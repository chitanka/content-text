>	Пролог

	Суграшицата падаше на ленти, които вятърът разнасяше по цялата улица. Хората, излезли да пазаруват, вървяха забързано с наведени глави и мърмореха против гадното време. По тротоара се движеше бавно група футболни запалянковци. Напредваха ръка за ръка, отметнали назад глави, и ревяха някаква песен. Якетата им бяха разкопчани, а под тях се виждаха тениските с името на клуба им, изписан на гърдите. Късите им разчорлени коси стърчаха на клечки. Единствените други хора, които сякаш не забелязваха студения дъжд, бяха жена на тридесет и няколко години и малко момченце, което тя държеше за ръка.
	Детето подскачаше до жената и се смееше, когато тропнеше весело с мъничките си зелени ботушки в някоя мръсна локва. Дрехите на двамата, ски костюми в ярки цветове, контрастираха с калните оттенъци на сиво и каки на анораците и шлиферите около тях. Жената беше навела глава към момчето и се смееше. Русите й кичури, потъмнели от дъжда до цвета на стара борова кора, падаха по лицето й, но тя не направи никакво усилие да ги отмахне, защото беше съсредоточила цялото си внимание върху сина си. Придърпа го, за да избегнат групата хулигани, и свиха в една тясна странична уличка. След това жената се засмя високо на нещо, което момчето беше казало, перна го шеговито по главата и го въведе, все още подскачащо около нея, в един слабо осветен магазин.
	В края на улицата стълбовете на уличните лампи се открояваха върху сивкавото небе. Светлините щяха да бъдат запалени чак след два часа. Запалянковците имаха още доста време за пиене. На ъгъла, под прикритието на козирката над входа на една кръчма, стояха, бърбореха и пиеха още трима запалянковци. Докато разговаряха, оглеждаха зорко улицата, сякаш очакваха да се случи някаква неприятност.
	Колите по главната улица се движеха бавно през дълбоките до бордюра локви. По широките тротоари плискаше мръсна вода и се смесваше с хлъзгавия боклук под краката на купувачите. В тесните странични улички колите се движеха много бавно, докато пазаруващите и запалянковците се надпреварваха за местата за паркиране. Четиридесет метра по-надолу, почти срещу първото кръстовище, един червен форд ескорт спря и блокира движението зад себе си. От задната му врата изскочи младеж и затича към очукания ягуар, паркиран от едната страна на пътя. Отключи го с ключовете, които държеше приготвени в ръката си, и веднага се настани на шофьорското място. Направи около половин дузина маневри, докато извади колата от тясното пространство. Когато най-сетне се измъкна, на негово място влезе ескортът. След около две или три минути от колата излязоха трима мъже и закрачиха енергично към ъгъла.
	По лицата на запалянковците пред входа на кръчмата неочаквано се изписа интерес. Един от тях заговори на другарите си. Тримата си размениха загрижени погледи. Единият от мъжете погледна часовника си и поклати глава, сякаш му беше трудно да повярва нещо. Този, който беше заговорил, оглеждаше улицата и в двете посоки и явно търсеше нещо, което не можеше да намери.
	Тримата от форда бяха вече на около двадесет и пет метра от ъгъла. И те вървешком се озъртаха нервно, докато бързаха към кръстовището. Най-възрастният от тях, който вървеше малко след другите, се извърна към тримата на входа на кръчмата. Очите му се срещнаха с тези на единия от групата. В един кратък, почти неуловим момент погледите им бяха приковани един в друг, след това и двете групи започнаха да ровят трескаво из дрехите си.
	Момчето изхвръкна от входа на малкия магазин. Русата жена излезе след него, като се опитваше да задържи малка старинна масичка под мишница, доста неудобна за носене заради найлоновата си опаковка, и едновременно с това се мъчеше да разтвори чадъра с другата си ръка. Внезапният порив на вятъра обърна чадъра.
	— Том! — извика жената от входа на магазина. — Ела и помогни на мама. Подръж малко масичката.
	Момчето се обърна и се затича охотно назад към нея, но се подхлъзна на мокрия паваж и се просна по очи. Жената извика разтревожено, втурна се напред и клекна до него. След това му помогна да се изправи, като все още държеше масичката. Долната устна на детето потрепваше, сякаш то всеки момент щеше да избухне в плач. Жената повдигна брадичката му и заговори, като се усмихваше. Устната на момчето потрепери още малко, после то избухна в смях. Майката също се разсмя. Беше твърде погълната от сина си, за да чуе острия предупредителен вик. В следващия момент гърмежите заглушиха всички останали шумове. Стрелбата трая не повече от двадесет секунди. Когато свърши, тримата мъже от ескорта лежаха в странно изкривени пози на паважа. Единият от групата на входа седеше, облегнат на покритата със зелени плочки стена, и се държеше за стомаха. Другарите му крещяха нещо в радиостанциите си.
	Русата жена лежеше просната на мокрия паваж между тях. Ручейче от кръвта й вече беше стигнало до канавката и се смесваше с потока мръсна дъждовна вода, който се изливаше в отходната шахта. Момчето беше клекнало до майка си. Зловещите му ридания заглушаваха писъците на изплашените минувачи.


>	1.

	Майк Сканлън слезе от караваната и примижа с бледосините си очи срещу ослепителната светлина. Цялото му облекло се състоеше от незавързани маратонки, които носеше заради острите камъни и скорпионите. Той вдигна хавлията, която държеше в дясната си ръка, и избърса небрежно обраслите си с прошарени косми гърди. Ивица от малко по-изпъкнала плът, широка колкото човешки пръст, минаваше отпред и стигаше до гърба му, петнадесет сантиметра под дясната му мишница. Половин дузина по-малки кръгли белези се бяха струпали високо на гърдите му — между ключицата и зърното, но половината бяха скрити от космите. Белезите бяха стари, съвсем мъничко по-светлокафяви от загорялата му кожа. Майк хвърли хавлията зад себе си в отворената каравана. Нямаше нужда да се избърсва старателно. Слънцето на Западен Египет щеше да се погрижи за това.
	Докато си тананикаше първите няколко реда — всъщност само тях можеше да си спомни — от една песен, голям хит на 60-те, той се запъти нехайно по каменистата земя към другата каравана. Зад нея се виждаха увисналите ротори на кацналия хеликоптер. Беше пристигнал с обичайната им седмична доставка, докато Майк бе под душа. Той изкачи стъпалата към хладния от климатика въздух на караваната.
	Група мъже се трупаха около масата и се преструваха, че преглеждат купчината писма и пакети. Повечето от тях носеха само къси гащета, а други — нищо, като Майк. Пилотът на хеликоптера — висок, слаб, загорял до кафяво мъж с избледняла от слънцето руса коса, стоеше малко по-настрани от групата и ги гледаше с разсеяно любопитство. Приличаше на човек, който току-що е хвърлил парче месо в басейн с акули. Беше абсолютно гол, ако не се смяташе вехтият сив чорап, който носеше върху гениталиите си.
	— Здрасти, Ханс — поздрави Майк пилота на хеликоптера, като едновременно с това завъртя очи с престорен ужас към шумната група около масата.
	Облеклото на Ханс явно изобщо не го изненадваше. То закриваше единственото нещо, за което на пилотите, изглежда, им пукаше. Майк си взе една бира, отпи голяма глътка и отстъпи назад, за да изчака, докато единият от мъжете разкъса опаковката на пакет с размерите на възглавница.
	Вътре имаше връзка вестници. Някои от мъжете си взеха от тях. Единият, приветливо усмихнат пакистанец, вдигна няколко броя на „Гардиън“.
	— Ето, Майк — каза той и му ги подхвърли. — Твоите вестници. Моята бира. Какво ще кажеш да си вземеш една за теб?
	Майк се ухили, кимна, остави тенекиената кутия и отиде до големия хладилник. Извади си една бира и я понесе към стъпалата. Зад него жилест, загорял до тъмнокафяво мъж с обица на едното ухо и подчертан бирмингамски акцент отваряше броевете на „Сън“ на трета страница и ги разстилаше по масата. Няколко души надничаха зад рамото му и правеха неприлични забележки.
	— Глутница скапани животни, ето какво сте вие! — подвикна Майк, докато подреждаше вестниците си по дати. След това се зачете.
	Останалите все още се занимаваха да закачат изрезки по стените, когато ужасен вик заглуши гласовете им. Приличаше на дълбоко, гърлено, агонизиращо мучене. Мъжете замлъкнаха рязко и се обърнаха към Майк, който седеше на стъпалата на караваната. Вестникът беше паднал от ръцете му на земята. Майк бе вперил невиждащи очи в разпилените страници. Лицето му беше изкривено. Пакистанецът се спогледа с другите, приближи се до Майк и сложи ръка на рамото му. Лицата им бяха съвсем близо едно до друго.
	— Какво има, Майк? Какво, по дяволите, се е случило? Нещо нередно ли?
	Майк махна безцелно във въздуха, като едва успя да посочи вестника. Издаде само гърлен звук. Явно още не беше в състояние да говори. Другият мъж го избута, скочи леко на земята и вдигна вестника от прахта. По-голямата част от първата страница беше заета от статия за опит на ИРА да постави кола с бомба близо до футболен стадион. Пакистанецът погледна към Майк, намръщи се озадачено и попита съвсем меко:
	— Не разбирам, Майк. Какво има?
	Лицето на Майк се раздвижи, докато се опитваше да проговори. Бузите му бяха мокри от сълзи. Той потупа с длан едно каре на първа страница. Пакистанецът се вгледа по-внимателно в него.
	— О, господи! — След това върна погледа си към лицето на Майк. — Познаваше ли я?
	Майк се втренчи в него така, сякаш въпросът го беше слисал.
	— Това е Аликс — каза той, сякаш очакваше думите му да означават нещо за другите, без да има нужда от допълнителни обяснения.
	Другият мъж продължи да го гледа озадачено.
	— Аликс! — повтори Майк по-натъртено и примигна срещу събеседника си. — Не разбираш ли, Саид — Аликс! Тя ми е годеница. — Раменете му се разтресоха и от очите му отново бликнаха сълзи. — Ох, божичко! Беше моя годеница! Щяхме да се женим след два месеца.
	— О! — Другият мъж се отпусна на стъпалата до него и сложи ръка на раменете му. — О, мили боже! — почти прошепна той.
	Майк хвана главата си с две ръце и облегна лакти върху коленете си. Между кокалестите му пръсти се затъркаляха сълзи, които падаха в прахта.
	— Скапаняци! Копелета! Гадни, безмозъчни, безполезни копелета! Убийци!
	Саид погледна над рамото му към другите мъже, които бяха замръзнали около масата и ги наблюдаваха мълчаливо. Пакистанецът кимна на един от тях да донесе нещо за пиене. Мъжът грабна бутилката с бренди, която стоеше върху хладилника, наля два пръста в чаша и забърза към тях. Пакистанецът я грабна и я бутна под носа на Майк.
	— Ето, изпий това. Ще ти помогне.
	Майк премести празния си поглед от чашата към лицето на мъжа, сякаш в мъката си не можеше да различи нито едното, нито другото. Сълзите се търкаляха като непрекъснат поток по сгърченото му от болка лице.
	— Не разбираш, Саид. Ние щяхме да се женим. Тя беше бременна. Носеше моето дете!


	— Пристигаме след 15 минути, Майк — изкрещя Ханс, като се опитваше да надвика шума от двигателя, и се извърна към мястото до себе си.
	Майк седеше, вперил безжизнен поглед през предното стъкло към жълтеникавата мараня пред себе си, която показваше, че приближават към Кайро. На коленете си държеше брезентов сак. Той вдигна бутилката с бренди към устните си, навири я, после я свали и се втренчи неразбиращо в нея. Очевидно започваше съвсем бавно да му просветва, че е празна.
	Пилотът направи още един опит:
	— Какво смяташ да правиш?
	Майк се огледа рязко, втренчи се в Ханс за момент, след това сви рамене.
	— Първо да намеря телефон. Да се обадя на родителите на Аликс. Да говоря с Том, ако ми позволят.
	После отново потъна в мълчание. Няколко минути по-късно хеликоптерът кацна на площадката между група порутени панелни сгради в прашните покрайнини на летището в Кайро. Майк слезе сковано върху асфалта. Не беше сигурен дали е трезвен, или е пиян. Имаше странното, нереално чувство, че вижда света през стъкло. Ханс заобиколи хеликоптера, носейки якето на спътника си, и му го подаде. Майк го навлече механично и преметна каишката на пилотския сак през рамо.
	— Добре ли си? Мога ли да направя още нещо? Искаш ли да те закарам до офиса?
	Майк го погледна и поклати глава.
	— Добре съм. Благодаря, Ханс. Няма смисъл да ходя в офиса. Ако искаш, само ме закарай до централната сграда на летището, за да се обадя по телефона оттам.
	Другият сви рамене, усмихна се и сложи ръка на рамото му.
	— Разбира се. Ще направя всичко, което поискаш. Само почакай да си облека нещо. — Той свали чорапа и измъкна иззад седалката чифт мръсни къси гащета. След това отново сложи ръка на рамото на Майк и двамата поеха към прашния ленд роувър. — Хайде. Ще бъдем там след пет минути.


	Летището, както и всичко останало в Кайро, беше претъпкано с хора. Ханс си запроправя грубо път през блъсканицата и забута Майк към телефонната кабина. Двамата стърчаха с цяла глава над тълпата. Пилотът накара Майк да застане пред гишето.
	— Имаш ли номера? — попита го той, но Майк го гледаше вяло. — На родителите й. На хората, дето искаш да им се обадиш.
	Майк разтърси глава като боксьор, който се опитва да се окопити след удар. След това погледът му бавно се проясни.
	— А, да. Разбира се.
	Той бръкна във вътрешния си джоб и извади оръфаното тефтерче, което му беше служило за портфейл през последните петнадесет години. На пода изпаднаха няколко стари визитни картички. Ханс се наведе, събра ги и ги бутна в джоба на Майк, докато последният прелистваше тефтерчето.
	— Ето го.
	Майк надраска номера на формуляра, който им подаде чиновникът от гишето. Служителят промърмори нещо и махна великодушно с ръка към редиците седалки. Всичките бяха пълни. Хората седяха върху куфари и бохчи. Някои дори лежаха на земята и очевидно спяха. Майк и Ханс откриха едно свободно ъгълче и се пъхнаха между двама, които дремеха прави, с опрени върху гърдите си брадички. Изглеждаха така, сякаш бяха стояли тук дълго време. Ханс направи гримаса към Майк, който най-накрая успя да се усмихне леко.
	— Искаш ли да пийнеш нещо? — попита пилотът.
	Майк кимна. Ханс се огледа и успя да привлече вниманието на мъжа с тлъсто лице, умалял костюм и оръфани плетени обувки, който сновеше до вратата. Последният забърза към тях, вече подкупващо ухилен. Ханс повдигна едното си бедро и измъкна малко пари от задния си джоб. После отброи няколко банкноти и ги подаде на египтянина.
	— Бутилка „Реми Мартен“.
	Докато го казваше, Ханс повдигна въпросително вежда към приятеля си. Майк кимна. Египтянинът приклекна в нещо като реверанс и се отдалечи забързано. През прозореца на служебното отделение го видяха да си проправя път през тълпата от пристигащи пътници. След това кимна на полицая на бариерата и влезе в митницата.
	Върна се след по-малко от десет минути. Докато преминаваше през бариерата, ръката му докосна тази на полицая, който се усмихна и сложи бакшиша в джоба си, без да поглежда надолу. Ханс плати на хопа, отвори бутилката и я подаде мълчаливо на Майк.
	От съдържанието й беше останало едва една трета, когато чиновникът извика името на Майк и му посочи една телефонна кабина. Той тръгна към нея, наблюдаван от Ханс, и влезе с леко пресилената целенасоченост на човек, който държи да остане пиян.


	— Ало?
	Гласът беше учудващо ясен. Пискливият, снизходителен тон с фалшиво звучащи гласни можеше да идва и от съседната стая.
	— Госпожо Лоримър?
	— А-а, да. Тук е дом Лоримър. Кой е на телефона, моля?
	Макар и съзнанието му да беше потънало в мъгла, Майк едва се сдържа да не изсумти. „Дом Лоримър“! Някаква си нестабилна сградичка в Кингстън на Темза! Но все пак самостоятелна, както те никога не пропускаха да напомнят. Разделена от съседната, съвсем еднаква къща само от цепнатина, през която едва можеше да се провре и котка.
	— Госпожо Лоримър, аз съм, Майк. Майк Сканлън.
	Последва пауза.
	— А, да. Господин Сканлън. Ъ-ъ, Майк.
	Гласните бяха станали трошливи като ледени висулки. Майк повдигна озадачено едната си вежда. Между тях двамата винаги бе съществувала негласна неприязън, но сега някакво допълнително смущение караше госпожа Лоримър да се обърква.
	— А-а, как си? — попита тя и без да дочака отговор, побърза да прибави: — Ще извикам съпруга си.
	След това го остави да чака. През жуженето на линията се чуваше приглушен разговор. Майк изчака няколко секунди, като се стараеше да овладее раздразнението си. Тя беше тъпа, снобска женичка без приятели, посветила живота си на това да намира допълнителни основания да се чувства нещо повече от другите. Съпругът й беше нейният ентусиазиран съюзник. Бе работил в банка през целия си живот. Малко преди да се пенсионира, ръководството от чиста любезност го беше назначило за директор на един от най-забатачените клонове. Идеята бе да му осигурят прилична пенсия. Оттогава той не беше престанал да се държи все едно е бил шеф на Бундесбанк. Когато вдигна слушалката, гласът му прозвуча така, сякаш отказваше някому кредит.
	— Майкъл?
	— Аз съм, господин Лоримър. Обаждам се от летището в Кайро. Току-що научих за случилото се. Как сте? Как прие нещата госпожа Лоримър?
	— Много е трудно, Майкъл, много трудно. Опитваме се да го понесем колкото се може по-спокойно.
	Майк поклати глава и направи гримаса. Мъжът от другия край на линията все още звучеше така, сякаш отказваше някому заем срещу ипотека.
	— А Том? — Том беше единственият от тримата, който го интересуваше. — Как е той? Добре ли е? Искам да кажа… е, дали е… ами, дявол да го вземе… той добре ли е?
	Почувства се глупаво. Как можеше да се чувства добре едно шестгодишно момче, което съвсем наскоро е видяло как застрелват майка му?
	— Е, разбира се, ударът беше много тежък за Том, Майкъл. Но той е смело момче. Опитва се да го понесе. Госпожа Лоримър беше чудесна.
	Майк прехапа устни, за да сдържи гнева си. Знаеше много добре, че за това положение няма подходящи думи, но този човек говореше така, сякаш четеше пожеланията от коледни бисквити.
	— Вижте, господин Лоримър, както вече ви казах, аз съм в Кайро. На летището. Ще взема първия самолет за дома. Кога е… ъ-ъ… кога ще… ъ-ъ… — В гърдите му се надигна мъка и думите заседнаха в гърлото му. Той изтри една сълза от скулата си. — Кога е погребението, господин Лоримър?
	Последва пауза, която продължи доста дълго. Майк почти усещаше как мъжът на другия край се гърчи от притеснение. В гърдите му заседнаха гняв и мъка. Знаеше много добре какво ще каже събеседникът му.
	— А-а, дъщеря ни беше погребана вчера, Майкъл. Сметнахме, че така ще бъде по-добре за Том. Ние…
	Ханс скочи на крака и се втурна срещу Майк, който излезе като сляп от телефонната кабина. Пилотът го сграбчи здраво над лакътя с едната си ръка, а другата, в която все още държеше бутилката, преметна през раменете му. Докато вратата на кабината се затвори, от слушалката, която висеше върху кабела си, продължаваше да се чува неясен глас.
	— Мили боже, Майк! Какво стана сега? Пребледнял си като чаршаф бе, човече!
	Майк крачеше през тълпата и почти влачеше Ханс след себе си. Пилотът се спря за малко, хвърли няколко монети на протестиращия чиновник и отново забърза след приятеля си. Когато го настигна, застана пред него и го принуди да спре.
	— Майка му стара, ще ми кажеш ли какво става, за бога? — Както повечето холандци, които говорят безупречен английски, Ханс понякога поставяше ругатните съвсем не на място. — Кажи, мога ли да ти помогна?
	Майк погледна към него и очите му бавно започнаха да се нагласят на фокус. После заговори със стържещ глас:
	— Родителите й. Онези две малки проклети лайна. Не са ме изчакали, дори не са се опитали да се свържат с мен. Направо са я погребали.
	Ханс на свой ред се втренчи в него и издиша шумно, което прозвуча почти като подсвирване. После му протегна бутилката.
	— Искаш ли?
	Майк кимна и отпи голяма глътка.
	— Какво смяташ да правиш?
	Майк поклати глава.
	— Не знам. Ще се махна оттук и ще се върна в Европа. Още с първия полет. Имам нужда да помисля.


	— Майка му стара! — промърмори Майк.
	Гласът му звучеше приглушено. Лицето му беше заровено във възглавницата. Той направи усилие и обърна глава. Слънчевата светлина, която струеше в стаята, го накара да трепне болезнено. Отново затвори очи. Беше горещо като в ад. Майк изстена още веднъж, претърколи се и отметна завивките. Беше напълно облечен, с изключение на едната си обувка. Устата му сякаш бе покрита отвътре с мъх. Той се изправи с мъка и тръгна, залитайки, към огледалото на тоалетката. Външният му вид го потресе. Дрехите му бяха мръсни, четиридневна брада покриваше шията и челюстта му. На челото му имаше драскотина със засъхнала кръв. Изглеждаше така, сякаш бе спал цяла седмица в неудобна поза. Или сякаш изобщо не беше спал.
	Той започна да се съблича, като хвърляше безредно дрехите си. След това отиде до банята. Другата му обувка лежеше на средата на пода. Майк понечи да си свали часовника, но него го нямаше. Преди да привърши със събличането, на два пъти му се повдигна. Пусна душа с пълна сила и толкова горещ, колкото можеше да търпи, плъзна се по стената и клекна долу. Остана така повече от четвърт час, като се опитваше да подреди мислите си. Това не му помогна много. Периодът от сбогуването с Ханс и качването на самолета насам му се губеше. Не знаеше какво се беше случило през това време, освен че болката и яростта, които го изгаряха отвътре, ни най-малко не бяха притъпени.
	Той се върна в спалнята и дръпна завесите. Гледката, която се разкри пред него, му се стори позната. Обърна се с гръб към прозореца, отиде до леглото, седна и вдигна от пода рекламен кибрит, който вероятно беше съборил от нощното шкафче. Огледа го и изръмжа доволно. Намираше се в Атина, в хотел „Хилтън“. Погледна към часовника на масичката до леглото. Показваше три часа. Имаше още един въпрос, който чакаше отговор. Майк се обади на рецепцията.
	— Какъв ден сме днес?
	— Сър?
	— Какъв ден. От седмицата.
	— Четвъртък, сър.
	— По дяволите!
	— Сър?
	— Кога пристигнах?
	— Тази сутрин, сър. — Пауза. — В четири и половина.
	Майк огледа стаята. От сака му нямаше и следа.
	— Не носех ли някакъв багаж?
	Отново пауза. Майк дочу приглушен разговор.
	— Не, сър.
	— И вие ми позволихте да се настаня? В това състояние?
	— Колегата ми ви познаваше, господин Сканлън.
	— Благодарете му от мое име за проявеното разбиране.
	— За нас е удоволствие, сър. Във вас бяха кредитните ви карти. Колегата ми ви накара да подпишете разписка.
	Майк се усмихна на бездушната учтивост на мъжа, като в същото време се потупа по джоба, за да провери дали тефтерчето с кредитните му карти е още там.
	— Изпратете някое момче да ми донесе принадлежности за бръснене, четка и паста за зъби, моля. — Погледът му падна върху дрехите на пода. — О, и риза. Номер четиридесет и втори.


	Един час по-късно, избръснат и чист, с леко влажен от почистването и гладенето на хотелския домакин костюм, Майк излезе през главния вход и се отправи към центъра на града. Крачеше бързо. Имаше нужда от малко движение, за да проясни главата си и подреди мислите си. Докато вървеше, образът на Аликс предизвикваше бъркотия в ума му.
	Беше се запознал с нея преди почти година. В Лондон, между два договора, беше срещнал случайно един свой познат от младежките години. Майк тъкмо купуваше българско червено вино от щанда за вина на магазин „Сейнзбъри“ на Кромуел Роуд. Приятелят му пълнеше количката си с шампанско. Последният беше придобил нов акцент, съобразен с новите му вкусове — пронизителна интерпретация на говора на висшето общество. Мъжът бе поканил Майк на купон.
	Апартаментът се оказана единия от площадите, където Ърлс Корт Роуд ставаше Кенсингтън. Старият познат бе направил пари като дилър в някаква търговска банка, а останалите гости или ги имаха, или очакваха да ги наследят. Всичките говореха с един и същи акцент, с една и съща височина на гласа. Никога не им минаваше през ума, че това, което имаха да кажат, можеше да не интересува околните. Майк се почувства не на място и почти веднага се отегчи. Измачканият му костюм биеше на очи сред саката с подплънки на раменете и обърнати маншети. Не че това го притесняваше. Никой от мъжете не направи опит да го заговори; още с първия поглед разбираха, че не може да им донесе никаква полза. Две или три от жените се опитаха да го доближат колебливо, явно привлечени от небрежния му вид. И всеки път само след няколко секунди му ставаше неприятно.
	Когато измина по-малко от половин час, Майк остави третата си чаша шампанско и се приготви да си тръгне. Тогава влезе нова група от трима души — две жени и един мъж. Купчината гости веднага се нахвърли върху тях с вихрушка от фалшиви любезности. Между целувките едната от жените, висока и слаба, с коса с цвят на мед, изостана малко от групата. Остави върволицата от хора да я целува по бузите, без да изгубва нито за момент нотката си на резервираност. Когато поредната жена пристъпи към нея, за да я прегърне, тя улови погледа на Майк. Почти веднага, без да го осъзнава, той си взе още едно питие и реши да остане.
	След може би пет минути, когато успя да се освободи, тя се приближи към него и протегна ръка:
	— Аликс дьо Салобер.
	— Майк Сканлън. — Двамата се ръкуваха. Той се усмихна. — Дали съм разбрал правилно името? Френска аристокрация?
	— Да, правилно сте разбрали. Дьо Салобер. Това беше фамилията на съпруга ми. Много нисша аристокрация. — Тя се усмихна. — Макар че родителите му биха се обърнали в гробовете си, ако можеха да ме чуят. Моите пък биха се обърнали в креслата си. За тях Филип беше едва ли не претендент за френския трон.
	— Беше? — попита той и гърлото му се сви.
	— Аха. Беше. Почина преди пет години. Във Франция. Автомобилна катастрофа. Един камион пресякъл шосето и го ударил челно.
	Майк направи гримаса:
	— Шофьорът пиян ли е бил?
	Тя поклати глава и се усмихна горчиво.
	— Не и по френските стандарти. Само бутилка червено вино с обяда. Един френски шофьор на камион не нарича това пиене. За него то би включвало три чаши „Перно“, после виното и накрая няколко коняка за добро храносмилане. — Тя се усмихна отново, този път по-топло, и сви рамене. — Филип е умрял веднага. А и аз го преживях. — Аликс се огледа бързо. — Познаваш ли някого тук?
	— Само Патрик. И то го познавам от времето, когато беше само Пат. Да не би да изпускам нещо?
	Тя го погледна дяволито и поклати глава.
	— Гладен ли си?
	Майк се обърна и погледна бюфета зад себе си.
	— Да, но за храна, а не за тези малки квадратни нещица с маслинка отгоре.
	— Искаш ли да отидем да хапнем някъде?
	Той остави веднага чашата си, хвана нежно Аликс за лакътя и започна да си проправя път към вратата.


	Отидоха пеш до италианския ресторант на Бромптън Роуд. Когато излязоха оттам и прозяващият се келнер заключи след тях, и двамата знаеха, че животът им е претърпял необратима промяна. Майк беше вече на тридесет и седем и беше срещал само две жени, с които се чувстваше способен да прекара целия си живот. През последните три часа обаче беше открил жената, без която не искаше да живее.
	Спряха се на тротоара пред ресторанта. Майк се обърна към Аликс. Разговорът им до този момент бе протекъл толкова непринудено, че не му се бе наложило да прибягва до въпроса къде се намира жилището й.
	— А сега какво?
	— Отиваме си вкъщи — усмихна се тя.
	— И къде е това?
	— За мен в Батърсий. А за теб?
	— Фулъм.
	— Къде е колата ти?
	— Нямам кола. Дойдох с метрото. Мислех да се върна с такси.
	Тя вдигна ръце с престорен ужас:
	— Да не би да се влюбвам в някакъв чудак на тема околна среда? — След това ги отпусна и хвана неговата. — Ела, ще те закарам. Колата ми е на площада, откъдето дойдохме.
	Отидоха бавно до мъничкия й фиат. Тя се качи живо на шофьорското място и му отвори вратата, за да влезе и да се сгъне до нея. Само след няколко минути стигнаха до къщата на Майк и Аликс спря на едно свободно място малко по-нататък. Тя се облегна назад и се обърна към него, но не изключи двигателя. По този начин отговори на въпроса, който той си беше задавал, откакто свършиха с вечерята.
	Аликс се наведе към него и го целуна леко по устните.
	— Съжалявам. Вкъщи имам детегледачка.
	Той отвърна на целувката, сложи леко ръка на рамото й, облегна се назад към вратата и я погледна.
	— Заета ли си утре?
	— С Том. Свободен ли си през деня? Защо не дойдеш да ви запозная?
	Той кимна:
	— В колко часа е закуската?


	Двамата със сина й се харесаха от пръв поглед. Том беше интелигентно и живо момче с тъмна коса и напрегнати тъмни очи, които явно бе наследил от баща си. Веднага щом закуската свърши, той си присвои Майк. Докато Аликс шеташе в кухнята и от време на време подхвърляше по някоя забележка през отворената врата, синът й го включи в многобройни трескави серии от пъзели, състезания с колички и игри.
	Майк изрази необичайно възхищение от колекцията съкровища на Том — няколко чуждестранни монети и камъчета със странна форма. По-късно двамата отидоха в парка на Батърсий, докато Аликс пазаруваше, и Том назначи Майк за вратар, а себе си — за център-нападател. Когато се върнаха, Аликс им отвори и не можа да сдържи смеха си при вида на Майк, който гледаше тъжно надолу към панталоните си. Светлокафявата рипсена материя беше покрита със засъхнала кал и зелени петна от тревата.
	До осем часа вечерта, когато Том беше сложен да си легне, той и Майк вече бяха близки приятели. Два часа по-късно вечерята стоеше недовършена на масата, а Майк и Аликс вече бяха любовници.
	През следващите три седмици бяха заедно всеки ден. Аликс работеше до обяд за един агент на недвижими имоти в Кенсингтън. Всеки ден Майк я вземаше от работа и отиваха в жилището на единия от двамата, за да се любят. Понякога отиваха на кино или изложба. Докато станеше време за лягане на момчето, тримата прекарваха заедно. В края на трите седмици, когато Майк трябваше да замине отново за Средния изток, Том беше най-неутешимият от тях. През тези седмици бе започнал да обича и да се доверява на Майк така, както би обичал и се доверявал на собствения си баща.


	Четирите месеца от договора бяха почти непоносими. По време на тридневните си отпуски от пустинята Майк прелиташе от Абу Даби до Лондон, за да прекара два дни и една нощ с тях. После се връщаше обратно към следващия дълъг период от непоносима самота. Но времето, прекарано в пустинния лагер, имаше едно предимство — беше му дало време да размишлява над неочаквания си късмет. Майк беше единствено дете. В някои семейства това означаваше задушаваща любов. В неговото обаче се смяташе за пропуск. Баща му беше твърде голям егоист и твърде често пиян, а майка му — твърде наплашена и изтощена, за да го дарят с любов. Вълнението и радостта, които го изпълваха от самото му събуждане сутрин, откакто беше срещнал Аликс, и дълбокото удоволствие от доверието на Том бяха нещо съвсем ново за Майк. Аликс сякаш беше запалила в него някакъв вътрешен пламък, за който не бе подозирал и който озаряваше целия му свят в нова светлина.
	На една от редките си срещи двамата решиха да се опитат да имат бебе. Докато си говореха за това късно през нощта, се страхуваха единствено от реакцията на Том. Но когато на другата сутрин му казаха, той подскочи от радост — нов брат или сестра и Майк за баща! Идеята му хареса точно толкова, колкото и на тях.
	Другото им важно решение през онази нощ бе, че веднага щом Аликс забременее, Майк ще намери друг начин да си изкарва прехраната, така че да няма нужда да бъде далеч от къщи. И само преди две седмици, в неделя, той бе говорил с нея и бе разбрал, че този му договор ще бъде последен. В продължение на две радостни, изпълнени с еуфория седмици бе живял с мисълта, че тя носи неговото бебе. А през втората седмица Аликс бе убита.
	Мисълта му подейства като нов удар, накара го да потрепне и издаде гърлен звук, сякаш се задушаваше. Двама минувачи се обърнаха рязко. Погледите им веднага го върнаха към действителността. Светлините в кафенетата вече бяха запалени. Вечерта беше настъпила, без Майк дори да я усети. Сега по улиците имаше повече хора. Забеляза, че много от тях му хвърляха странни, предпазливи погледи. Стана му чудно защо, макар и да не го беше особено грижа. Той влезе в остъкленото отделение на кафе-терасата, седна на първия свободен стол и си поръча бренди. Келнерът също го изгледа странно. Майк прокара механично ръка по лицето си и то се оказа мокро от сълзи.
	Скиташе от бар на бар, като едва забелязваше сгъстяващата се тълпа, която излизаше, за да се включи в празничния нощен живот на Атина. Но пиенето на Майк нямаше нищо общо с празнуване. Макар и да бе погълнал солидно количество гръцко бренди, той не бе успял да се напие. Мислите му останаха съсредоточени върху сегашното положение.
	Нямаше близки. Бяха му останали няколко братовчеди, които живееха около Бирмингам, но никой от тях не означаваше нищо за него. За последен път ги беше видял преди около седем или осем години, когато представляваше майка си на едно погребение. Имаше няколко близки приятели, но всички те си имаха семейства. Никой и никъде нямаше нужда от него. Освен Том. През няколкото месеца, откакто се беше запознал с момчето, бе започнал да го счита за свой собствен син. Само след няколко седмици двамата с Аликс щяха да бъдат женени. И тогава Том щеше да бъде негов син. А сега?
	По закон родителите на Аликс щяха да поемат настойничеството му. При тази мисъл Майк възкликна гневно на глас. В съзнанието му нахлуха спомени за времето, прекарано с Том — футболните игри; концентрацията на момчето, докато редеше пъзели; писъците му на удоволствие, когато Майк го носеше на раменете си; хиляди малки, незначителни неща. Почувства как гърлото му се сви и в очите му отново започнаха да напират сълзи. Под влиянието на майка си момчето беше забавно, винаги готово да играе или научи нещо ново, естествено вежливо. Бе трудно да се повярва, че в ръцете на баба му и дядо му тези негови качества щяха да се запазят. Онези бяха двойка тесногръди, лицемерни, тъпи и дребнави сноби — нищо общо с интелигентната, открита, жилава, забавна и щастлива Аликс. Майк преглътна мъчително. Мъртвата Аликс. Той остави питието си недопито, излезе навън в топлата нощ и закрачи бързо към хотела си.
	Когато пристигна, на небето вече се бяха появили първите отблясъци на зората. Беше решил да се върне в Лондон и да поговори с родителите на Аликс. Щеше да се опита да уреди нещо, позовавайки се на намерението на дъщеря им. Нещо, което да му позволи да бъде близо до Том, макар и да не бяха успели да се оженят с Аликс.


>	2.

	Шофьорът на таксито се облегна назад и заговори през рамо:
	— Ситуел Гардънс, шефе. Това ли е?
	Майк беше приведен напред, хванал дръжката на вратата.
	— Аха. Номер двадесет и осем. След синия форд.
	Беше приятна, потънала в зеленина улица с тухлени къщи от двете страни. Между домовете и широките тротоари имаше натруфени, безупречно поддържани градинки.
	— Ето тук.
	Таксито спря. Къщата на отсрещната страна бе зад ниска тухлена стена, зад която имаше жив плет от рододендрони. На двойната порта от ковано желязо имаше медна табелка с надпис, изработен също от ковано желязо. Никакъв номер. Пощальонът трябваше да се досеща сам. Зад портата започваше леко наклонена бетонна алея за коли. Автомобилът кавалиер, който принадлежеше на компанията, но беше оставен на бащата на Аликс след пенсионирането му, стоеше в отворения гараж и беше все още мокър от измиването.
	Майк слезе от таксито. Дантелената завеса на единия от прозорците, повдигната с няколко сантиметра, падна на мястото си. Лицето зад пролуката със сигурност принадлежеше на госпожа Лоримър. Майк се усмихна на себе си. Тя можеше да го види чудесно и през пердето, но една жена с вродена склонност към надничане като нея имаше нужда от допълнителни подробности.
	Таксито замина и остави Майк сам на средата на улицата. Той постоя малко така, с лице към къщата. Не очакваше с нетърпение предстоящия час. От една седмица беше в Лондон и телефонираше всеки ден, но едва сега извиненията им да не се срещнат с него се бяха изчерпали. Той направи унила гримаса и се отправи към тротоара.
	Вече се канеше да позвъни за трети път, когато чу шум зад вратата. Тя се отвори около петнайсет сантиметра, сякаш човекът зад нея се боеше от нападение. Червендалестото, широко и доста хубаво лице на господин Лоримър се появи в цепнатината. Ниско на носа си носеше очилата с форма на полумесец, които смяташе, че подхождат на изтъкнатата му личност.
	— О, Майкъл, ти ли си? — попита той и се сети да се усмихне. След това отвори вратата по-широко и застана полузакрит от нея. — Влез. Много любезно от твоя страна, че дойде да ни навестиш.
	Майк кимна и му се усмихна широко и дружелюбно. Мъжът говореше така, сякаш гостът беше дошъл да му отнеме колата.
	— Ако нямаш нищо против, ще използваме предния салон, Майкъл — каза той и посочи вратата вдясно от Майк. — Госпожа Лоримър, а-а, Мюриъл, а-а, ти изпраща поздрави. Надява се да нямаш нищо против, че няма да слезе при нас. Чувства се малко неразположена.
	Майк сви рамене и влезе в стаята. Идваше тук едва за втори път, откакто Аликс беше нарушила спокойния пенсионерски живот на родителите си с вестта, че смята да се омъжи. Нищо тук не се беше променило. Все още имаше много мебели, чиято единствена функция беше да бъдат постоянно избърсвани от праха. Върху всяка хоризонтална повърхност имаше фотографии в рамки. На най-почетното място, в самия център на полицата над камината, над твърде правдоподобната електрическа имитация на истински огън, стоеше големият сватбен портрет на Аликс и Филип. От двете му страни — сватбените портрети на родителите и на двамата. Върху пианото бяха наредени студийни снимки на Аликс, Филип и Том. На едната от тях Филип беше застанал с облегната върху дланта си брадичка, така че да се вижда пръстенът му със семейния герб.
	Господин Лоримър отвори едното от шкафчетата.
	— А-а, не ти е твърде рано да пийнеш нещо, нали, Майкъл?
	Майк, който се беше загледал в снимката на Аликс, се сепна:
	— Скоч, моля.
	Откакто беше получил онзи вестник в лагера, този час на деня вече не бе твърде ранен за пиене.
	Господин Лоримър сипа алкохола с тромавите движения на човек, който почти никога не пие. Подаде чашата на Майк и наля на себе си портвайн. След това надигна нервно питието си.
	— Ами, а-а, да пием за бъдещето, а-а, Майкъл — каза сковано той, сякаш не беше особено уверен, че бъдеще ще има.
	Майк също надигна чашата си.
	— М-м. — Той отпи от уискито. — Всъщност, господин Лор… Редж, точно за бъдещето смятах да поговорим.
	Господин Лоримър пристъпи от крак на крак и хвърли бърз поглед към вратата през рамото на Майк.
	— М-м, Мюриъл ми спомена за това — измънка той и посочи с ръка към канапето. — Какво ще кажеш да седнем?
	Майк седна и се облегна върху възглавниците. Стори му се, че видя как домакинът трепна болезнено, когато тапицерията се набръчка. Господин Лоримър седна съвсем на ръба на едно от креслата в същия стил.
	— А-а, хайде, изплюй камъчето — каза той, като непохватно се опитваше да изрази сърдечност.
	— Виж, Редж, става дума най-вече за Том. Знаеш, че с Аликс щяхме да се женим. Известно ми е, че вие с Мюриъл имахте известни резерви по този въпрос, но…
	— Е, хайде, стига сега, Майкъл — запротестира господин Лоримър.
	Майк вдигна ръка, за да го спре:
	— Това няма значение. Уважавам чувствата ви. Както и да е, то вече е минало, нали? Въпросът е, че Аликс го искаше. Не знам дали осъзнавате колко много обичам Том и колко силно вярвам, че той ме обича. — Майк направи пауза, докато търсеше точните думи. Широкото лице на господин Лоримър беше придобило тъмночервен цвят. — Аз обичам това момче, Редж. Обичам го така, сякаш е мой син. — Той отново замълча. Когато продължи, гласът му беше пресипнал от вълнение: — Е, знаеш, че само след няколко седмици Том щеше да бъде мой син.
	Майк отново направи пауза, като наблюдаваше лицето на събеседника си. Господин Лоримър гледаше напрегнато към дъното на чашата си и бузите му все още горяха. Той отпи припряно от портвайна си и се закашля. Когато проговори, продължаваше да избягва погледа на Майк.
	— Накъде биеш? — попита сприхаво той. — По-добре е да ми кажеш за какво става дума. Изясни се.
	Майк се наведе напред и се придвижи съвсем до ръба на канапето. Лоримър го гледаше нападателно, готов всеки момент да избухне. Майк прокара длан по лицето си и започна:
	— Виж, Редж, всъщност… дойдох тук да ви помоля Том да живее с мен. Моля ви да ми дадете попечителството над него.
	През следващите три секунди се възцари абсолютно мълчание. След това Редж Лоримър скочи на крака, стовари чашата си върху пианото и разля част от съдържанието й върху лъскавата лакирана повърхност.
	— Попечителство ли? — прошепна невярващо той. — Ти? Ние сме неговите опекуни, Мюриъл и аз! — После Лоримър посочи рязко към снимката на Филип. — Баща му беше барон! Осъзнаваш ли това? Сега Том е барон. Има титла. И ти си въобразяваш, че ще поверим възпитанието му на някакъв си… някой като теб?
	Майк остана на мястото си и се вгледа в моравото от нахлулата кръв лице над себе си.
	— Аз съм инженер, Редж, а не някой скитник. — После стана и постави чашата си върху полицата над камината. Гласът му беше много тих. — Така искаше дъщеря ви, Редж. Тя желаеше аз да бъда бащата на Том.
	— Искала била! — почти изкрещя Лоримър, загубил самообладание от гняв. — И от колко време те е познавала? От пет минути? Момчето също едва те познава! Ние едва те познаваме. И ти очакваш от нас да оставим бъдещето му в твоите ръце просто така? — Той спря, задъхан от ярост. — А откъде да знаем, че не си… престъпник? Или някой извратен тип?
	Лоримър млъкна и замига над очилата си, очевидно учуден от собствената си дързост. Майк сви юмруци и с разширени ноздри пристъпи към мъжа. Редж Лоримър направи крачка назад. Свивките на коленете му се опряха в креслото и той залитна глупаво в старанието си да запази равновесие. Майк остана няколко секунди така, скърцайки със зъби, вперил яростен поглед в широкото, самодоволно, червендалесто лице на Лоримър. Накрая изпусна дъха си със свистене през носа, отпусна юмруци и разтърси ръцете и раменете си, за да прогони напрежението. После се обърна към снимката на Аликс.
	— Ужасно съжалявам — промълви едва чуто той.
	След това, без да каже нито дума повече, се завъртя кръгом и излезе от стаята. На излизане от къщата затръшна силно входната врата и изпита моментно задоволство, когато чу как едно от стъклата й се разби на земята зад него. Пое по безупречната алея, без да се обръща назад, без да види как дантелената завеса потрепна и двете лица зад нея, притиснати до стъклото, го наблюдаваха как си отива.


	През следващите няколко дни той почти не се хранеше. Ставаше късно, скиташе по улиците, докато отвореха кръчмите, пиеше цял следобед, после се разхождаше още малко и отново пиеше, докато затвореха. Около половин дузина пъти позвъни на номера на семейство Лоримър. Всеки път те прекъсваха връзката веднага щом разберяха кой се обажда. Само веднъж Майк изпита почти непоносима болка, когато чу гласа на Том от стаята, който питаше кой се обажда.
	На петия следобед седеше на една пейка на Слоун Скуеър. Брадата му беше набола от пет дни, а костюмът му бе измачкан. Само мрачното му мълчание го отличаваше от шумните алкохолици, които се излежаваха няколко метра по-нататък и си подаваха бутилката със сайдер. Майк наблюдаваше с празен поглед тълпата, която се изсипа от спирката на метрото и изпълни тротоара пред „В. Х. Смит“, нетърпелива да се възползва от възможностите за пазаруване на Кингс Роуд. След това той се обърна и погледът му попадна върху входа на супермаркета „Питър Джоунс“. Стоеше с ръце в джобовете и наблюдаваше с безразличие грижливо облечените жени, които минаваха през вратите.
	След малко оттам излезе една жена, която говореше нещо през рамо. Зад нея от магазина изтича момченце, грабна ръката й между дланите си и смеейки се, заобиколи майка си и мина пред нея. Сърцето на Майк се сви. Момчето беше русо, а жената — тъмнокоса. Нямаха и най-малка прилика с Аликс и Том. И все пак нещо в начина, по който момчето висеше на ръката на майка си, нещо в отговора и смеха й му напомниха болезнено за тях. Майк остана неподвижен още няколко секунди, докато двамата прекосиха улицата и се изгубиха по посока на Кадаган Скуеър. После закрачи решително към края на тротоара и спря едно такси. Даде на шофьора адреса на малкото частно училище в Пътни. Училището на Том.
	Плати на шофьора на няколко минути път пеш от училището. Имаше още поне половин час до края на уроците. За половината от това време той вече беше успял да си купи ножчета за бръснене и пяна и да се обръсне набързо със студена вода в мъжката тоалетна на един снекбар. Когато свърши, Майк прокара пръсти през рошавата си коса, притисна носната кърпа до лицето си, за да спре кървенето от порязаните места, излезе навън и забърза по улицата. Седем минути по-късно вече се приближаваше до портите на училището.
	Погледна към часовника си. Почти беше време. Сърцето му заби по-бързо при мисълта, че ще види момчето. Пред него до портите чакаха групичка родители, главно жени. Близо до бордюра бяха паркирани дузина коли с шофьори зад воланите.
	Майк хвърли последен поглед към носната си кърпа. Кървенето почти беше спряло, върху плата оставаха само мънички червени точици. Той я напъха в джоба си и се приближи на крачка зад групичката родители. На входа се показа момиченце на около шест години. Бликащо от енергия, то изхвръкна от вратата, затича се по късата пътека и се хвърли в прегръдките на очакващата го майка, като се смееше на глас. След момиченцето изникнаха и другите деца и преминаха, бягайки или подскачайки, краткото разстояние до портите. Някои отидоха при чакащите ги отвън родители, а други се отправиха към паркираните коли.
	Том излезе с последните. Тичаше заедно с едно момче и се смееше. Абсолютната грация на движенията му накара Майк да си поеме рязко дъх. Майката на другото момче заговори Том и той й се усмихна широко. След това неочаквано лицето му стана сериозно, обърна се и започна да оглежда редицата коли. Майк проследи погледа му, който премина по автомобилите и се спря на познатия кавалиер. На лицето на Том се появи усмивка и той заподскача към колата. Майк остана неподвижен сред бързо стопяващата се група, като го наблюдаваше мълчаливо. Сърцето биеше лудо в гърдите му. Покрай него премина една жена, която държеше за ръка малко момиченце. Тя продължи още няколко крачки, после се спря, обърна се и се загледа подозрително в Майк, но той не я забеляза. Цялото му внимание беше насочено към Том. Момчето бе вече на три метра от колата.
	— Том! — извика Майк, направи крачка напред и премина през групата от няколко останали майки. Беше отпуснал ръце пред тялото си и лицето му сияеше.
	Том се закова на място и се обърна. Още няколко души се спряха да гледат. Том постоя около секунда, докато определи източника на гласа. След това лицето му светна и той се затича към Майк. Мъжът сграбчи момчето и го вдигна високо над главата си. Вгледа се в мъничкото красиво личице, докато Том се заливаше от смях. Майк го завъртя два пъти. Смехът на Том се превърна почти в писък. Сканлън, който също се смееше, свали внимателно детето на земята и остана клекнал пред него. Лицата им бяха на едно ниво.
	— Здрасти, Том. Как си?
	— Добре съм — засмя се момчето. — Днес беше много хубаво в училище. Взехме за динозаврите. — Неочаквано личицето му стана сериозно. — Майк, плачеш ли?
	Сканлън примигна няколко пъти и се опита да се усмихне. Все още се мъчеше да възстанови гласа си, когато някой го бутна силно по рамото. Майк загуби равновесие, залитна назад и се опря тромаво на длани. Все още седнал, той погледна яростно нагоре. Госпожа Лоримър тъкмо се извръщаше от него и сграбчваше Том за ръката.
	— Хайде, Томи. Сега искам да тръгнеш с мен към къщи.
	Том се отскубна и изтича към Майк.
	— Но, бабо, това е Майк! Искам да си играя с него!
	Тя отново се обърна, сграбчи Том за рамото и го хвана още по-здраво за ръката.
	— Не. Отиваме си у дома. — После хвърли отровен поглед към Майк, който все още се опитваше да се изправи. — Господин Сканлън няма работа да идва тук и да досажда на хората.
	Майк направи крачка към нея и каза:
	— Госпожо Лоримър, просто исках да видя Том, това е всичко!
	Тя го погледна с присвити устни, като не пропусна да забележи лошо избръснатото лице и измачканата му риза.
	— Целият миришете на бира — каза неочаквано победоносно тя. След това се обърна към колата и дръпна силно ръката на Том. — Хайде, дядо ни чака. Приготвил ти е изненада — прибави почти отчаяно госпожа Лоримър. Едва когато стигнаха до колата, се извърна и погледна към Майк. — Ще се погрижа съпругът ми да ви подведе под отговорност! — изкрещя жената през разделящите ги двадесет метра.
	Майк продължи да стои на същото място, без да обръща внимание на неодобрителните, изпълнени с отвращение погледи и присвити устни на другите родители. Гледаше как жената набута момчето в колата. Том веднага се обърна назад и проточи врат, за да види Майк. Личицето му беше изкривено от плач. Баба му затръшна задната врата, заобиколи бързо колата и седна сковано зад кормилото. Долната й челюст беше издадена напред в усилието й да сдържи възмущението си.
	Майк не се помръдна, докато колата почти не се изгуби от погледа му. След това само вдигна ръка за поздрав, като се надяваше Том да гледа назад, завъртя се кръгом и се отдалечи, без да обръща внимание на възмутените погледи на последните разотиващи се родители.


	Майк отметна завивките и се огледа. Бавно, съвсем бавно осъзна, че го беше събудил телефонът. Той се претърколи на една страна и затърси пипнешком слушалката. Докато я вдигаше, ръката му закачи чаша с два пръста изветряло уиски и я събори на пода.
	— Ало? — Докато говореше, Майк потърка носа си.
	— Майк?
	— Аз съм, Маги! — възкликна той и седна в леглото напълно буден. — Надявах се да се върнеш днес. Какви са новините?
	— Не са добри. Тази сутрин говорих с адвокатите на семейство Лоримър.
	— И?
	— Няма да стане. Съжалявам, Майк. Няма да ти позволят и да припариш до момчето.
	Майк прехапа устни.
	— Ами съдът? Не мога ли да помоля за настойничество или поне за достъп?
	— Аха. Можеш да помолиш. Като адвокат мога да ти взема парите. Но като приятел ти казвам да не си правиш труда.
	— Но аз би трябвало да имам поне някакви права! Досега с Аликс щяхме да бъдем женени!
	Жената на другия край на линията замълча за момент.
	— Виж, Майк, съжалявам. Както вече ти казах, можеш да опиташ. Но кой казва, че вие с Аликс сте щели да се жените? Имаш ли някакво доказателство? За бога, ти дори и на мен каза преди четири дни! Какви аргументи имаш за пред съда? Честната си дума? Семейство Лоримър го отричат. Кълнат се, че си се срещал с Аликс не повече от двадесетина пъти. „Най-обикновен интимен приятел“ са точните думи, които използваха.
	Майк поклати глава, поразен от израза.
	— А Том? — попита дрезгаво. — Той знае как беше. Нямаше търпение това да стане. Думата му няма ли да има никаква тежест?
	От другата страна на жицата се чу леко цъкане с език:
	— Би могло, Майк. Би могло да предизвика някакъв процес. Но ще бъде адски трудно. Те вече казват, че си се опитал да нападнеш Том в пияно състояние. Истина ли е?
	Дълбоко от гърдите му се изтръгна гневен, измъчен стон:
	— О, боже, не, разбира се, че не! Просто исках да го видя, това е всичко. Не можех да издържам повече.
	— Но беше ли пиян?
	Той направи гримаса.
	— Не. Малко преди това бях пийнал няколко питиета. Но бях достатъчно трезвен.
	— Те като че ли имат цяла сюрия хора, готови да се закълнат, че не си бил трезвен. — Тя отново направи пауза. — Виж, Майк, наистина съжалявам. Ако искаш, можеш и да пренебрегнеш съвета ми, но не мисля, че има надежда. За съда ти си някой от улицата. Родителите на Аликс са уважавани хора, които могат да се грижат добре за момчето.
	— Не, те са просто две малки гадни лайна, Маги.
	— Това е едно определение, на което съдът не би обърнал особено внимание. Родителите на Аликс са уважавани хора, които явно душа дават за внука си.
	Майк си пое дълбоко дъх.
	— А какво ще стане, ако все пак реша да се боря?
	— Те ще ти окажат отпор. Чак до Върховния съд, ако трябва. Като капак на всичко — това би струвало цяло състояние.
	— Не давам и пет пари за цената.
	— Добре. Но все пак си помисли. Ще бъде дълго и грозно. Ще има доклади за имотното състояние, изслушвания на свидетели, Върховен съд, всичките му гадни съдебни разпореждания, процеси за поставяне под попечителство. Помисли си какъв ефект ще има това върху момчето. Поне за него ти пука, нали?
	Възцари се мълчание, което продължи няколко секунди. Маги заговори отново, този път много тихо:
	— Остави тази работа, Майк. Моля те. Заради момчето.
	Половин час след разговора Майк продължаваше да седи все в същото положение, с подвити под измачканата завивка крака и облегната на стената глава. На два пъти телефонът иззвъня настоятелно. Не му обърна внимание. Накрая се измъкна от леглото и отиде гол до банята. Там се облегна на мивката и се огледа в огледалото.
	Прошарената му брада вече беше пораснала. На бузата си имаше драскотина, получена вероятно в пияно състояние при сблъскване с някоя стена. Майк оголи зъбите си. Близо до венците имаше бели налепи.
	Погледът му попадна върху белезите на гърдите му. Той вдигна лявата си ръка и ги докосна с върховете на пръстите си. Белезите бяха получени преди години от „охраната“ на една компания за добив на диаманти. Майк беше за пръв път извън Англия, на първото си назначение в Заир. В един от свободните уикенди той нае джип и отиде в полупустинните райони. Беше събуден посред нощ от трима белгийци, охрана на близката мина. Те търсеха брънките на веригата за нелегално изнасяне на диаманти. Решиха, че Майк е част от нея. Белезите на гърдите и под мишницата му бяха от запалените цигари и мачетето, с които мъжете се опитаха да го накарат да потвърди думите им. Накрая, разочаровани, изгориха джипа му.
	Тогава Майк измина пеш четиридесетте километра до най-близкото селище. Там прекара два дни в бълхарника, който наричаха болница, върна се в лагера да довърши работата си и след това тръгна да търси мъжете. Откри ги в един бар на бунището, наречено Букаву, на речната граница с Руанда. Там се намираше един от пунктовете на канала за изнасяне на крадени диаманти. След това никой от мъжете не беше повече в състояние да се върне към предишния си занаят. А Майк никога повече не се върна в Заир.
	Той отново погледна отражението си в огледалото. Видя пак мъката и гнева и — за пръв път — съжаление. Това толкова го потресе, че залитна. Видя с абсолютна, ослепителна яснота какво правеше в момента. Отправяше целия си гняв заради загубата на Аликс към нейните родители. Сърдеше им се, задето бяха глупави и тесногръди; за тяхната реакция към положение, за сътворяването на което нямаха никаква вина, вместо да насочи яростта си към хората, които бяха в корена на неговото опустошение, хората, виновни за смъртта на Аликс.
	Той остана вторачен в огледалото в продължение на още няколко секунди. През това време идеята, която се беше зародила с оставянето на слушалката преди малко, набъбна дотолкова, че изпълни цялото му съществование. Вече знаеше с абсолютна сигурност какво щеше да прави по-нататък. Същото, което беше направил с мъжете, нахлули неканени в живота му преди повече от две десетилетия в Заир. Щеше да проследи хората, които му бяха отнели Аликс и Том. И да ги унищожи.


	Две седмици след като взе това решение, Майк затвори вратата на къщата зад гърба си и заключи внимателно трите брави. Ключа пусна в пощенски плик, на който вече бе поставил марка и адрес, запечата го и го пъхна във вътрешния джоб на евтиното си кафяво сако. Остана няколко секунди под прикритието на верандата, като оглеждаше улицата и в двете посоки. Въпреки че още нямаше шест и половина, винаги съществуваше риск някой от съседите да е извел кучето си на разходка или — нещо доста вероятно в тази част на Лондон — да бяга за здраве. Точно сега Майк никак не беше в настроение да дава обяснения за облеклото си — износен костюм, охлузени черни обувки, оръфана риза, закопчана догоре, без вратовръзка.
	Когато най-сетне се увери, че никой не го наблюдава, Майк се отправи към Фулъм Бродуей. В лявата си ръка носеше протрит сиво-кафяв куфар, пристегнат със стар кожен колан, а в дясната — издута найлонова торба. Даже и тя не беше нова. Майк се качи на метрото и слезе на Падингтън. Когато излезе на улицата, закрачи на север, покрай магазинчетата-еднодневки с изрисувани на ръка табелки, към западналите къщи с многобройни наематели в Килбърн. Отклони се само веднъж — когато прекоси шосето, за да пусне плика в пощенската кутия. В него имаше три неща — ключовете, бележка до един стар приятел да ги пази, докато Майк се завърне от „чужбина“, и запечатаното копие от завещанието му. То беше съвсем просто, написано на стандартна бланка, купена от една книжарница за канцеларски материали. В него Майк оставяше цялото си състояние под попечителство на фонда, който беше създал на името на Том: пари и акции на обща стойност около шестдесет и пет хиляди лири — според последната му проверка на фондовия пазар, и къщата. Свидетели на завещанието му бяха двама непознати, които срещна в една кръчма. Услугите им му струваха по една халба бира. Останалата част от състоянието на Майк се намираше в джоба му: четири хиляди лири в банкноти от по петдесет и паспортът му.
	Майк се отправи към Брондесбъри Вилас и започна да се спира пред „хотелите“, като примижаваше, сякаш за да прецени от състоянието на фасадите им цените, които не бяха изложени никъде. Избра една сграда с белеща се боя и натисна звънеца.
	Вече се готвеше да си тръгне, когато вратата се отвори. Мъжът, който се показа, беше небръснат, рошав и с нездрав вид. Раменете му бяха силно прегърбени. Тялото му беше слабовато, като се изключеше биреното коремче, увиснало под потника му.
	— Казвай.
	— Търся стая.
	Мъжът се вгледа лукаво и недоверчиво в него.
	— Не даваме стаи за една нощ — уведоми го той сприхаво. После се оригна шумно, без да промени изражението си.
	Майк се усмихна, без да трепне от киселите изпарения от стомашни сокове и алкохол, които прелетяха покрай главата му.
	— Търся стая за по-дълго време.
	— За колко дълго?
	Майк сви рамене и отвърна:
	— За няколко седмици, може и за няколко месеца. Зависи дали наоколо се намира работа.
	— На социални помощи ли си? Предплаща се за две седмици.
	— Напуснах работа и сега си търся друга. Мога ли да видя стаята?
	Мъжът се обърна и влезе навътре, като с глава направи знак на Майк да го последва. Сканлън влезе и затвори вратата. В сградата цареше някаква неопределима миризма. Когато се изкачиха по стълбите, мъжът бутна една врата и се отдръпна, за да може Майк да огледа. Проектирана с нормални размери, сега стаята беше разделена от построена как да е тънка преградна стена, която пресичаше корниза на тавана и оставяше едва една трета от плъзгащия се нагоре прозорец. В резултат се получаваше повече високо, отколкото широко пространство. Макар и да не беше прекалено малко, то караше човек да се чувства като в кабинка, а не като в стая. Майк се огледа. Всичко вътре беше евтино и грозновато. Тапетите, които никак не си пасваха, говореха за разпродажбата на застояли единични ролки на някой магазин „направи си сам“. Все пак не бяха видимо мръсни.
	— Колко?
	— Шестдесет и пет.
	Майк повдигна изненадано вежди.
	— Седмично — прибави навъсено мъжът.
	— Добре. А къде може да се изкъпе човек?
	Без да каже нито дума, собственикът го поведе през площадката и отвори друга врата — на банята, а тя наистина беше мръсна. По мазната линия върху покрития с петна емайл на ваната си личеше докъде е стигала водата. Прастарият газов бойлер със закачения на видно място до него манометър неохотно обещаваше топла вода.
	— В тези шестдесет и пет включена ли е закуска?
	Мъжът го погледна втренчено за момент, сякаш се канеше да заплаче, и го поведе обратно към стаята. Там отиде до нащърбения шкаф с пластмасово покритие и бутна назад закачения му на панти капак.
	— Можеш да си правиш сам, когато ти се прище. — Той погледна самодоволно към Майк, сякаш очакваше похвала за неочаквания лукс. — Искаш ли стаята? — попита мъжът. В гласа му вече се прокрадваше разочарование.
	Майк кимна, извади навита пачка измачкани банкноти от по пет и десет лири от джоба си и старателно отброи сто и тридесет. Погледът на мъжа се задържа върху пачката за частица от секундата. Хазяинът явно се опитваше да прецени след колко време парите на новия наемател ще свършат и ще му се наложи да си прави труда да сменя чаршафите. Майк му позволи да види, че са останали не повече от шестдесет лири, бутна в шепата му двуседмичния наем и затвори вратата под носа му.
	Веднага щом остана сам, се зае да оглежда стаята. Започна с мебелите — мивка; хлътнал диван с оръфана, цялата обгорена от цигари кувертюра; дървена кухненска маса с обезформени от влагата и надялкани крака; два различни кухненски стола; шкафът с газовия котлон и няколко нащърбени порцеланови съда; гардероб, направен от найлон, опънат върху рамка от покрита с пластмаса дебела тел, затварящ се с цип. Никъде не можеше да се скрие нещо по-голямо от билет за влак.
	Без да вдига шум, Майк премести мебелите в средата на стаята. След това коленичи и отмахна миришещия на мухъл килим от перваза на пода. Отне му няколко минути, докато открие това, което търсеше. Едно късо парче дъска, съвсем близо до стената, беше сменяно наскоро. Той отвори куфара си и извади оттам брезентова торбичка. После отново коленичи, разтвори торбичката до себе си, взе една къса отвертка и започна внимателно да повдига дъската. Когато най-сетне успя, той я остави настрана, разкопча колана си и измъкна закачения на него кожен портфейл. Извади четири банкноти от по петдесет лири от пачката, която се намираше вътре, затвори портфейла и го сложи в дупката. После върна дъската на мястото й, като се погрижи гвоздеите да влязат в първоначалните си гнезда. Притисна дъската с длан и се облегна върху нея с цялата си тежест, за да дозабие гвоздеите.
	Няколко минути по-късно, когато всички мебели бяха на местата си, Майк застана неподвижно и се ослуша. От коридора и съседните стаи не се чуваше никакъв шум. Не беше предизвикал ничие любопитство. Бе много важно да опази заделените пари. От тази сутрин беше прекъснал всякакви връзки с миналия си живот — никакви кредитни карти, никакви чекови книжки, които да разкажат историята му на някой любопитен човек, решил да порови из нещата му. Разбира се, винаги можеше да отиде лично в банката си и да изтегли пари. Но ако някой откраднеше неговите четири хиляди лири и Майк просто отидеше и ги заместеше с други от банковата си сметка, без да е започнал работа, щеше да изглежда доста странен за строителен работник. Беше пресметнал, че с наема, който плащаше, с храната и пиенето, парите щяха да му стигнат за пет или шест месеца. През това време не биваше да се отпуска много.
	Той погледна евтиния си часовник, който беше купил, за да замести загубения в Атина. Девет и половина. Сети се от колко време беше на крака и почувства глад. Излезе от стаята, заключи вратата и провери бравата, преди да тръгне. Докато прекосяваше площадката, погледът му попадна върху отворената врата на банята. Влезе вътре, затвори и отвъртя докрай и двете кранчета. В газовия бойлер нещо затрака, но пара не се появи. Този, който беше използвал банята преди това, се бе погрижил да не остане и капка топла вода. Но нямаше значение, Майк не беше дошъл, за да се къпе. Той коленичи и извади от джоба си малко швейцарско ножче. След това бързо разви болтчетата на страничната плоскост от едната страна на ваната. Тя излезе лесно. Зад нея се показа покрито с боклуци и парчета зидария пространство. Доволен, Сканлън върна плоскостта на мястото й, завъртя кранчетата, пусна водата от тоалетното казанче и излезе, като бършеше ръце в носната си кърпа.
	Навън чакаше грохнал мъж в халат. Той се опита да отговори на Майк, който го поздрави с кимване, но избухна в пристъп на кашлица. Тихата, почти виновна кашлица последва Майк надолу по стълбите. Беше я чувал доста често преди, когато пътуваше по горните етажи на автобусите. Хората май умираха от нея.
	Четиридесет минути по-късно Майк вече бе привършил солидната си закуска в една малка закусвалня на Килбърн Хай Роуд. Точно така трябваше да започва денят за мъж, който възнамеряваше да се включи в редиците на Ирландската републиканска армия.


	Слезе от метрото на Колиндейл. Беше чувал името на тази част от Лондон преди, но бе научил къде се намира едва преди два дни. Когато излезе от станцията на метрото, вятърът виеше по неприветливите улици, като носеше със себе си студен щипещ дъжд. Автобусите изпръскваха злобно краката на редките пешеходци. Майк попита за посоката един вестникопродавец. Мъжът направи знак с глава, без да пророни нито дума. Майк тръгна по посока на кимването, прекоси шосето и се отправи към подобната на склад сграда отсреща. Няколко минути по-късно вече беше изпълнил малкото формалности и бе получил бележка, която официално го обявяваше за читател на отдел „Вестници“ на Британската библиотека.
	В архивите й се държаха всички издавани във Великобритания вестници, както и някои, издавани в чужбина, още от началото на века, когато се беше създала съвременната ИРА. Майк си намери място между мълчаливите, прилежни изследователи, сложи якето си върху облегалката, за да си запази стола и отиде до рафтовете с масивните указатели. Остана неподвижен няколко секунди, след това взе указателя на „Таймс“ за 1970 г. Двадесет и няколко години от историята на републиканското движение щяха да му дадат толкова информация, колкото можеше да поеме.
	До средата на следобеда вече бе започнал да разбира обема на задачата, с която се бе заел. В указателите се изброяваха всички случаи, в които вестниците споменаваха нещо по въпроса. Имаше датите, страниците и колонките, също така се посочваше дали има снимка. На движението бяха посветени десетки страници с отпратки. Една трета от тетрадката, която беше донесъл със себе си, вече бе пълна с подробности за изданията, които искаше да види — дати, номера на страници и колонки. Майк си отбеляза старателно и статиите, в които имаше снимки, попълни първия формуляр за поръчка на материали и го подаде на служителя. Последният се появи двадесет минути по-късно с количка, натоварена с дебели подвързани томове, и я остави до стола му. Майк взе първия и започна да търси местата, които си беше отбелязал.
	Когато се прибра в хотела, вече минаваше шест часът. Тесният коридор беше изпълнен с миризми на готвено и звуци от включените телевизори. Вратата на хазяина в дъното се отвори безшумно и от нея се показа небръснатото му лице, което се втренчи с нескрито любопитство в найлоновата чанта, която Майк държеше под якето си, за да я запази от дъжда. Сканлън кимна на мъжа и забърза нагоре по стълбите към стаята си.
	Седна на масата, за да огледа фотокопията, които беше донесъл със себе си, като поглъщаше информацията в тях за личности и събития в ИРА. Малко след осем часа вече се чувстваше доволен от свършеното. Той прибра документите под дъската на пода, изкъпа се, като първо изми мръсотиите от ваната, и излезе. Вечеря в същото мрачно кафене, в което беше закусил, и тръгна да върши втората част от работата си. Да се влачи по кръчмите.


	В Ла Валета, Малта, вечерта беше спокойна. Бе достатъчно топло и мъжете бяха само по ризи, а жените — по памучни рокли, с по една лека жилетка върху раменете си. На терасите на кафенетата и сладкарниците с изглед към главното пристанище седяха групички семейства и приятели и разговаряха оживено. На някои от масите се бяха събрали по-високи, по-възрастни и ъгловати клиенти — английски имигранти, които се мъчеха да спестят от пенсиите си. Бяха по-сдържани и си разменяха дискретно хвалби за размерите на плувните си басейни и забележителните кариери на децата си. В ъгъла на едно от малките кафенета седеше самотен мъж.
	Беше в края на петдесетте, слаб, с къса сива коса, в която все още имаше следи от червено. Беше облечен в ненатрапващо се спортно сако от туид и сиви три четвърти панталони. Очилата му бяха тъмни, с дебели рамки — почти като слънчеви. На един стол до него имаше бинокъл и бележник. Мъжът остави малко пари на масата, събра нещата си и излезе.
	Келнерът почисти масата и кимна на себе си, когато видя размера на бакшиша. Започваше да свиква с щедростта на мъжа. Посетителят беше дошъл за пръв път преди три месеца. Подобно на днешния ден, бе пристигнал веднъж рано сутринта и след това още веднъж следобед. Оттогава беше идвал на всеки три седмици, следвайки същия ред. От две посещения насам беше започнал да прави скици и да си води бележки. Скиците бяха ужасни — приличаха по-скоро на карти, отколкото на картини. Поредният британски пенсионер, който се опитваше да избяга от климата. Изненадващо беше колко много от тях прекарваха целия си живот в задушаваща служба за някоя провинциална банка и после най-неочаквано решаваха да се правят на Гоген. Сякаш никога не успяваха да разберат, че напускайки Франция, Гоген е имал талант. Но поне този посетител не смесваше като останалите англичани малки тоници с големи джинове и не се оплакваше, че Англия отивала на провал. Мъжът винаги пиеше чай или кафе и почти не говореше.
	Когато той напусна кафе-терасата, на келнера му хрумна, че човекът може би е свързан с пътническите кораби. Това обясняваше защо се появяваше само когато някой от тях хвърлеше котва в пристанището. Келнерът дочу детските гласове, които долитаха до терасата, и погледна надолу. Под него, в центъра на огромното пристанище, фериботът току-що беше привършил с изсипването на товара си от деца обратно върху пътническия кораб, който стоеше закотвен и караше мръсните товарни кораби, ярко оцветените рибарски лодки и катерите, сновящи около него, да изглеждат като джуджета.
	Нагоре полетяха писъци и смях. Келнерът продължи да забърсва масата, като се усмихваше криво. И той имаше деца, но все пак се радваше, че този път хлапетата от кораба не бяха предпочели точно неговото кафене за нашествието си. Тези тумби английски деца винаги се държаха като животни, купуваха си ко`ла и пиеха алкохол направо от бутилките, докато на половината от тях им станеше лошо и отиваха в тоалетните, а другата половина го обиждаше. Беше видял това по време на краткия си опит да поработи в Англия. Очевидно тамошните деца бяха научени да смятат келнерите за някакви низши същества, родени, за да бъдат обсипвани с ругатни и обиди. В крайна сметка предпочиташе сдържания, по-възрастен тип клиенти — като мъжа, който току-що си беше отишъл. Тихи и учтиви, те оставяха бакшиши, с който показваха колко много ценят обслужването ти.
	Келнерът погледна в посоката, в която бе тръгнал мъжът. Последният се беше спрял на около тридесет метра по-нататък, стоеше облегнат на една ниска стена и гледаше към кораба с мощния си бинокъл.


>	3.

	Когато Майк се върна в хотела, вече минаваше единадесет. Чувстваше се обезкуражен и подут от изпитата бира. Не беше предполагал, че една понеделнична вечер по кръчмите в Килбърн може да се окаже толкова дълга. Беше посетил повече от дузина места, но във всичките цареше една и съща мрачна атмосфера, остъргани подове и оскъдна клиентела. Мнозина от постоянните посетители бяха профукали парите си през уикенда и тези, които все още можеха да си позволят по едно питие, седяха сами, неразговорчиво прегърбени над чашите си с бира. Почти всичките бяха мъже. Единственият напредък, който Майк постигна с някои от тях, бе да ги придума да приемат да ги почерпи. Обаче опитите му да завърже разговор се натъкнаха на рифове от безразличие и мрачно мълчание.
	Майк се унесе в сън, докато слушаше хъркането през тънката преградна стена и мислите за Аликс изпълваха главата му.


	Свикна бързо. Всеки ден закусваше във все същото кафене, преди да се отправи към Колиндейл. С всеки изминал ден купчината от фотокопия на вестникарски статии ставаше по-голяма. С всеки ден знанията му за ИРА нарастваха; натрупваше още факти — събития, имена и особено снимки на всички, които значеха нещо в организацията през последните двадесет години. Всяка вечер от шест до осем той прекарваше в подреждане на материалите, преглеждаше още веднъж изровеното през деня, набиваше факти и лица в главата си. Всяка вечер се влачеше от една потискаща кръчма в друга. И всяка вечер през тези три седмици удряше на камък.
	Той погледна часовника си и въздъхна. Наближаваше осем. Майк подреди внимателно листовете, пъхна ги в скривалището и избута масата обратно на мястото й. После съблече ризата, която беше носил през последните няколко дни. Докато обличаше чиста, той попипа тлъстините около кръста си. Беше направил коремче от бирата. Почуди се дали да не направи малко упражнения, но се отказа. Биреното коремче в случая щеше да вдъхва повече доверие от набраздени железни мускули.
	Тъй като беше обходил всички ирландски кръчми в Килбърн и Кентиш Таун, през последните няколко дни той разшири работната си територия. Вече втора вечер слизаше от метрото на Хамърсмит, рискуваше живота си, пресичайки натовареното движение на Хамърсмит Бродуей, и продължаваше пеш до тъмните райони на север от Кинг Стрийт.
	Третото място, което посети, като че ли беше малко по-обещаващо от другите. Написаният на ръка плакат на прозореца съобщаваше за кънтри музика всеки петък и програма на Кели и Къртис всеки вторник. На плаката беше обяснено, че те са водещи британски кънтри и уестърн артисти.
	Майк влезе в бара. Сети се, че е вторник едва когато музиката започна.
	Водещият британски кънтри дует изпълняваше песните си върху нисък подиум. Половината от дуета беше жена на средна възраст с крещящо боядисана червена коса и сребриста рокля. Изпълняваше сърцераздирателна балада за някаква дама, с която постъпили несправедливо. Пееше по-добре, отколкото изглеждаше. Партньорът й беше навъсен мъж с дълги бакенбарди, който свиреше на пианото с една ръка, а с другата се опитваше да задвижи управлението на устройството от барабани.
	В кръчмата имаше доста хора и Майк изпита известни затруднения, докато си намери място на бара. Много от пиещите бяха обичайните самотници — мъже, които работеха на строителни обекти и вероятно бяха чакали пред вратата да отворят заведението и да започне вечерното представление, за да избегнат изтрезняването следобед. Тъжни мъже, всеки от които живееше под наем в някоя мрачна стая и за които бирата играеше ролята на семейство. Когато кръчмата се понапълни, започнаха да пристигат и друг вид клиенти — по-млади и по-весели.
	Група немного възрастни мъже си направи място на бара. Разговорът им беше оживен и забавен и Майк се разсмя заедно с тях на една от шегите им. Малко по-късно те се разсмяха на една от неговите. Той им поръча по едно питие и около десет часа вече бяха приятели. В единадесет мъжете от компанията си отидоха, като му обещаха пак да дойдат в петък. Междувременно му дадоха и имената на няколко други кръчми, където имаше музика и можеха да се намерят момичета.
	Майк се върна в хотела в по-добро настроение, отколкото когато и да било от три седмици насам. И въпреки обилното пиене, което ролята му налагаше, беше напълно трезвен.


	В петък Майк отиде рано в кръчмата и зачака групата да се появи. Дотогава беше посетил всичките заведения, които мъжете бяха споменали. В сряда вечерта бе имал късмет. Срещна познат от групата и той го покани да седне при него и приятелите му. Единият от компанията подкачи безобидно Майк за английския му акцент. Сканлън вече беше готов за нещо подобно, дори се надяваше то да се случи. Зарадван от открилата му се възможност, той се обърна към мъжа с ярост, която изненада всички. Стиснал ядно устни, с разширени ноздри, той избухна гневно срещу мъжа, че може и да не успявал да премахне акцента си, може говорът му да звучал като на британец, но изобщо не се чувствал като един от проклетите копелета, дявол да го вземе!
	След това се обърна и разгневен заради тежката обида, закрачи към вратата. Познатият му от предишната вечер го последва. Майк се остави да бъде убеден да се върне обратно в бара. След няколко неохотни извинения и почерпки случката беше забравена. Но през следващия половин час, докато пиеха, Майк усещаше, че бяха започнали да се отнасят към него с повече внимание и уважение. Малко по-късно, в автобуса по пътя към хотела си, той си позволи да се усмихне. Знаеше, че беше изиграл ролята си, като им бе позволил да разберат чувствата му, без да преиграва. С малко повече късмет за това щеше да тръгне слух.
	Когато компанията от вторник вечерта се показа, представлението на кънтри певицата беше в разгара си. Пиха известно време и един от тях се пошегува с избухването на Майк, който не пропусна възможността незабавно да насочи разговора към политиката. Възгледите му бяха силни, ясни и високо изказани:
	— Проклетите британци трябва веднага да се махнат заедно с шибаните си мекерета, полицията и всичко останало!
	— Едва ли някой от британското правителство ще се зарадва на предложението ти, Майкъл — каза меко единият от групата.
	— Знам. Тия копелета си мислят, че могат да сломят съпротивата ни със стрелба. Смятат, че ако изтребят достатъчно от нас, ще ни накарат да се заврем в миша дупка и да сме доволни, задето сме живи. Да, ама ако си въобразяват, че по този начин ще успеят, по-добре е да погледнат историята на Ирландия!
	Единият от мъжете избухна в смях.
	— Историята на Ирландия! — изимитира той Майк. — Ако чувам добре, май и ти самият си британец!
	Майк се завъртя рязко към говорещия и се наведе към него така, че лицата им застанаха на няколко сантиметра едно от друго. След това заговори съвсем тихо:
	— Слушай, шибан тъп ирландски шовинист. Може и да съм роден тук, но това не значи, че съм едно от ония копелета. Баща ми и майка ми са дошли от Донегъл. Татко е бил активен републиканец още от дете. Отпреди ти да си бил роден. И заради това гадните британци го очистиха! Така че си набий в дебелата ирландска глава: който се опитва да обиди мен, обижда и него! Иска ли ти се да опиташ пак?
	Когато зададе въпроса, Майк стисна юмруци. Мъжът с тихия глас застана до него, сложи ръка на рамото му и се усмихна дружелюбно.
	— Не се стягай толкова, Майкъл. Той само се измайтапи с теб, че си бил англичанин и си говорел като такъв. Не искаше да те обиди.
	Майк поклати глава, въздъхна и се поотпусна.
	— Окей. Съжалявам. Такива неща ме вбесяват, това е всичко. — Изпи бирата си на един дъх. — Ще се видим пак.
	На една маса в ъгъла на бара седеше сам дребен набит мъж. По време на цялата сцена нито за момент не беше свалил очи от Майк. Чашите с пинта горчива бира и уиски стояха недокоснати на масата пред него. Той продължи да гледа към вратата няколко секунди след като Майк си беше отишъл. След това повдигна едва забележимо вежди и бавно доближи уискито до устните си.


	Следващия петък, в седем и половина вечерта, Майк вече седеше в кръчмата с чаша пред себе си. Беше застанал до бара и гледаше посетителите, които влизаха през вратата. Имаше много двойки и няколко семейни групи, обхващащи две или три поколения. Всички бяха по-оживени и по-добре облечени от тълпата в подобните на пещери дупки в Килбърн. В осем музиката засвири и не след дълго публиката припяваше по-известните песни заедно с певицата.
	Майк почти не обърна внимание на набития мъж, който влезе сам, поръча си питие и седна на една маса в ъгъла. Двама младежи понечиха да седнат с приятелките си на празните места до него. Мъжът отклони за частица от секундата погледа си от Майк, каза им нещо тихо и им отправи смразяваща предупредителна усмивка. Единият от младежите се опита да спори, но приятелят му го хвана за лакътя, дръпна го настрана и му замърмори нещо на ухо. Докато слушаше, очите на първия младеж видимо се разшириха. Той продължи да гледа сърдито към мъжа в анорака, но се остави да бъде издърпан, без повече да протестира.
	Един от новите приятели на Майк се появи на бара. Той прие питието, с което Сканлън го почерпи, и двамата се заприказваха, като си крещяха в ушите, за да надвикат музиката. След няколко минути, без да се старае видимо, Майк отново насочи разговора към политиката. Докато говореше, от двете страни на мъжа с анорака седнаха още двама: единият бе с лице към бара, а другият — към вратата. Тримата започнаха да си говорят тихо и сериозно, с близко наведени глави.
	Майк беше вече на четвъртата си бира, когато шестима бръснати глави — четирима мъже и две момичета — влязоха шумно в бара. Младежите бяха облечени в разкопчани якета, под които се виждаха тениски с английското знаме, и войнишки панталони, напъхани в кубинки. Когато разблъскаха хората близо до Майк, за да си направят място на бара, по гласовете им пролича, че бяха пили. Единият от мъжете извика на барманката да ги обслужи. Акцентът му не беше ирландски, а дрезгав, носов кокни, характерен за лондонските хулигани. Те получиха питиетата си и останаха там, като се хилеха презрително на усилията на другите клиенти да се доберат до бара.
	Майк и групата му се поотдръпнаха. Новодошлите се разположиха и изпълниха цялото отстъпено им пространство, като се хилеха предизвикателно във всички посоки. Останалите посетители избягваха очите им, защото се страхуваха да не си навлекат неприятности. Единият от бръснатите глави се изкикоти и направи забележка по адрес на певицата точно когато друг беше надигнал чашата си. Последният прихна, от устата му изригна струя бира и изпръска роклята на едно момиче, което седеше на метър по-нататък. То се отдръпна с отвращение и бръснатите глави изреваха доволно. Приятелят на момичето — слабоват младеж с евтино сако от туид и вълнена вратовръзка, се обърна сърдито към хилещата се група:
	— Хей, не можете ли да бъдете малко по-внимателни? Вижте какво направихте!
	Гневът правеше гласа му писклив. Единият от мъжете се ухили похотливо на момичето:
	— Искаш ли да ти го оближа, скъпа? — После се обърна към приятелите си, извади език и го замята неприлично из устата си.
	Лицето на младежа стана алено от ярост и неудобство. Гневът го направи смел:
	— Затваряй си устата, невежо копеле такова! Не смей да й говориш така!
	Бръснатата глава се ухили на младежа, покашля се шумно и се изплю съвсем преднамерено в лицето му. Младият мъж се сви от отвращение и замахна безпомощно с ръка към гадната храчка, която висеше от бузата му. По лицето му беше изписана такава погнуса и срам, че бръснатата глава избухна в смях.
	— А сега се разкарай — каза презрително последният и отново се обърна към хилещата се компания.
	— Не, вие се разкарайте, всички вие — промълви съвсем тихо Майк.
	Бръснатата глава, все още ухилен, погледна през рамо към него и попита:
	— На мен ли говориш, тъпа мутро?
	Юмрукът на Майк се стовари върху скулата на мъжа. Бръснатата глава залитна и падна върху бара с гръб към нападателя си. Преди Сканлън да успее да го удари отново, другите хулигани започнаха да сипят юмруци кой където свари. Сега Майк не играеше роля. Беше твърде ядосан, за да преценява силите. Той сграбчи здраво най-близката бръсната глава за предницата на якето, дръпна го напред и нагоре и стовари главата си в изненаданата му глуповата физиономия. След това пусна якето му и младежът се строполи назад, хванал с две ръце строшения си нос.
	Нечий юмрук се стовари с пълна сила върху устата на Майк. Той изрева от болка и ярост и замахна към младежа, който го беше халосал. Едно от момичетата увисна на ръката на Майк, за да му попречи. Ударът попадна върху бръснатата глава без никаква сила. Сканлън блъсна момичето настрани. Преди да успее да се съвземе, двама от младежите и момичетата се нахвърлиха върху него с юмруци и ритници. Майк беше едър мъж. Той освободи едната си ръка, изпъна пръстите си и ги заби в корема на единия от нападателите си. Младежът безмълвно се сгъна с изкривена физиономия. Майк отново нанесе удар, този път с юмрук нагоре към брадичката на озъбеното лице, което се появи на сантиметри от неговото. И отново някой увисна на ръката му, за да намали силата на удара. Майк изрева яростно, отскубна се от ръцете, които се опитваха да го задържат, и отстъпи крачка назад, за да спечели малко разстояние. След това удари още едно кроше в лицето на един от противниците си. Чу се силно изхрущяване. После Майк почувства удар в тила и се преви одве. Пред очите му заплува мъгла. Нечий ботуш го фрасна силно в слабините. Коленете му започнаха да се сгъват. През болката чу женски писъци.
	Нещо в тези писъци отключи у него някаква примитивна тревога. Той примигна няколко пъти, за да се съвземе от болката и отвори очи. Бръснатата глава, който се беше изхрачил върху младежа, се бе окопитил и обърнал от бара с лице към Майк. Държеше ръка ниско пред себе си. Сканлън беше паднал на едно коляно, така че ръката на мъжа беше на едно ниво с лицето му. Хулиганът стискаше отвертка. Майк видя блясъка на лъскавия метал, насочен смъртоносно към него. Опита се да изпълзи встрани, като отчаяно се стараеше да мобилизира реакциите си и се готвеше да се хвърли извън обсега на оръжието. Усещаше много добре тежестта на приятелите на мъжа, които се опитваха да го държат неподвижно. Майк вдигна поглед към лицето над себе си. То беше застинало в изкривена, безумна усмивка.
	Мъжът отдръпна отвертката назад на едно ниво с бедрото си. Майк провери равновесието си. От дясната му страна го спираше барът. Той се приготви да се хвърли нагоре и вляво, като се надяваше да успее да се изправи на крака и едновременно с това да избегне оръжието. В този момент върху лявото му рамо се стовари нечие коляно, което остана така, притискайки врата му. Майк видя как мъжът пред него прегъна леко колене и се приготви да забие оръжието в целта си.
	— Ей, дрисльо, я хвърли долу това. — Думите прозвучаха много тихо, сякаш струваха твърде голямо усилие на говорещия. Въпреки това гласът пресече писъците на жените и в цялата зала се възцари тишина. Очите на бръснатата глава проблеснаха към някой, който стоеше зад Майк. Страхът веднага изтри победоносното изражение от ухилената му физиономия.
	— Ще те убия. — Гласът все още беше тих, но заплахата в него не можеше да се сбърка с нищо друго. Отвертката издрънча на пода. — И теб.
	Коляното, което притискаше врата на Майк, се отдръпна. Притежателят му залитна напред и се строполи на пода, сякаш някой го беше бутнал силно отзад. Все още нащрек, застанал на едно коляно близо до бара, Майк се обърна. Говорещият беше единият от мъжете на масата в ъгъла. Безформеният му сиво-бежов дъждобран беше разкопчан отпред. Ръцете му се показваха през процепите, но на някой страничен наблюдател можеше да му се стори, че е пъхнал ръце в джобовете. Само отпред, където стояха Майк, бръснатите глави и шепа онемели посетители, можеше да се види огромният револвер, който мъжът държеше.
	Последният измърмори нещо на двамата от неговата компания, които стояха близо до рамото му. Те пристъпиха напред. Този с анорака се приближи на няколко сантиметра от неуспелия убиец и сви грамадния си, кокалест юмрук. След това с точно и пестеливо движение го стовари с всичка сила в стомаха на бръснатата глава. Младежът издаде звук, който приличаше едновременно на хриптене и ридание, и политна напред. Мъжете го сграбчиха над лактите от двете страни, преди да падне, и го поведоха зад бара и към задната стая, като от време на време го влачеха. Вратата се затвори тихо зад тях.
	Мъжът с револвера се обърна към останалите бръснати глави, които стояха скупчени мрачно и гледаха глуповато.
	— Веднага да се разкарате оттук! — За около секунда изглеждаше, че хулиганите имат желание да възразят. — Да не би да искате да отидете при приятеля си? — И посочи с глава към задната стая.
	В същото време оттам долетя писък, който бързо заглъхна в сподавено гъргорене. Мъжът с револвера направи припрян жест към певицата и музиката отново започна. Жената поднови класическото кънтри. Единият от хулиганите, очевидно водачът на групата — кокалест младеж с грозно, ъгловато лице, татуирано и на двете бузи — преглътна, обърна се и заедно с приятелите си се затътри към вратата.
	Мъжът се ухили презрително зад гърбовете им, а после се обърна към Майк и му се усмихна:
	— Добре ли си? Здравата те халоса това копеле. Я си покажи главата. — Майк наведе покорно глава. Мъжът я пипна и когато вдигна пръстите си, по тях имаше кръв. — Ще се оправиш. Май няма нищо счупено. — После кимна към пода, където лежаха парчета от разбит стъклен пепелник. — Ама си късметлия. Оня можеше да те убие. Какво ще пиеш? Бира? Малко уиски? — Без да дочака отговор, мъжът се обърна към бармана: — Пат, донеси ни три двойни и една пинта от най-добрата ти бира, ако обичаш.
	След това поведе Майк към масата в ъгъла, като вървешком закопчаваше дъждобрана си. Когато седнаха, Сканлън видя, че задната врата се отвори. Оттам се показаха двамата мъже, които държаха бръснатата глава от двете страни. Лицето му беше посивяло, а единият му крак се влачеше безпомощно. Очевидно беше счупен. Изражението на младежа се изкриви, когато кракът му случайно закачи една от гънките на протрития килим. Той впи зъби в долната си устна, но въпреки явната мъчителна болка, не издаде нито звук. Майк погледна към лицето му и видя, че не смелостта го спираше да не извика, а отявлен страх. Мъжете, които го държаха, му бяха наредили да не вдига шум. Краткото време, прекарано заедно с тях в задната стая, му беше достатъчно, за да не забрави никога този урок. Когато тези мъже ти кажеха нещо, ти бе длъжен да им се подчиняваш, сякаш от това зависеше животът ти. Защото наистина зависеше.
	Когато барманът се приближи чевръсто с питиетата, двамата мъже, които влачеха ранения хулиган, вече се бяха върнали на масата и само кимнаха в отговор на погледа на човека с дъждобрана.
	— В таксито. Ще бъде свален на южната страна на реката. В Клепъм. Взехме му шофьорската книжка. Записахме адреса. Малкият хапльо здравата се осра.
	— Добре. Запознайте се… — Той се обърна към Майк, като се усмихваше: — С кого? Как всъщност ти е името?
	— Майк. Майк Сканлън.
	Мъжът с дъждобрана се здрависа с него.
	— Джон. А това са Тери и Лиъм.
	Другите двама също се ръкуваха с него.
	— Добре се справи. Макар че имаше късмет, задето не те нараниха сериозно. Беше доста глупаво наистина — каза мъжът, наречен Тери, и се усмихна малко подигравателно.
	Майк сви рамене и се засмя горчиво. След това се попипа по главата и трепна.
	— Няма нужда да ми го казвате. Онова копеленце щеше да ме убие, ако не бяхте вие, момчета. Благодаря ви. — С непресторен гняв стрелна очи към предишната си компания, която все още седеше до бара, приказваше си и хвърляше крадешком погледи към масата. — Мислех, че тия поплювковци ще се намесят, вместо да си стоят и да гледат как ме намушкват.
	Тери сви рамене.
	— Не на всеки му харесва да се забърква в побоища. Някои от тия бръснати глави имат много гадна слава.
	— Тъй ли? Може би не съм бил тук твърде дълго време. Не знаех достатъчно, за да се уплаша. Просто дяволски се ядосах. Много мразя такива отрепки. Идват тук само да си търсят белята. На всичко отгоре и британски отрепки — прибави горчиво Майк.
	Мъжът с револвера, Джон, хвърли бърз поглед към останалите.
	— Такива ги има много наоколо. Те са нещо, с което повечето от нас трябваше да се научат да се примиряват. — Той посочи към чашата на Майк. — Още?
	Разговаряха през цялата вечер, но все на общи теми. Мъжете от новата компания на Майк, изглежда, не се интересуваха от политика, но нито веднъж не го прекъснаха, когато подемеше тази тема. Просто го слушаха, насочваха го с незабележими подканяния, но никога не казваха нищо определено. Питиетата не спираха да пристигат и всеки път, когато Майк се опитваше да ги почерпи, те отклоняваха с добродушен смях и с любезните си, дружелюбни въпроси го насърчаваха да продължава да говори за себе си. Той си поръчваше само бира, но всеки път му донасяха бира и уиски. Мъжете пиеха само уиски. Годините, прекарани в чужбина, бяха научили Майк да носи на пиене, но след осмата или деветата почерпка се почувства замаян, извини се и отиде до тоалетната.
	Там имаше само един мъж, който стоеше с лице към фаянсовите плочки на стената. Беше опрял ръка на стената, облегнал глава върху нея. Очите му бяха здраво стиснати и той проклинаше света в непрекъснат поток от повтарящи се мръсотии. Майк мина покрай него и се отправи към двете кабинки. Ключалките и на двете врати бяха счупени. Влезе в по-малко мръсната кабинка, като стъпваше внимателно в помията от отвратителни течности, която покриваше пода. Затвори вратата, наведе се ниско над чинията и бръкна с два пръста в гърлото си. Повдигна му се мъчително, след това опита отново. Диафрагмата му се сгърчи и той се закашля. На третия опит успя да повърне поток от все още непросмукал се в организма му алкохол. После се изправи и пусна водата, направи слюнка и я завъртя в устата си, за да измие вкуса. Накрая потрепери отвратено, оправи якето на раменете си и излезе от кабинката. Мъжът се беше отпуснал на пода с потопена в писоара ръка. Майк мина покрай него, без да го погледне, и влезе през двойната врата в бара.
	Настани се отново на масата. Тримата мъже отбелязаха завръщането му с нова почерпка. Външно все още бяха дружелюбни, но нещо в поведението им го накара да се зарадва, задето беше проявил предпазливостта да не се напие. Имаше някаква неуловима промяна, нещо в начина, по който седяха на столовете — изглеждаха по-делови, отколкото преди няколко минути. Сякаш по време на отсъствието му го бяха обсъждали и бяха стигнали до някакво решение.
	Джон се усмихна.
	— Майкъл — каза меко той, — защо не ни разкажеш малко повече за себе си? Разкажи ни за семейството си. — В тихия глас на мъжа се усещаха стоманени нотки. Това не звучеше просто като предложение.
	Майк почувства прилив на вълнение. В самотната си мизерна хотелска стая беше правил хиляди пъти това, което искаха от него сега. Беше го репетирал всеки ден, докато пътуваше в метрото. Беше се събуждал сутрин, повтаряйки си тази история. Докато я запомни до съвършенство. Отношението му към всичко това беше малко мрачно. За пръв път през целия си живот Майк имаше някаква полза от баща си. Той отвърна на усмивката на Джон, после се извърна към останалите и се засмя нерешително, сякаш се страхуваше, че те му се подиграват.
	— Разбира се, щом искате. Но защо пък ще желаете да слушате за семейството ми?
	Джон поклати глава. Вече не се усмихваше.
	— Това няма значение, Майкъл. Да кажем, че просто сме очаровани от теб. Разкажи ни например за родителите си.
	Майк ги погледна последователно, за да им покаже, че е усетил промяната в настроението, после едва забележимо сви рамене.
	— Добре, щом толкова искате да чуете. Татко беше ирландец, от Слайгоу. Роден е и е израснал в Тобъркъри. Знаете ли това място? — Той погледна всеки от събеседниците си. Само Джон кимна. — Аз самият никога не съм бил там. Както и да е, татко е живял там до осемнадесетгодишна възраст, а после е дошъл тук, в Англия, да си търси работа. Трябва да е било точно преди войната. Накрая се е установил в Бирмингам. Имал братовчеди там.
	Мъжът, който се беше представил като Лиъм, се засмя:
	— Че нямаме ли всички?
	Майк се засмя с него. Останалите се намръщиха.
	— Е, както и да е, очевидно в Бирмингам е срещнал майка ми. И тя е от Слайгоу. Познавал я отпреди да замине от Ирландия.
	— Имат ли други деца освен теб? — попита Джон.
	— Не — усмихна се добродушно Майк. — Татко беше твърде добър марксист, за да бъде добър католик. — После си позволи за момент на лицето му да се изпише гняв. — И точно това го уби.
	Джон повдигна едната си вежда и се спогледа с другите от компанията.
	— Убит ли е? За това, че е бил марксист? Че половината от британската върхушка през тридесетте и четиридесетте се пишеха марксисти.
	— Аха, ама само се пишеха. Татко беше истински. Предполагам, че повече бе републиканец, отколкото марксист. За това го убиха, а не заради марксизма му.
	Джон се намръщи още повече.
	— Само за момент, Майкъл. Кой точно уби баща ти?
	Майк се наведе към него и остави бирата си.
	— Скапаните британци. Полицията. Или вероятно специалните служби. Прибраха го и го очистиха, докато беше в ареста.
	Тери и Джон се спогледаха. Тери заговори с глас, който беше мъничко по-висок от шепот:
	— Кога беше това, Майкъл?
	— 1969-а. Септември. Четиринайсти септември.
	— Как каза, че беше името на баща ти?
	— Сканлън. Пат Сканлън. Ама всички му викаха Патси.
	— Патси Сканлън. — Джон се усмихваше някак странно, далечно. — Значи ти си момчето на Патси Сканлън! Я виж ти… — Той се обърна към Лиъм: — Тази работа заслужава да пийнем по още едно. Ще донесеш ли?
	Майк продължаваше да поддържа физиономията на човек, който все още не може да повярва, че не ги отегчава до смърт, но иначе ги наблюдаваше като ястреб, нащрек и за най-незначителната промяна в очите им. Сега ликуваше вътрешно. Това не бяха някакви младоци, новаци в каузата. Никой от тях не беше на по-малко от петдесет. Името на баща му бе докоснало някаква струна в душите им. Всичко, което им каза, беше чиста истина. Фактите можеха да бъдат проверени до един. Не сподели само как го бяха преживели той и майка му в действителност.
	Баща му беше дошъл в Бирмингам в края на тридесетте. Бе останал там до самата си смърт в полицейския участък. От година на година бе ставал все повече и повече ирландец. Към времето на смъртта си беше наистина марксист, а също и републиканец до мозъка на костите. Но само в кръчмата, в петък и събота вечер. Вкъщи беше един биещ жена си невежа, който имаше проблем с пиенето и се гордееше с това. Съпругата му и синът му водеха кучешки живот. Сутрин, когато беше трезвен, той бе кисел и мълчалив. Вечер, когато се напиеше, беше зъл и крещеше.
	Умря също както беше живял. Една вечер, след като кръчмите бяха затворени, го арестуваха. Не толкова заради антибританската песен, която ревеше; полицията отдавна беше свикнала с това. Арестуваха го, и то не за пръв път, защото се облекчаваше по средата на шосето. За тях това беше нещо обикновено, част както от тяхната, така и от неговата съботна вечер. На следващата сутрин го намериха задушен в килията. Полицията обяви, че се е задушил в собствения си бълвоч. Майката на Майк познаваше полицая, който беше намерил мъжа й, и му вярваше напълно. Не й беше трудно — самата тя на няколко пъти бе спасявала съпруга си от същата смърт, докато лежеше пиян до нея в леглото.
	— Спомням си много добре смъртта на баща ти, Майкъл. Вестниците вдигнаха голям шум, нали? — Макар да смяташе, че хвали родителите му, Джон го наблюдаваше, за да не изпусне нито една негова реакция.
	Майк сви рамене.
	— Някои от тях се опитаха, но шибаната полиция успя да покрие всичко. Вестниците никога доникъде не стигат. Знаете какви са законите. Гарван гарвану око не вади.
	Той изпи чашата си на един дъх и я тропна на масата, за да изрази отвращението си. И този път фактите издържаха. Всеки можеше да провери статиите във вестниците. Беше в края на шестдесетте: Гроувнър Скуеър, движението за мир, Виетнам. Вестниците пишеха големи думи за човешките права и един ирландец, умрял в полицейския участък, беше страхотна възможност за тях. Репортерите и доброжелателните адвокати цяла година тормозиха майката на Майк, като се опитваха да я придумат да заведе дело срещу полицията. А всичко, което горката жена искаше, бе да я оставят на мира да се радва на новото си спокойствие. Беше ужасно щастлива, задето старото копеле вече го нямаше.
	Майк въздъхна, сякаш споменът за добрия стар татко докарваше сълзи в очите му.
	— Той беше хубав човек, но изпълнен с горчивина. Не можеше да се примири, постоянно се тормозеше от това, което британците направиха с Ирландия. Не минаваше ден, без да говори за това. Кълна се, че още бях ей толкоз малък, когато ме слагаше на коляното си и ми разправяше тези работи. Отне ми години, докато разбера накъде бие старият му чешит. — Другите се ухилиха. Усмивката на Майк изразяваше привързаност. — Другите деца имаха зайчето Питър. Аз пък вместо приказки за лека нощ, слушах за войските, изпратени в Ирландия от британското правителство след Първата световна война, за да потушават бунтовете.
	Лиъм се върна с новите питиета, като държеше непохватно чашите между пръстите си. Всеки си взе по една. Джон вдигна своята:
	— За баща ти. — Всички отпиха. Джон се наведе по-близо към Майк. Тихият му глас се сниши още повече, докато накрая се превърна почти в мърморене: — Не чувстваш ли и ти самият понякога горчивина от това, което британците са направили с баща ти? Не ти ли се иска понякога да… е, да им го върнеш?
	Главата на Майк се замая. Тонът на мъжа беше недвусмислен; точно това бе подходът, който Сканлън търсеше. Беше си мислил, че ще го чака с месеци. Той вдигна току-що донесената бира и отпи голяма глътка, за да си даде достатъчно време да обмисли отговора си. После остави чашата, огледа се бързо, сякаш да провери дали някой не ги подслушва, прегърби се и се наведе още по-близо към Джон.
	— Толкова силно го искам, че чак ми се струва, че ще се задуша!
	Джон остана още секунда-две втренчен в очите му. После, сякаш внезапно беше решил нещо, просто кимна и смени темата, като зададе на Майк някакъв скучен въпрос за живота му в Средния изток.
	Продължиха да разговарят и пиха здравата чак до късно след полунощ. Оркестърът си събра нещата и си отиде, а заедно с него и тълпата. В заведението се застоя само малката групичка на масата. По време на пиенето Майк остана напълно трезвен и се отнасяше към всеки нехайно зададен, заобиколен въпрос така, сякаш беше скрита бомба. Въпросът на Джон, който все още висеше над главите им, го бе притеснил.
	Накрая Джон като че ли достигна до някакъв извод, стана внезапно и се обърна към Майк:
	— Искаш ли да идем да хапнем нещо?
	След това ги поведе към един магазин за бира и пържени картофи наблизо. На тезгяха чакаха група тийнейджъри и трима-четирима съсипани самотници. Джон не проговори, докато не излязоха оттам.
	— Наблизо ли живееш? — попита той с пълна уста.
	— В Килбърн.
	— Как се прибираш? Имаш ли кола?
	Майк поклати глава:
	— С метрото.
	Джон погледна часовника си.
	— Изпуснал си го. То никога не се движи по това време.
	— Тогава ще хвана денонощен автобус или ще се прибера пеш. Ще ми дойде добре след пиенето.
	Мъжът се засмя.
	— Не ставай глупав. След като те изпраскаха така по главата ли? Ще те закарам. — Още докато говореше, той излезе на пътя и спря едно такси. После попита Майк за адреса, повтори го на шофьора, влезе в колата и подкани спътника си да го последва. Бяха почти в Брондесбъри Вилас, когато проговори отново: — Имаш ли някакви планове за петък вечерта?
	— Не. Сигурно ще изляза да пийна една бира. Защо?
	— Има купон, ако ти се ходи. Там ще има хора, които ще ти допаднат. Ще им харесаш.
	— Звучи по моята част — ухили се Майк. — Къде?
	Джон надраска адреса на парче хартия и му го подаде. Майк му хвърли един поглед и го пъхна в джоба си.
	— Страхотно. Винаги съм навит за купон. Там ще има ли жени?
	— Вероятно — сви рамене Джон. — Обикновено се намират.
	Майк кимна и се усмихна. След това понечи да извади пари от джоба си.
	— Ето, позволи ми да платя своята част от таксито.
	Джон обаче избута ръката му.
	— Забрави. За мен е истинско удоволствие след това, което направи тази вечер.
	Майк запротестира с половин уста, но си прибра парите.
	— Окей, благодаря. Довиждане може би до петък. — И отвори вратата на таксито.
	— Лека нощ, Майкъл — каза Джон и му протегна ръка в полумрака. Майк я пое. Джон разтърси ръката му за кратко, но много енергично, сякаш искаше да му покаже силата си. — Както казваш, довиждане до петък.
	Майк стигна пред входа, и се направи, че има трудности с налучкването на ключалката. След това отвори вратата малко по-силно, отколкото трябваше, затръшна я зад гърба си и заизкачва стълбите към стаята си. Когато затвори вратата на жилището си, беше изминала може би минута и половина, откакто бе слязъл от таксито. Отиде до прозореца и надникна иззад тънката завеса, като внимаваше да не я помръдне. Таксито все още беше на улицата. Той се отдръпна от прозореца, отиде до вратата, светна лампата и се заслуша. До ушите му ясно долетя шумът от заминаващото такси.


>	4.

	Пердето се помръдна за момент. Мъжко лице надникна и огледа улицата със занемарени къщи в тази част на Уиндзор, която беше доста встрани от туристическия поток. Тротоарите бяха пусти, все още под властта на вцепенението на неделната утрин. Валеше силно. Тишината се нарушаваше само от монотонното бръмчене на самолетите горе в небето и караваната, която спря на двадесет и пет метра по-надолу на улицата. Гъстото мрежесто перде падна на мястото си. Наблюдаващият зад него остана неподвижен на еркерния прозорец, без да изпуска караваната от очи. Оттам не слезе никой. Шофьорът разтвори вестник и се зачете.
	Наблюдаващият се обърна, надникна през мръсното стъкло от другата страна на еркера и огледа улицата в тази посока, като хапеше долната си устна. Малко по-нататък се появи един човек, който разхождаше куче вълча порода. Движеха се нехайно към къщата. Друг мъж, който правеше утринния си крос в широк анцуг, се появи иззад ъгъла и започна да настига човека с кучето. Наблюдаващият се обърна бързо и отново погледна към фургона. В момента, в който се появи бегачът, шофьорът сгъна вестника и го остави върху таблото така, че да се вижда заглавната страница. Наблюдаващият се извъртя рязко от прозореца и изкрещя:
	— Това са проклетите СЧВС*!
	[* СЧВС (Специални части на Въздушните сили) — британска военна единица. — Б.пр.]
	Другите двама в стаята изтърваха чашите си с кафе на пода и се хвърлиха към оръжията, които бяха на една ниска масичка. Все още тичаха по тесния коридор, който водеше към задния двор, когато предната врата беше разбита с ритник. В малката къща затрещяха изстрели.
	Майк научи за атаката едва двадесет и четири часа по-късно, в понеделник сутринта, когато четеше вестника си в метрото на път за Колиндейл. Статията беше на първа страница. Поредната фабрика за бомби на ИРА. Двама души от ИРА убити. Един избягал, като успял да убие полицай. Портрет на избягалия, вероятно сглобен от описанията на съседите, придружаваше статията. Според репортажа полицията била по следите на човек, участвал в няколко въоръжени грабежа, и нападението било насочено единствено към него. Репортерът, естествено, преразказваше изявлението на полицията след нападението. Били толкова изненадани от късмета си, колкото и всички останали, когато крадецът се оказал активист на Шин Фейн*, а къщата — фабрика за бомби.
	[* Шин Фейн (ирл.) — „ние сами“; т.нар. провизионалисти — националистическа партия на католическото малцинство, политическо крило на ИРА. — Б.пр.]
	Това беше историята. За Майк, ежедневно погълнат от работите на ИРА, тя носеше съвсем различно значение. В ума си спокойно можеше да замести думата „полиция“ със „СЧВС“ и „късмет“ с „усилена разузнавателна работа“. Това беше седмият случай през последните дванадесет месеца, когато полицията бе имала такъв „късмет“.
	За широката общественост историята може би звучеше правдоподобно, но за Майк, който се интересуваше от тези неща, тя означаваше друго. Службите за сигурност получаваха сведения от най-високо ниво. Историите, които изпълваха вестниците, се пишеха, за да омаловажат този факт, да го накарат да изглежда така, сякаш всичко е било резултат от късмет и ежедневна полицейска работа.
	Майк се усмихна. Това беше стар разузнавачески трик: да използваш само избрани истини, за да замаскираш източниците си. Вероятно единият от убитите наистина бе участвал в обири. Беше обществена тайна, че напоследък европейските правителства бяха затегнали здраво нещата около движението на пари и на ИРА вече й бе трудно да прехвърля суми. Действащите военни единици трябваше да минат на самоиздръжка, а те не го правеха с организиране на турнири по вист. Ако командването на ИРА знаеше това, то вероятно историята във вестника беше вярна. Те нямаше да й повярват напълно, но всичко това помагаше на войната на взаимно объркване, която съпътстваше войната с бомбени атентати и престрелки.


	Мъжът в будката за билети разгърна вестника на резултатите от британските футболни мачове и започна да проверява фиша си. Както повечето малтийци, и той беше луд по футбола; експерт по изявите на отборите както от английската, така и от италианската лига. Не беше гледал нито един техен мач на живо.
	Няколко души стояха в немного плътна групичка и чакаха да се качат на корабчето. Чевръст млад малтиец скочи на брега. Беше твърде самоуверен, за да използва мостика. Започна да подкарва пътниците да се качват. Почти беше привършил, когато върху вестника на билетопродавача падна сянка. Очите на последния останаха върху вестника още три секунди, преди да погледне мрачно към новодошлия. През тези три секунди беше разбрал, че няма да бъде богат поне още една седмица. Той вдигна вежди към мъжа пред себе си.
	— Това ли е обиколката из пристанището?
	Продавачът кимна:
	— Идвате точно навреме. Един ли?
	Мъжът нагласи дебелите си тъмни очила, кимна и подаде парите. Беше последният, който се качи на корабчето. Избра си място настрана от останалите пътници, които се бяха разпръснали — повечето възрастни туристи, тръгнали на евтино пътуване извън активния сезон, за да убият времето си или може би да потърсят възможности за живот след пенсионирането си.
	Когато отплаваха, стана студено. Повечето от туристите се оттеглиха под плексигласовото покритие в задния край на корабчето. Мъжът остана абсолютно сам. Той извади карта от синия полиетиленов сак, който държеше на коленете си. Докато корабчето кръстосваше из огромното пристанище, мъжът извади флумастер и започна да прави някакви бележки върху картата. Изглеждаше особено заинтригуван от украсения със знаменца лайнер, закотвен в средата на пристанището. Когато отбеляза точното разположение на съда върху мръсната, доста измачкана карта, на устните му потрепна доволна усмивка. Невероятно! Всеки път, откакто преди много седмици беше започнал разузнаването си, виждаше лайнера на едно и също място, обърнат по един и същи начин към брега, с един и същи ред на работа по палубата.
	Мъжът извади бинокъл, насочи го към боядисания в бяло кораб и започна да го настройва, докато името на съда не изплува пред погледа му. „Марибела“. Хубаво име, пълно с обещания за сини небеса и спокойни, безбурни морета.
	Мъжът погледа още секунда-две и свали усмихнат бинокъла. Откакто беше замислил плана си, няколко дни след съобщението на петролната компания, наблюденията му бяха показали, че има три съда, които редовно пътуваха по маршрута. Беше ги разучил. Два от тях бяха модерни — солидни, добре построени и добре поддържани. Третият — този, който в момента плаваше под името „Марибела“ и който сега се намираше на неколкостотин метра от него, блестящ от пресния слой бяла боя — беше построен преди много години. Съдът бе започнал кариерата си в една норвежка туристическа компания. В края на срока му за годност норвежците го бяха продали на гръцки борсов посредник и през следващите няколко години корабът беше сменял неколкократно собствениците си, като всеки път бе преминавал в компания с все по-лоша репутация. Накрая действителният му притежател беше загубен в непроницаемата джунгла от компании, които съществуваха само на хартия и не представляваха почти нищо повече от номера на пощенски кутии в столиците на рядко посещавани държави. Преди да го преименуват и постегнат, за да служи за това плаване, той беше просто едно ръждиво корито. Именно този кораб беше определен от петролната компания за рекламното пътуване.
	Мъжът остави настрана бинокъла, облегна се назад и опря едната си ръка върху съседната облегалка. После кръстоса крака и започна да си тананика тихичко. Най-сетне всичко се нареждаше в полза на плана.


	Майк се приближи с небиеща на очи предпазливост до пететажната сграда, като вървеше бавно от другата страна на шосето и броеше номерата. На няколко пъти хора с бутилки под мишница прекосяваха улицата пред него и изкачваха стъпалата на други къщи, където купоните бяха в разгара си. Петък вечер в сградите със стаи под наем.
	Той спря в сянката на отдавна неподрязван жив плет и остана така за момент, като наблюдаваше къщата. Всичките й завеси бяха спуснати, но малки проблясъци светлина показваха, че лампите на всички етажи са запалени. Мазето и таванът като че ли бяха потънали в тъмнина.
	Майк пресече улицата, изкачи шестте разнебитени стъпала и позвъни. Вратата се отвори незабавно и на прага се показа млада жена. Улови се, че е изненадан, задето тя беше привлекателна, дори изящна и носеше прилепнала жарсена рокля. Осъзна с известен срам, че беше очаквал тантуресто момиче в жилетка. Жената пое бутилката евтино уиски, която той й подаде, направи шеговит реверанс и му посочи стаята, където течеше купонът.
	Когато Майк тръгна натам по широкия коридор, забеляза един мъж, който седеше сковано на твърд стол зад вратата. На ниска масичка до него стояха чаша с изветряла бира и измачкана кафява чанта, която беше отворена, и ръката на мъжа лежеше лениво на сантиметри от нея. Той отвърна на широката усмивка на Майк с едва забележимо кимване. Не изглеждаше купонът да го забавлява. А и бе малко вероятно в чантата, която държеше подръка, да има фъстъци.
	Майк хареса събирането веднага щом влезе в стаята. Имаше нещо в избора на музика, в зрелостта на хората; дори и най-младите бяха облечени в леко старомодни дрехи. Гостите стояха на групички, говореха си и се смееха. Музиката не беше много силна, така че не им се налагаше да си крещят в ушите, за да се чуят. Тук-там се мяркаше по някой мъж или жена, застанали сами с чаша в ръка, които пееха заедно с музиката. Майк огледа лицата. Търсеше някоя позната физиономия — или някой от компаниите, с който беше пил, или — ако му проработеше късметът — някой от галерията портрети на убийци, която пазеше в паметта си.
	В отдалечения ъгъл, заедно с още шест или седем души, стоеше единият от компанията му от петък вечерта. Мъжът го зърна, по лицето му се разля широка усмивка и той му махна с ръка да отиде при тях. Майк отвърна на погледа му, но не откликна веднага. Все пак мъжът беше едното от копелетата, които не го бяха подкрепили при сбиването. Накрая си взе една бира и си запробива път към тях. Все отнякъде трябваше да започне.
	Мъжът го представи на приятелите си. Думите му звучаха някак притеснено, сякаш знаеше какво си мисли Майк. Опита се да го прикрие, като наблегна на сбиването и ролята на Сканлън в това. Последният поклати глава, за да отрече похвалата и се усмихна самокритично. Но вече беше късно — една тъмнокоса жена почти на неговата възраст бе решила, че той е герой и го избута с пиянска решителност към дансинга.
	Майк ставаше все по-мрачен и по-мрачен. За последен път беше танцувал с Аликс, сам с нея в апартамента й, и споменът заплашваше да го завладее. В продължение на двадесет минути жената отказваше с игрива упоритост да го остави да напусне дансинга. Колкото повече Майк се дърпаше, толкова по-настъпателна ставаше тя, смятайки, че не се представя достатъчно добре. Жената уви ръце около шията му и сключи пръсти зад врата му. Главата й се отпусна върху гърдите му. Тя се притисна в твърдите му мускули и затърка гърдите и ханша си в него. Въпреки мъката, Майк почувства как започва да се възбужда. Накрая, неспособен да издържа повече на напрежението, той се отскубна почти гневно, под предлог че иска да си вземе още едно питие. Все още се опитваше да се освободи от нея, ядосан на себе си заради объркания й и обиден вид, когато зърна Тери, набития мъж от кръчмата, да влиза в стаята.
	Последният застана от едната страна на вратата и започна да оглежда намръщено тълпата. Когато най-сетне забеляза Майк, престана да се мръщи. Усмихна му се бързо, като потрепна с устни, за да му покаже, че го е познал, а след това кимна едва забележимо, за да му направи знак да се приближи.
	Майк се обърна към жената, доволен, че най-сетне има истинско извинение да се отърве от нея, и леко повдигна сключените й ръце, за да освободи главата си. Докосна устните й с два пръста, за да я възпре да не започне да се цупи и задуши всякакъв по-нататъшен протест с обещание да се върне скоро. След това най-демонстративно взе питието си и започна да си проправя път към вратата. Тери го чакаше в коридора. Майк го поздрави зарадвано, отпи голяма глътка от бирата си и попита:
	— Искаш ли да взема нещо и за теб? Пиенето е ей там.
	Тери поклати глава, без да се усмихва.
	— Не, благодаря, Майкъл. Тук има един човек, който иска да се запознае с теб. — Той кимна към чашата му. — Остави това. — После зачака, без да крие нетърпението си, докато Майк допи набързо бирата си. — Хайде, оттук.
	Сканлън го последва, като пътьом направи шеговито недоумяваща физиономия към момичето и мъжа зад вратата. Те му отвърнаха с празни погледи, като че ли беше прозрачен. Изглеждаше така, сякаш в компанията на Тери ставаше невидим. Водачът му премина забързано през къщата, покрай група жени в кухнята, които мажеха филии черен хляб с масло, и излезе през задната врата. Жените погледнаха крадешком гърба на Майк и очите им проблеснаха при вида на мястото на главата му, където косата все още беше пропита със засъхнала кръв. Докато затваряше вратата, до него долетя възхитено мърморене, примесено с момичешки кикот.
	Когато излязоха на двора, Тери се обърна към него и заговори:
	— Внимавай къде стъпваш. Има няколко стъпала.
	Двамата тръгнаха пипнешком надолу по стълбите, които водеха към мазето. Когато в края им Тери отвори една врата, за да го въведе, Майк съзря под краткия поток светлина човек, седнал доста навътре, в най-дълбоката сянка на подземния етаж. Беше сгушен във ватирано яке и с плетена качулка, от която се виждаха само очите му. В моментния проблясък през отворената врата Майк зърна неясния блясък на оръжието, което мъжът държеше на коленете си.
	Намираха се в кухнята на подземния апартамент. В облицованата с жълти плочки камина невесело съскаше газов огън. Силните миризми на застоял въздух и ергенско готвене напомниха на Майк за хотела. Тапетите бяха изгубили цвета си от влагата. На печката имаше тиган със залоена мазнина и останки от сардини. От отсрещната стена ги гледаше безвкусен портрет на Дева Мария. На лицето й беше изписано жално изражение и изглеждаше цялата само очи и полуотворена уста.
	— Седни за малко — каза Тери и махна с ръка на Майк към един от непасващите си столове. — Ще ида да го доведа. — И излезе в коридора.
	Устата на Майк беше пресъхнала. Чувстваше се развълнуван и изплашен. За пръв път беше сигурен, че се приближава до сърцевината на организацията, до хората, унищожили Аликс и детето му. Хората, разрушили целия смисъл, който животът му бе съдържал за толкова кратко време, и готови, ако дори за момент се усъмняха в искреността на Майк, да повикат въоръжените главорези, които седяха на всички изходи на къщата, за да унищожат и него.
	Тери се върна в стаята, последван от друг мъж. Непознатият носеше изцапани с кръв кафяви джинси и сиви чорапи. От кръста нагоре беше гол, ако не се смяташе дебелата превръзка около дясната му ръка.
	Майк се изправи на крака с изненада, която не видя смисъл да прикрива. Лицето срещу него не можеше да бъде сбъркано с ничие друго. То беше същото, което бе гледало читателите на десет милиона вестници миналия понеделник — мъжът, избягал от фабриката за бомби. Ако полицаите бяха направили портрета от описания на очевидци, значи бяха свършили забележителна работа.
	Тери махна вяло с ръка от Майк към ранения, като не изпускаше от очи реакцията на Сканлън. Когато видя нескритата му изненада, той се усмихна, все едно току-що беше изиграл успешно ефектен номер.
	— Майкъл, бих искал да се запознаеш с Брендън. — Раненият кимна и се усмихна така, сякаш дори и усмивката му причиняваше болка. Не направи никакво усилие да се ръкува. — Може би ти се струва познат?
	Майк премести бавно поглед от Брендън към Тери. Нямаше нужда да се преструва на впечатлен. Раненият беше търсен от всеки полицай и от службите за сигурност в страната.
	— Половината държава би го разпознала. Портретът във вестниците. Къщата в Уиндзор. Ти си застрелял полицая.
	Тери сияеше:
	— Точно така! Изненадан ли си?
	Майк сви рамене.
	— Изненадан ли? Аха, май да. — Посочи към тавана. Музиката продължаваше да кънти над главите им. — Но тук? С всичко това, което става горе? С тези хора, които постоянно влизат и излизат?
	Брендън и Тери избухнаха в подигравателен смях. Брендън седна срещу Майк.
	— А ти какво очакваш? Да се заврем в някоя къща-близнак в покрайнините, където улиците са пусти от сутрин до вечер? Където никой не може да влезе или излезе, без да бъде зърнат от някоя любопитна крава с фотографска памет, що се отнася до работите на другите хора? — Той посочи с палец към тавана. — А тук всяка шибана нощ има купони! На ония ще им трябва цяла армия от дърти кошници, за да ни хванат спатиите. — После посочи стола и понижи глас: — Би ли седнал? С Тери искаме да поговорим с теб за нещо.
	Тримата се настаниха около масата. Гласът на Брендън се сниши почти до шепот.
	— Казаха ми, че нещо имаш зъб на британците, Майкъл. Вярно ли е? — Мъжът говореше образовано, само с лека следа от ълстърски акцент.
	Майк кимна.
	— Аха, може и така да се каже. Нещо като зъб.
	— Полицаите са убили баща ти?
	— Убиха го и се измъкнаха, гаднярите. Толкова хубаво покриха работите, че нито едно от скапаните копелета не понесе отговорността! — Майк повиши глас, пълен с гневен сарказъм.
	Брендън вдигна здравата си ръка във въздуха, за да го спре.
	— Не се тревожи сега за тези работи. Има достатъчно време — каза той толкова тихо, че Майк трябваше да се напрегне, за да го чуе. — Виж, Майкъл, Тери ми каза, че изглеждаш добър човек. Може би малко импулсивен, но сърцето ти си е на мястото. Вярно ли е това? — Очите му пронизаха Майк. В тях имаше лек подигравателен оттенък.
	— Импулсивен ли? Ако говориш за оная вечер, значи да. Не мога да понасям да нараняват някого. Никога не съм можел. Особено когато го правят такава пасмина скапани отрепки като ония.
	Брендън присви едва доловимо устни, без да изпуска от очи погледа на Майк.
	— Нашата работа е да нараняваме хората, Майкъл.
	— Това е друго. Нещо като война. Както и да е, когато имам работа за вършене, в мен няма нищо импулсивно. Петнадесет години боравене с експлозиви на петролните полета са ме научили на това. Никой не може да си прави майтап с такива работи.
	Брендън и Тери се спогледаха.
	— Добре. Тери ми разказа за това. Може би отново ще го обсъдим. Но друг път. Искаш ли едно питие?
	Майк кимна.
	— Уиски?
	— Чудесно.
	Брендън отиде до кухненския бюфет и извади оттам бутилка. После я стисна под превързаната си ръка и със свободната вдигна три чаши от мивката, без да си направи труда да ги измие. След това ги наля догоре и ги бутна към събеседниците си.
	— Наздраве — каза без следа от сърдечност. Нещо в този човек изпълваше стаята с хлад. — Тери и Джон, изглежда, са добили впечатлението, че не би имал нищо против да си уредиш сметките с британците. Като че ли съдят по думите ти, че си готов да направиш нещо, за да им отмъстиш.
	Майк се вгледа втренчено в Тери. Беше мислил много върху въпроса на Джон от предишния петък. Това бе бил изпит, нещо като стръв, закачена на въдица. Тогава бе могъл да отхвърли тази идея и те вероятно никога повече нямаше да го потърсят. Но той не го бе направил. И бе дошъл на купона. Никой разумен човек нямаше да дойде, ако не желаеше да установи контакт. Това беше очевидно за всички — ако Майк не бе готов да каже „да“, той щеше да се държи настрани.
	Сканлън направи кисела физиономия.
	— Може би. Тия копелета имат много работи, за които да отговарят.
	— Само „може би“ ли? — Брендън беше впил очи в него и очакваше отговор.
	Майк поклати глава.
	— Може би само „може би“. Зависи. Мислих много върху това, което Джон ми каза. Иначе нямаше да дойда тук тази нощ. Не съм толкова глупав. Но искам да знам повече. Бих искал да знам какво ще се изисква от мен, преди да съм се забъркал.
	Брендън посочи с пръст някъде над рамото на Майк и попита:
	— Не мислиш ли, че вече си се забъркал, след като си влязъл през тази врата?
	Майк сви рамене, без да изпуска Брендън от очи.
	— Не.
	Раненият ирландец погледна към Тери и се засмя.
	— Чуваш ли го? Влиза тук покрай оня с пистолета, който може да му отнесе половината тяло, и не чувства да се е забъркал! — После отново се обърна към Майк: — Казаха ми, че си смел. Сега виждам какво са имали предвид. Хайде, изслушай ме. Ако не ти хареса, ще се ръкуваме и ще бъдеш свободен да си отидеш.
	Брендън и Тери се спогледаха и като че ли между тях премина някакво съобщение. Раненият мъж издърпа стола си още по-близо до масата и се наведе така, че лицето му се доближи на сантиметри от лицето на Майк.
	— Виж, Майк, ние имаме нещо като… а-а, проблем. — Той вдигна ранената си ръка. — Както виждаш, миналата неделя ми докара известни неприятности. Ще бъда, така да се каже, неразположен за известно време. Пък и виждаш какво пише по вестниците. Както сам каза, половината страна може да ме разпознае. В състояние си да прецениш, че известно време няма да мога да се показвам навън. — Той се ухили и впи пронизващ поглед в Майк, който не знаеше дали от него се очаква да се усмихне в отговор, затова направи гримаса, наподобяваща нещо такова. — И така, има една работа, в която трябва да участвам след няколко дни, но явно няма да бъда в състояние да го направя. Дори си мислехме да я отменим. После, както вече казах, Тери ми разправи за теб, за отношението ти към британците. — Мъжът направи пауза, втренчен в Майк. Устата на последния беше напълно пресъхнала. — Чудехме се дали би ти допаднала възможността да се включиш?
	Майк кимна и се опита да навлажни устата си.
	— Бих могъл. Разкажи ми нещо повече.
	Брендън се наведе към него още по-близо. Сканлън виждаше съвсем ясно пулсиращата вена на слепоочието му.
	— Добре. Но преди да продължим нататък, трябва да се изясним по един въпрос. Знаеш кои сме, нали?
	Майк сви рамене и се засмя.
	— Е, ако не сте ИРА, бих се почувствал доста глупаво.
	— Шин Фейн.
	— Да де, точно така.
	— Значи разбираш с кого се забъркваш. Ние сме сериозни хора. Няма да позволим на никого да се бъзика с нас. Разбираш ли какво ти казвам? Ако не искаш да чуеш нищо повече, кажи го сега. Ще се сбогуваме и както вече ти обещах, можеш да си отидеш оттук. Никога повече няма да те безпокоим. — Той изрече последните думи така, сякаш се наслаждаваше на вкуса им в устата си. Нито за момент не беше откъснал очи от Майк.
	Сканлън усилено се опитваше да овладее реакциите си. Досега рискът, който поемаше, беше сравнително ограничен — може би щеше да изяде един бой, задето е бил твърде любопитен, а в най-лошия случай — счупена капачка на коляното. Но едно „да“ сега щеше да промени всичко. Ако предадеше тези хора, след като веднъж се беше съгласил с предложението им, то това щеше да доведе само до едно. Куршум в тила.
	Майк отвърна на погледа на Брендън. Докато се взираше в смразяващите очи на мъжа, опитваше да се съсредоточи не върху това къде се намира или върху опасностите, които го заплашваха, а върху загубата на Аликс, върху унищоженото неродено дете, върху съсипаното си бъдеще след смъртта им.
	— Разкажи ми.
	Брендън за пръв път се усмихна естествено. Наведе се над пластмасовата повърхност на масата и протегна здравата си ръка.
	— Ти си добър човек, Майкъл. Радвам се, че си на наша страна.
	Отне им само няколко минути, докато очертаят в общи линии какво се искаше от Майк. Подробностите бяха оскъдни. Казаха му само, че трябвало да придружи някого, за да „отвлича вниманието“, както се изразиха. Дадоха му мястото на срещата, откъдето щяха да го вземат. Оттам нататък беше длъжен само да слуша човека и да му се подчинява. Нямаше да има нито героизъм, нито пистолети, нито опасност.
	— Просто малко разузнавателна работа. Доста отегчително, нали? — ухили се Брендън.
	Майк направи недоверчива гримаса.
	— Така както ми го разправяш — да. Кога ще бъде?
	— След няколко дни. Знаеш ли телефонния номер на квартирата си?
	Майк го написа и Тери го сложи в джоба си.
	— Добре. Ще ти се обадим. Искаш ли да се върнеш горе? Видя ми се, че се справяше добре там.
	— Благодаря — поклати глава Майк. — Мисля, че за тази вечер ми стига толкова вълнение.
	— Окей. Хайде, ще те изведа оттук.
	Тери го поведе към предната врата, като почука два пъти, преди да я отвори. Майк изкачи стъпалата към тъмнината навън. Когато се обърна да каже „лека нощ“, мярна някаква черна сянка в мрака. Тери стоеше на входа и наблюдаваше как Майк изкачва стъпалата. Когато го видя, че поглежда назад, той вдигна ръка за последен поздрав и затвори вратата. След това се върна в кухнята.
	— Е?
	— Ще видим — сви рамене Брендън. — След тази работа.
	— Иначе как ти се вижда?
	Каменното лице на Брендън не промени изражението си нито за момент.
	— Изглежда добър човек. Не говори много.
	— Но имаш ли чувството, че можем да му се доверим?
	Брендън се втренчи в него задълго и чак след това отговори:
	— Нямаме избор, мамка му. След последните няколко месеца почти не останаха свестни мъже, които да са в състояние да вършат работа на сушата. Това е повече от съвпадение, Тери. Но лично аз, в положението, в което се намираме сега, по-скоро бих се доверил на него, отколкото на онези идиоти в Дъблин. — Той се изправи и сниши глас почти до шепот: — Мислиш, че може да е мекере?
	— Аз винаги си го мисля — разпери ръце Тери. — По принцип. Но ако наистина е такъв, значи здравата е рискувал в кръчмата тогава. Още секунда и онова копеленце с отвертката щеше да го убие.
	— Освен ако и той не е бил мекере.
	Тери поклати глава, мрачно усмихнат.
	— Няма начин. Бях с него в задната стая. Той беше просто един натряскан хулиган, тръгнал да си търси белята. Имаш думата ми.
	Брендън се отправи към вратата.
	— Добре тогава. Можем да спим спокойно в леглата си. Поне аз смятам да направя точно това. Кажи им да намалят малко музиката, ако обичаш.


>	5.

	Майк се спря пред павилиона и си купи „Дейли Мирър“ и пакет „Синиър Сървис“. Това беше първият пакет цигари, който купуваше в живота си, и може би третият „Дейли Мирър“. Докато излизаше от станцията, той хвърли две монети по една лира в шапката на уличен акордеонист. Още едно нещо, което правеше за пръв път.
	— Бог да ви благослови, господине. Весела Коледа.
	Майк му поблагодари с унила усмивка. Нито едно от пожеланията на мъжа нямаше вероятност да се сбъдне.
	Обаждането беше дошло в седем часа тази сутрин. Непознат глас му бе дал името на една кръчма. Майк знаеше добре това място. Намираше се на малка уличка близо до Уигмор Стрийт. Гласът беше прибавил и час и му бе наредил да си купи цигарите и вестника. Човекът на телефона беше много настоятелен по отношение на марката цигари и името на вестника, но не бе дал на Майк никаква идея какво да очаква, когато влезе в кръчмата; само стриктни инструкции какво да носи и как да се облече и държи. Някой трябваше да съумее да го разпознае. Някой в безличната тълпа щеше да знае, че той е тръгнал да изпълнява поръчка на ИРА. А Майк нямаше да го познава. Той изпита някакво странно усещане на уязвимост и от притеснение по гръбнака му пробягаха тръпки. Няколко пъти Майк си намери извинение да се помотае и огледа нехайно улицата. Никой не изглеждаше да се интересува от него; нямаше плахи фигури, които да се шмугват във входовете, когато той се обърнеше.
	Майк премина последните няколко пресечки и влезе в уличката. Беше дванадесет и двадесет — десет минути преди определеното време. Кръчмата вече бе препълнена. Бегълци от тълпите купувачи на Оксфорд Стрийт се бутаха около бара. Майк си купи питие и пакетче фъстъци. Отне му няколко минути, докато си намери място близо до вратата, както му беше наредено. Трябваше да го измъкне изпод носа на наперена дама с палто от сребърни лисици, която явно имаше претенции да го заеме първа. Той се мушна на тясното място върху червената тапицерия и постави бирата си на малката мокра масичка от ковано желязо. До чашата направи място за вестника и сложи цигарите и фъстъците отгоре му, като упорито избягваше унищожителния поглед на дамата с палтото от лисици.
	До един часа заведението се препълни. Майк наблюдаваше влизащите посетители, натоварени с чанти и пакети, които незлобиво си проправяха път през тълпата. Много от тях проточваха врат, за да огледат бара, очевидно търсейки свои приятели. Дамата с коженото палто излезе, все още нацупена. Никой друг не спря поглед върху Майк.
	Млада жена на около двадесет и осем години сви в уличката със забързана походка. Носеше бежово подплатено яке, от което от фигурата й не се виждаше нищо, освен че е слаба. Синя вълнена шапка, придърпана съвсем до лицето й, скриваше повечето от косата й и само на врата й се показваха няколко разпилени тъмнокестеняви кичура. Едната й ръка стискаше здраво дръжката на голяма кожена чанта, преметната през рамо. В другата носеше лъскава хартиена торба от някакъв моден магазин. Тя ускори крачка. Група мъже и жени, с няколко години по-млади от нея, бяха влезли в уличката секунди преди това. Предвождаше ги висок мъж с тъмен костюм, който говореше със силен неприятен глас за някой си на име Доминик. Другите от компанията, трима мъже и четири жени, се засмяха одобрително на думите му и явно бяха съгласни, че Доминик е сприхав посерко. Оставаха няколко крачки до вратата на кръчмата. В момента, в който високият мъж я отвори, жената се изравни с тях.
	Влязоха като една група. Високият започна да си проправя път, разбутвайки хората с нехайна нападателност, като все още продължаваше да изразява гласно мнението си за Доминик. Жената се засмя заедно с другите. Вървеше на опашката и имаше вид, сякаш и тя няма особено високо мнение за Доминик. Докато пристъпваше, стискаше здраво голямата чанта, чиято дръжка беше преметнала през рамо. Приличаше на плаха провинциалистка, дошла за един ден до столицата и слушала много за крадците на чанти. Придържаше се плътно до групата, като през цялото време се усмихваше на шегите на високия мъж. Докато той подвикваше към приятелите си и събираше поръчките им, тя тихо си купи чаша бяло вино. Плати, като извади дребни пари от един джоб на якето си. Свободната й ръка продължаваше да стиска чантата.
	Жената вдигна чашата си, отпи малка глътка и се обърна нехайно с гръб към бара. Очите й огледаха над чашата лицата в залата. Това беше бавен, методичен поглед, който й даваше време да се взре във всяко лице, но не се спираше достатъчно дълго, за да се установи контакт с очи. Вратата се отвори и някой излезе. Тя се извърна към входа, сякаш заинтригувана от движението там. Погледът й попадна върху лицето на Майк, разсеяно продължи към затварящата се врата и тя отново се обърна към бара. Остана с гръб към стаята, като отпиваше от виното и често поглеждаше към часовника си, сякаш някой я караше да чака. При последното поглеждане се обърна и започна да си проправя път през блъсканицата, без да изпуска чашата си от ръка.
	Майк погледна към своя часовник може би за петдесети път. Наближаваше един и половина. Чувстваше се нервен, напрегнат и потиснат. Бирата стоеше недокосната пред него. Беше уверен, че човекът, с когото трябваше да се срещне, няма да се появи. Доколкото познаваше склонността им към военния жаргон и военната йерархия, очакваше от тях и военна точност. За него такова закъснение изглеждаше като признак на непрофесионализъм. Изненада се, когато осъзна, че е леко разочарован. Нервността му се превърна в раздразнение. Точно тогава някаква безлично облечена жена се намести на масата срещу него и закри гледката му към залата. Той вдигна поглед към нея и се намръщи. Неочаквано раздразнението му отстъпи пред първия прилив на вълнение. Жената гледаше карта на метрото. Тя се взря в нея, сгъна я с вътрешната страна навън и я постави върху вестника и цигарите. Съмнението и разочарованието на Майк мигом отлетяха. Първото му, почти лениво предположение се превърна в ликуваща увереност. Жената допи чашата си, без да погледне към него, вдигна картата и излезе от бара. Според инструкциите той трябваше да изчака тридесет секунди, преди да я последва. Когато определеното време измина, Майк скочи и започна да си проправя път към вратата, като мърмореше извинения на хората, които разблъскваше грубо.
	Жената вече бе изчезнала. Той почти се затича към края на уличката. Тя вървеше право на запад към Уигмор Стрийт. Майк трябваше да крачи бързо в продължение на петдесет метра, докато се изравни с нея.
	— Не ми казаха, че ще бъде жена.
	Тя сви рамене и го погледна бързо и нападателно, без да забави крачка.
	— И ти си толкова изненадан! Боже опази от ирландските шовинисти! — После поклати глава и се усмихна ядно. В очите й нямаше веселост и макар да говореше на него, не го погледна нито веднъж, а непрекъснато се озърташе, не пропускаше нищо от движението на колите и хората.
	Майк познаваше това държане. Беше го виждал у полицаите. Навика да бъдеш нащрек за всичко, което на пръв поглед изглежда обичайно — човекът на улицата, който се разхожда без определена цел; колата, която забавя ход.
	— Това има ли значение за теб?
	Майк поклати глава и се засмя:
	— Не.
	— Добре, защото ще ти се наложи да правиш точно каквото ти казвам, независимо от това, че съм жена. Ясно?
	Той наведе покорно глава.
	— Чудесно. Така и ме предупредиха.
	Тя отново огледа улицата, за да се увери, че наблизо няма никой, който да ги чуе.
	— Добре. Сега с теб сме двойка. Излезли сме на коледно пазаруване, ясно? Дръж се естествено, само не забравяй, че това е всичко, за което ще говорим. Нищо друго. Разбра ли? — Направи пауза, за да изчака съгласието му. — Добре. Моето име е Джейн. А твоето е Том.
	Той кимна тържествено. Макар и да беше закъсняла, енергичността й го впечатляваше. Може би бе имала причини да закъснее. Възможно бе например да бяха наблюдавали кръчмата, за да се уверят, че е дошъл сам.
	— Здрасти, Джейн, радвам се да се запознаем. Моля те, би ли направила нещо за мен?
	— Какво? — намръщи се тя.
	— Недей и тази година да ми купуваш чорапи.
	Тя се усмихна пряко волята си.
	— Помолих те да се държиш естествено, а не като пълен тъпак.
	— Откъде знаеш, че това не е естествено?
	Жената сви устни:
	— Добре де. Сега само млъкни и върви.
	Няколко секунди по-късно тръгнаха по претъпкания тротоар на Оксфорд Стрийт и се понесоха заедно с потока от хора. Вървяха мълчаливо сред бърборещите развълнувани купувачи. След петдесет метра Джейн го сграбчи за ръката и го издърпа в един магазин. Започна да си проправя път през блъсканицата, докато накрая се скриха между редиците с дрехи и закачалки. Тя се обърна рязко и се втренчи във входа. С разтуптяно сърце Майк застана близо до нея.
	— Какво има, по дяволите? — промърмори той, като проследи погледа й.
	Тя сви рамене, без да изпуска от очи хората, които влизаха в магазина.
	— Нищо, просто обичайната проверка. Прави това, което правя и аз. Наблюдавай хората. Търси някой, който влиза забързано и след това се поколебава. Внимавай дали гледат стоките или лицата.
	— Защо? — попита той. Вече правеше каквото му бе наредено: оглеждаше внимателно хората, които влизаха през тройните стъклени врати.
	— Да не би да търсят нас — промърмори тя и се усмихна мрачно.
	Майк усети хлад в стомаха си.
	— Мислиш, че някой ни търси?
	Очевидно доволна, тя отмести поглед от вратата и се обърна към него, като предварително провери дали някой не стоеше твърде наблизо. След това го погледна съжалително.
	— Винаги някой ни търси. Тук е Оксфорд Стрийт. Наближава Коледа. Всяко лице в тълпата може да бъде полицай в цивилни дрехи. Имай го предвид. В продължение на няколко седмици ще накарат всяко здраво ченге да се смеси с народа. И преди сме били тук. Спомняш ли си? — попита тя, обърна се и го поведе към изхода на магазина.
	Майк кимна. Това беше истина. Тълпата щеше да бъде пълна с полицаи, излезли да търсят някое познато лице от ИРА. Майк се надяваше Джейн да не е едно от тях. През годините тази част на Оксфорд Стрийт, с пълните универсални магазини, беше обичайната мишена за поставяне на бомби от ИРА, и то почти винаги във времето преди Коледа, когато магазините бяха претъпкани. Много невинни хора биваха осакатени. Някои дори убити.
	Майк забърза, за да се изравни с нея.
	— Аха, спомням си. Това е добре познато, като Кралицата-майка или Финалната купа.
	В гласа му се прокраднаха горчиви нотки. Джейн вдигна рязко глава и го погледна. Майк почти чувстваше как напрегнатите й синьо-зелени очи се впиват в него остро и странно. Тя се поколеба и понечи да каже нещо, но след това отново се завъртя.
	— Хайде. Имаме да вършим работа.
	Той я последва на улицата, страшно ядосан на себе си, задето беше позволил на предпазливостта си да изчезне за момент.
	Джейн го накара да извърши същото още два пъти. Между обиколките в магазините двамата се носеха върху килима от боклуци, спираха се пред витрините и обсъждаха предлаганите коледни подаръци за въображаеми роднини. На едно от кръстовищата стоеше униформен полицай и регулираше движението и тълпата. Майк почувства как сърцето му се разтуптя, докато чакаха сигнала да пресекат. Колите спряха. Двамата с Джейн бяха понесени от тълпата към огромната украсена сграда на „Селфриджис“. На отсрещния тротоар стоеше един фотограф и досаждаше на хората. До него беше застанал мършав Дядо Коледа с дълга до под коленете дреха и охлузени кафяви туристически обувки, който се присламчваше към нищо неподозиращите купувачи и ги прегръщаше през раменете. Фотографът ги заснемаше бързо, преди да успеят да се отдръпнат отвратено от дъха на Дядо Коледа. После пъхаше снимките в ръцете им, докато те се бореха да се отскубнат.
	Джейн беше хванала Майк под ръка и усмихната, го накара да спрат да погледат фотографа. Сканлън се засмя, когато поредната паникьосана купувачка се отдръпна от набръчканото лице на Дядо Коледа, който се опитваше да изобрази жизнерадостна физиономия на няколко сантиметра от нейното. Фотографът бутна снимката в ръцете на стреснатата жена. След това с професионален инстинкт за по-големи продажби насочи фотоапарата към Майк и Джейн. Усмивката на Майк мигом се стопи. Той вдигна ръка за протест и се обърна към Джейн точно навреме, за да види как един слаб мъж пуска другата й ръка. Човекът се изплъзна обратно и пресече шосето, като избягваше колите, защото автомобилите отново бяха тръгнали напред. Майк инстинктивно се обърна и понечи да хукне след непознатия. Джейн обаче увисна на ръката му и го спря.
	— Хайде, оттук — каза тя.
	Той разтърси ръката си и я освободи.
	— Кой беше този? Какво целеше той, да го вземат дяволите?
	Тя го дръпна за ръкава.
	— Забрави го. Не прави сцени. Просто ми се подчинявай. Хайде да се заемаме за работа.
	Майк продължаваше да се напряга, за да зърне мъжа, но беше безполезно. Преминаха два автобуса, плътно един зад друг. Докато свият към Оксфорд Стрийт и се махнат от погледа на Майк, мъжът вече бе изчезнал в блъсканицата. Джейн бе хванала Сканлън за ръката и го влачеше през тротоара към „Селфриджис“. Той я последва в магазина, като все още сърдито проточваше врат назад, за да види мъжа. Докато влизаха, Майк забеляза, че фотографът също беше изчезнал. Вонящият Дядо Коледа стоеше безцелно сред тълпата и унило зяпаше наоколо с празен поглед.
	Майк се обърна гневно към Джейн, сграбчи я за рамото и я завъртя рязко към себе си.
	— Виж, искам да знам какво, по дяволите, става! Кой беше този?
	Няколко купувачи ги погледнаха крадешком. Гласът на Майк беше нисък и овладян, но напрежението в тона му възбуди любопитството им.
	Джейн се усмихна бързо и невинно и сложи ръка над лакътя му, за да го укроти.
	— Един мой стар семеен приятел — рече мило тя. — Не мисля, че го познаваш.
	Когато минувачите загубиха интерес, разочаровани от спокойния й тон, Джейн го дръпна силно за ръката.
	— Запомни, че сме тук по работа — каза тя с дрезгав глас, почти шепнейки — и че аз управлявам нещата. Прави каквото ти казвам, по дяволите, и престани да си вреш носа навсякъде и да се опитваш да ме разгадаваш. Ясно?
	— Ясно. И каква все пак е целта, майка му стара?
	— Просто прави каквото ти казвам. Хайде!
	Поведе, го през магазина. Засноваха от щанд на щанд, от етаж на етаж — идеална двойка, тръгнала да търси идеалния подарък. Джейн започна все по-често да поглежда часовника си. Механично, без да знае защо, Майк направи същото. Наближаваше два часът. Джейн го поведе към ескалаторите.
	Щандът за играчки се намираше на третия етаж. Голям надпис показваше на малчуганите къде могат да се повозят на шейна, по високоговорителя звучеше детски хор, който се надвикваше с бръщолевенето на млади гласове. Мястото беше претъпкано с развълнувани деца, които влачеха родителите си около оживените щандове. Роботи говореха с метални гласове, а миниатюрни влакчета препускаха по изкусно изработена железопътна система, поставена високо горе. Майк се беше загледал в нея, когато усети, че Джейн го дърпа. Тя го забута към асансьорите, от единия от които се изсипваха развълнувани деца, задърпали след себе си усмихнати родители. Възрастни и малчугани, натоварени с пакети, започнаха да запълват асансьора.
	Джейн остана настрана, докато кабината почти се напълни, после се хвърли грубо сред последните няколко човека и набута Майк вътре. След това застана плътно срещу него, а устните й бяха на сантиметър от ухото му.
	— Ще се разделим тук. Ще се видим отново в кръчмата. Върви направо там. Имаме четири минути.
	Вратите вече се затваряха, когато тя отстъпи назад, бутна го силно в гърдите и се обърна на сто и осемдесет градуса. Майк залитна и видя как гърбът й изчезна зад затворените врати. Вече не носеше чантата си.
	За момент Майк погледна като вцепенен затворените врати. В секундата, в която асансьорът започна да се движи, съзнанието за това какво ставаше сякаш го удари по главата. Повдигна му се и от гърлото му се изтръгна гъргорещ звук. Потисна го с усилие и направи скок към таблото с копчета, като разблъскваше плътно притиснатите пътници, без да обръща внимание на ядосаните им протести.
	Асансьорът набра скорост. Крещейки като обезумял, Майк удвои усилията си, като блъскаше грубо родителите и децата. Вече беше пропуснал един етаж. Той натисна силно бутона за партера. Образите на децата се завъртяха като вихрушка в съзнанието му. Трябваше да излезе оттук, да намери пожарната аларма, да се върне на етажа за играчки и да ги предупреди — каквото и да е. В отчаянието си стенеше и викаше нечленоразделно, без да се интересува от изплашените погледи на останалите пътници.
	Неочаквано асансьорът се закова на място. Всичко потъна в абсолютна, мастиленочерна тъмнина. Няколко жени вече бяха започнали да пищят, когато аварийната лампа замъждука и ги обля във водносиня светлина. Майк почака малко, а после се притисна плътно до вратите, като се надяваше те да се отворят. Нищо не се случи. Той погледна към светлинното табло над главата си. Лампичката на индикатора за етажите беше изгаснала.
	Пътниците се притиснаха още по-силно в отсрещната стена на асансьора, когато Майк се разкрещя и изрида сподавено:
	— Не! Само не тока! Не сега! Моля ви, не сега!
	След това изрева яростно и впи нокти във вратите, като се опитваше безуспешно да пъхне върховете на пръстите си между тях и да ги отвори. Почти плачеше от объркване и безпомощност. Един мъж, едър колкото Майк, си проправи път между хората и сложи ръка на рамото му:
	— Спокойно, приятелю, не се паникьосвай. Просто токът е спрял, това е всичко. Имаш пристъп на клаустрофобия. Затвори си очите, дишай дълбоко и ще се почувстваш по-добре.
	Мъжът отскочи назад, когато Майк отблъсна ръката му и се озъби:
	— Остави ме на мира! Става дума за децата там, горе!
	След това, под неразбиращия поглед на мъжа, той вдигна ръка и впи нокти в капака на тавана. Без какъвто и да било инструмент не можеше да му направи нищо. Майк се отказа и се обърна пак към вратите, заблъска ги и закрещя в пристъп на истинска лудост. Почти се беше побъркал от отчаяние. Четирите минути, за които Джейн бе споменала, сигурно вече бяха изтекли. Той се опита отново да раздели вратите, като заби нокти в стоманата. Останалите пътници се бяха притиснали в стените и го гледаха, както се гледа луд. Децата се гушеха в краката на родителите си и плачеха. Хленченията им се смесваха с неговите крясъци в нечленоразделна врява.
	Токът беше спрян от две минути и той все още удряше по стоманените врати, когато асансьорът се размърда, сякаш въздухът в шахтата се беше нагнетил. Едновременно с това всички по-скоро усетиха, отколкото чуха далечен приглушен тътен. Майк се свлече на пода и заплака горчиво. Седеше прегърбен до вратата, заровил лицето си в длани. Останалите пътници го наблюдаваха мълчаливо — някои изплашени, други подигравателно ухилени. Майк седя така няколко минути. След това асансьорът сякаш се съживи и започна да се спуска с неравно, насечено движение, като че ли някой долу го задвижваше ръчно. След още тридесет секунди Сканлън стоеше лице в лице с един пожарникар. Мъжът се вгледа в него и се усмихна разбиращо към другите пътници.
	— Всичко е наред, приятелю. Вече си навън. Свърши. Хайде.
	Останалите пътници се изсипаха от асансьора, като избутваха децата си по-далече от Майк. Докато бързаха към изходите, му хвърляха любопитни погледи през рамо. Той стоеше неподвижен до вратата на асансьора и гледаше невярващо към пожарникаря. После поклати глава, объркан и учуден от веселата физиономия на мъжа.
	— Ами децата? — попита Майк със стържещ глас.
	Огнеборецът, който вече беше насочил вниманието си към друг асансьор, го погледна озадачено през рамо.
	— Деца ли? Какви деца? — Очите му проследиха ръката на Майк, която сочеше към тавана. — А, третия етаж ли? — Пожарникарят се засмя. — Изведохме ги оттам, преди онова нещо да гръмне. Двама от персонала са ранени, но иначе няма проблеми. След първата бомба вече бяхме опразнили половината етаж. Тези побъркани копелета!
	Майк се намръщи.
	— Първата ли? Значи е имало две?
	Пожарникарят се засмя мрачно.
	— Точно така. Първата беше горе, при мъжките дрехи. Бомба сред проклетите палта от овча кожа. Представяш ли си? Сигурно са ония скапаняци от Организацията за защита на животните. Никога не си и предполагал, че ще ти се случи да им бъдеш благодарен на тези копелета, нали?
	Един от колегите на пожарникаря извика нещо и привлече вниманието му. Поредният асансьор слезе на партера.
	— Добре ли си? Имаш ли нужда от линейка?
	Майк поклати глава.
	— Е, вън на Оксфорд Стрийт има линейки, които дават първа помощ.
	Мъжът се обърна и забърза да помогне на колегата си. Майк се зазяпа неразбиращо след него. Постоя така още няколко секунди, като се опитваше да въдвори някакъв ред в обърканите си мисли и чувства. Накрая се обърна и излезе бавно на улицата.
	Навън цареше пълна бъркотия. Противопожарни, полицейски коли и линейки стояха паркирани на всевъзможни ъгли по Оксфорд Стрийт. Продължаваха да пристигат още и още и цепеха въздуха със сирените си. Полицаи и пожарникари се бяха събрали на групички и разговаряха. Когато Майк излезе на улицата, тъкмо вкарваха носилка в една от линейките, която се отдалечи от бордюра с пуснати светлини и сирена. Зад полицейската преграда имаше гъста тълпа зяпачи. Предните редици наблюдаваха, мълчаливи и поразени, как Сканлън седна на тротоара с крака в канавката и повърна неудържимо.


	Майк се събуди с ужасен махмурлук. Беше почти девет часът. Измъкна се несигурно от леглото, сипа две лъжички нескафе с връх в една чаша и я напълни до половината с гореща вода. Изпи го без захар и мляко, навлече гащетата си от предния ден и се отправи към банята. Дългото киснене във ваната ни най-малко не подобри положението. Той се върна в стаята, облече останалите си дрехи и излезе да си купи неделния брой на всички вестници. Когато се върна в стаята, си направи кана с кафе и седна да ги прочете.
	Днес вестниците имаха голям ден. Грамадни заглавия крещяха от първите страници на жълтата преса, а под тях имаше снимки на окървавено тяло върху носилка. Майк ги избута настрана и започна да рови за факти. Първото нещо, което погледна, беше броят на жертвите. Пожарникарят се беше оказал прав — бяха ранени само двама души, и двамата мъже. За единия от тях пишеше, че е в сериозно състояние. Майк прочете това внимателно в няколко вестника. Всичките бяха единодушни, че положението на мъжа е „сериозно“. Сканлън се засмя облекчено, но на границата на сълзите. Никой нямаше да умре; когато някой беше на прага на смъртта, пресата неизменно използваше думата „критично“. Следователно каквито и да бяха нараняванията, нито едно от тях нямаше да бъде фатално.
	— Благодаря ти, Господи! — Облекчението му беше толкова голямо, че той изрече думите на глас.
	Прочете внимателно историята във всички вестници, като поглъщаше подробностите в ума си. Малко преди два часа беше избухнала запалителна бомба между редиците с палта от овча кожа в отделението за мъжко облекло на партера. Беше голяма и пожарът, който избухнал след това, бе причинил значителни щети. Бе отделено доста място за поздравления към управата на магазина за евакуационните действия. Това бе нещо естествено — то даваше на читателите топлото чувство, че са били благоразумни, че някак си с общи усилия са успели да надхитрят терористите.
	Несъмнено всичките тези години, в които бяха главна мишена на ИРА и на какви ли не боклуци, представляваха достатъчен стимул за магазините да изработят ефективен план и здравата да се погрижат персоналът да го репетира редовно. По времето, когато в отделението за играчки избухнала втората бомба — тази на ИРА — горните два етажа вече били абсолютно опразнени. Ранените бяха хора от персонала, ръководещи евакуацията на етажа за играчки. Първите запитвания, изглежда, показваха, че бомбата се е състояла от сравнително малко количество експлозив, поставен между къси гвоздейчета. Дори имаше снимка на типа използвани гвоздейчета — поцинковани кабарчета, дълги два сантиметра, с широки плоски главички. При вида им Майк не можа да се сдържи и потрепери. Ако не беше първата бомба, избухнала няколко минути преди това и осуетила плана на ИРА, гвоздейчетата щяха да се забият в гъстата тълпа от родители и деца. Представи си картинно ужаса, който щеше да последва, и отново потрепери, сякаш да се освободи от кошмара. След това си облече якето и излезе.


	Дълго време просто вървя по почти празните улици, неспособен да мисли свързано и да забележи фината лапавица, която се залепваше като роса по грубия плат на якето му и покриваше със скреж косата и веждите му. Постепенно ходенето го успокои и умът му бавно започна да подрежда обърканите мисли.
	За момент почувства хлад в стомаха при мисълта, че замалко не се бе превърнал в масов детеубиец. В следващия миг вече си казваше, че ако бомбата на Организацията за защита на животните не беше прекъснала тока, той щеше да включи алармата, даже и това да означаваше край на задачата, която си бе поставил. Опита се да остави настрана страховете за това какво можеше да се случи и се съсредоточи върху фактите.
	Когато го направи, му стана ясно, че по този начин искаха да го изпитат. Не дали е готов да постави бомбата; Джейн дори не му беше позволила да узнае за нея, докато не я беше сложила на мястото й. Целта беше очевидна. Ако знаеше предварително, той не само можеше да включи алармата, а и да предаде Джейн на властите. По начина, по който тя беше уредила нещата, Майк наистина можеше да вдигне тревога, но само след като новата му позната бе изчезнала в тълпата. Осъзнаването на този късмет му подейства като удар. Никъде във вестниците не бе споменато, че бомбата на Организацията за защита на животните е прекъснала тока; нито пък че асансьорите са спрели. Момичето и ИРА знаеха само, че той е имал премного време, за да вдигне тревога и все пак не го е направил. За тях Майк беше преминал успешно изпитанието си. Значи щеше да участва с охота в едно от най-противните им приключения. Беше им доказал, че отсега нататък на него може да се разчита.
	Стомахът му се сви от страх. Майк се опита да си каже, че поставянето на бомбата беше планирано да стане с него или без него; че Брендън можеше да бъде заместен от кой ли не от анонимните въоръжени хора, охраняващи мълчаливо вратите, зад които се обмисляха нападенията. И все пак гаденето в корема му не спираше — сега вече можеха да разчитат на него да убива деца.
	Избухнаха крясъци, които се врязаха в мислите му. Играеше се футболен мач и шумът идваше от групата хора с чадъри, скупчени на страничната линия. Беше твърде погълнат от мислите си, за да забележи, че е навлязъл в Риджънтс Парк. Отправи се на юг, към Портлънд Плейс. Когато стигна до портата, която водеше към Парк Скуеър, вече беше успял да потисне предишните си мисли достатъчно дълго, за да занимае ума си с възможностите за действие.
	Всъщност имаше само два избора. Първият беше да се оттегли сега, да напусне Англия и да поеме отново по стъпките на предишния си живот. Ако го направеше, можеше да даде на полицията откъслечни сведения — адреса на къщата, където се беше провел купонът, описания на Джон и приятелите му, също и на момичето. Това нямаше да доведе полицаите доникъде. Нищо чудно Брендън вече да не беше в къщата. Другите пък в най-добрия случай бяха средно ниво хора: талантливи разузнавачи, вършещи черната работа за онези, до които още не се беше добрал. Цялостната структура щеше да остане непокътната. Звярът щеше да бъде ранен, но далеч не мъртъв.
	Другата възможност за Майк бе да се върне и да довърши започнатото; да се възползва от новото доверие, което имаха в него; да продължи, докато проникне в тъмнината, в самото сърце на организацията, докато войната, която им бе обявил, бъде спечелена.
	Той пресече Парк Кресънт, като избягваше неособено оживеното движение. Жена с красиво фризирана бяла коса слезе по стъпалата на една от елегантните къщи, а пред нея на каишка подтичваше сетер. Жената се усмихна и пожела на Майк добро утро. Той мина като сляп покрай нея, без дори да забележи, че е казала нещо. Тя се загледа слисано след него, обидена заради безполезния си демократичен порив.
	Сканлън зави в Портлънд Плейс. Ако продължеше своя план, със сигурност щяха да го накарат да участва и в други бомбени атентати, най-вероятно с повече невинни жертви. Опита се да потисне тази идея. Всичко това беше направо поразяващо. Щеше да бъде принуден да играе ролята на Господ; да стои настрана и да позволява минувачи да загиват в името на една по-велика цел. Това беше отношение, което противоречеше на начина, по който се бе опитвал да живее цял живот. Но ако сега загърбеше започнатото, ако се върнеше някъде там, в пустинята, и запазеше собствените си ръце чисти, щеше ли да има поне една смърт по-малко? Те просто щяха да продължат убийствата си без него.
	Смъртта на баща му и изпитанията, през които Майк беше преминал, го поставяха в уникално положение. На службите за сигурност щяха да им бъдат нужни години, за да вмъкнат свой човек на негово място. Ако само изчакаше, ако потиснеше природата си, имаше голям шанс да проникне достатъчно дълбоко, за да се добере до главното командване — шепата фанатизирани корави мъже, които смяташе за истинските виновници за смъртта на Аликс. Ако успееше да направи това, ако успееше да стигне до главата на чудовището, той щеше да го унищожи. Щяха да му платят за всичките жертви, които бяха взели. И най-вече щяха да платят, задето му бяха отнели Аликс и лишили от живот нероденото му дете. Така звярът щеше да бъде убит.
	Майк се огледа. Намираше се на Риджънт Стрийт, почти на Оксфорд Съркъс. Тумби туристи с ярки дъждобрани нехаеха за дъжда. Майк спря едно такси и му даде адреса на кръчмата на Кинг Стрийт.


	Когато се върна в стаята си, вече беше късен следобед. Няколкото изпити бири като че ли бяха поразсеяли махмурлука му. В кръчмата не беше видял нито едно познато лице. Това го накара да изпита облекчение, защото не бе в настроение за обедни шеги. Целта му беше само да се покаже. Тъй като не бе успял да се появи на срещата след поставянето на бомбата, искаше да ги уведоми, че отново е в обръщение.
	Заключи вратата и остави ключа в ключалката. Дупката беше достатъчно голяма, за да даде прекрасен изглед на хазяина към масата. Майк вдигна дъската и извади нарасналата пачка книжа от скривалището.
	После седна на голата маса и написа най-подробно описание на момичето — всичко, за което успя да се сети. Не беше много; торбестите дрехи бяха замаскирали успешно силуета й, а шапката беше скрила косите и челото й. До този момент не бе подозирал колко много разчита на косата, за да направи описание на една жена. Само живите синьо-зелени очи, големи и раздалечени, бяха някакъв по-сигурен белег. След като свърши, Майк се опита да я скицира. Не беше художник, но през последните няколко седмици бе развил техника, която доста му послужи. Първо нарисува възможно най-добре приблизителната форма на лицето й, а след това постепенно я доизглади, като се съсредоточаваше върху всяка черта поотделно. Разчиташе на чисто физически белези — като разстоянието между очите и дължината на носа. Час по-късно вече беше постигнал приемлива прилика.
	Не наподобяваше на нито една от зърнестите фотографии, които вече се бяха отпечатали в ума му, и все пак имаше нещо общо с тях. В момента пред Майк беше снимката на поредната, на пръв поглед млада жена, която през годините се беше доказала като един от най-добрите оператори на ИРА. Той се хвана, че се замисля за момент върху скрития чар на републиканската кауза, който й даваше възможност да продължава да привлича тези млади хора. А те много добре осъзнаваха високия риск да бъдат застреляни. Майк веднага прогони тази мисъл. Той не воюваше с републиканството. Борбата му беше срещу Шин Фейн и техните сеещи смърт методи. Нищо чудно Джейн да беше любяща, послушна дъщеря, предана и грижовна по-голяма сестра. И все пак бе готова при едно кимване на Шин Фейн да излезе и да убива деца.


>	6.

	Майк излезе от пощата. Беше тъмен, сив ден. Суров вятър щипеше лицата на пазаруващите, а малко преди това се беше опитало да вали сняг. Широките крачки и мрачното изражение на Сканлън бяха в ярък контраст с предколедната суетня и явната оживеност на хората около него. Току-що беше изпратил коледен подарък на Том. Чувстваше се разочарован от себе си, задето подаръкът представляваше само две банкноти от по петдесет лири. Предпочиташе да изпрати на момчето нещо подбрано. Но завладялата го бдителност и страхът да не го наблюдават го бяха принудили да стои настрана от магазините за играчки. А сега, когато бе изпратил подаръка си, Майк усети прилив на самота. Сред нетърпеливите деца и натоварените с пакети купувачи подновеното му усещане за пустота и загуба стана непоносимо.
	Той вървеше между гъстата тълпа, която обикаляше претруфените фасади на веригите магазини по търговските улици. Неумолимата сила на украсените витрини и коледните песни с лошо качество на звука, които се разнасяха от високоговорителите на Търговската камара, задълбочаваха потиснатото му настроение.
	С парите беше приложил и писмо, в което казваше, че си е намерил работа в една изследователска експедиция в Индонезия. Беше дълго писмо — дузина и повече страници, ситно изписани с най-дребни подробности, каквито Том обичаше. Майк беше включил всичко, чуто от колеги в петролната индустрия, ходили на работа там. Добави и малко от себе си. Имаше всичко, което би зарадвало едно момче: отровни змии, непроходими джунгли, хеликоптерен транспорт, отпуски в края на седмицата, прекарани в гмуркания с шнорхел около великолепни коралови рифове, акули, племена в затънтени места, които продължаваха да живеят като в каменната епоха. Накрая се беше пошегувал, че пощите в Индонезия също поддържали методите от каменната епоха, което обяснявало липсата на екзотични марки за колекцията на Том, както и лондонските марки върху плика. Майк бе обяснил, че е дал писмото на свой колега, за да го пусне, когато пристигне за отпуската си в Лондон.
	Той се усмихна горчиво при мисълта за облекчението, което щяха да изпитат семейство Лоримър. Ако смятаха, че се намира на няколко хиляди мили от тях, щеше да им бъде по-лесно да решат въпроса със стоте лири. Майк се запита как ли щяха да реагират на парите. Надяваше се да дадат свобода на Том да си избере нещо. Но най-вероятно щяха да му купят няколко ценни книжа от инвестиционна компания и да запазят покварените пари далеч от ръцете му, докато не станеше достатъчно голям, за да може да се справи с позорния им произход.
	Майк слезе в спирката на метрото и си купи билет до Колиндейл. Освен обичайните изследвания, имаше и нещо друго, което трябваше да проучи незабавно. Всичко беше започнало от една случка предишната вечер. Бяха изминали четири дни от поставянето на бомбата и това беше третата му вечер, прекарана в кръчмата. Беше последната седмица преди Коледа и заведението се пълнеше здравата. Между стотиците лица Майк не видя нито един човек от ограничената група хора, които познаваше. Освен това добиваше силното усещане, че барманът и посетителите се отнасяха към него с някакво ново уважение. Можеше да е заради слуха за ролята му в сбиването, което се беше случило в същата кръчма. Или пък заради слуха, че вече е редови член на Шин Фейн — човек, с когото трябваше да се държат почтително. И точно тогава, предишната вечер, се бе случило нещо дълбоко обезпокояващо.
	За пръв път от поставянето на бомбата беше видял познато лице. Принадлежеше на един едър, червендалест и тъп тип, който обикновено висеше около групата нови познати на Майк и непрекъснато се подмазваше с мръсни вицове. Беше човек, който би пил дори и с масов детски изнасилвач, стига последният да черпеше. Но сега не искаше да има нищо общо с Майк. Сканлън обаче изигра пиянска настоятелност и направо принуди събеседника си да приеме едно питие от него. Само че не получи много за парите, които даде. Няколкото думи, които мъжът проговори, докато чакаха да им донесат питиетата, бяха изречени някак бързо и нервно. Постоянно се оглеждаше. Страхуваше се от нещо и то беше свързано с Майк. Мъжът изгълта уискито си на един дъх и тракна с чашата върху бара. После изръмжа нервно някаква благодарност, заотстъпва назад, обърна се и излезе от кръчмата.
	Майк си тръгна скоро след това, взе такси до вкъщи и каза на шофьора да спре на две пресечки от хотела му. Приближи се до сградата пеша, като се оглеждаше за нещо необичайно. Отпусна се едва когато влезе в стаята си и заключи вратата. След това помисли малко и запъна бравата с един стол.
	Дълго не можа да заспи, като премисляше отново и отново странното държане на мъжа. При обикновени обстоятелства този идиот щеше да бъде страшно щастлив да бъде почерпен от него, тъй като знаеше, че Майк е активен член на Шин Фейн — това би поласкало самолюбието му. Но явно беше чул — или си мислеше, че е чул — нещо, което правеше положението на Майк всичко друго, но не и сигурно. А когато над някого висеше въпросителна, човек трябваше да стои настрана, просто за всеки случай, за да не бъде твърде близо, ако има някакви престрелки.
	Майк прекара през ума си всяка своя постъпка от самото начало. Не виждаше никаква причина те да си мислят, че се е провалил със задачата, освен ако не знаеха за инцидента с асансьора. Но даже и да знаеха, не можеха да го обвинят в нищо. Това просто означаваше, че ще трябва да го изпитат още веднъж. И колкото повече мислеше, толкова повече започваше да го тревожи единственото несъответствие в неговата история; единствената точка, която не беше доизпипана.
	Майк лежа дълго в леглото, като се бореше с проблема. Вече беше пет часът, когато се изправи рязко. От дълбините на паметта му бе изплувало възможното решение. Заспа доволен, твърдо решен да прекара следващия ден в запушване на празнината.
	Влакът спря в Колиндейл. Задоволството от предишната нощ беше изчезнало. С мрачната сивота на зората слабото място на неговата история придобиваше застрашителни размери, а шансовете му да го премахне — по-малко сигурни. Той излезе от станцията на метрото, кимна навъсено в отговор на поздрава на вестникопродавеца и пресече натовареното шосе към библиотеката. Не знаеше дори дали онова нещо изобщо можеше да се нарече вестник.
	Това, което търсеше, не се намираше в главните указатели. Отне му доста време, докато изнамери англоезичните вестници в Персийския залив. Бяха няколко. В по-голямата си част съдържаха здраво редактирани телеграфни копия или префасонирани статии от британската и американската преса. В крайна сметка това им придаваше привкус на застояло, също като изданието „Юръпиън“ на „Хералд Трибюн“ — винаги в крак с цената на свинското във фючърсните сделки, но с два дни закъснение с новините. Майк знаеше съвсем точно какво търсеше. Беше се случило в една късна пролет, по време на кратката му почивка между два договора в Бахрейн. Там беше едно от добрите места, където хората от петролната индустрия обичаха да прекарват кратките си отпуски. Майк намери статията за не повече от десет минути.
	„Гълф Куриер“ беше тънък жълт вестник, в който имаше най-вече три вида статии. Първата страница неизменно бе изпълнена с „политически“ новини, например дословно предадената реч на някой от местните управници, който откриваше поредния вече морално остарял петролохимически комплекс. Останалото беше запълнено с най-различни глупости, привличащи вниманието към фалшивите, предварително нагласени „събития“ от живота в Залива. Майк никога не бе успял да проумее дали тази страница наистина биваше правена така, че да изглежда като абсолютна пародия. Тя се състоеше главно от снимки с текст за младежите от управляващите семейства, участващи в „спортове“, за които се изискваха съвсем малко умения и огромни суми пари.
	Всичко, което дори мъничко наподобяваше на истински новини, бе считано от местните вестници за голям късмет. Редакторът беше толкова развълнуван от събитието, че му бе посветил цяла страница, която в момента лежеше пред Майк. На всичко отгоре я бе придружил със снимка във формат шест на четири.
	Тъй като наближаваше Коледа, в библиотеката имаше съвсем малко посетители. За Майк не бе никак трудно да намери стол, където никой не можеше да го наблюдава. Той измъкна от опаковката старомодния бръснач с две остриета, който беше купил за целта, отряза бързо страницата, сгъна я и я пъхна в джоба си. После затвори подвързията, уверен, че липсата на страницата няма да бъде открита поне още четиридесет години, и излезе на улицата.


	Едва беше влязъл в хотела, когато вратата в края на коридора се отвори рязко. Майк се отдръпна до стената, приклекна, вдигна ръце пред лицето си и се приготви за неприятности. Хазяинът се измъкна от сенките, погледна го накриво и му подаде едно откъснато ъгълче хартия от „Таймс“. На полето имаше телефонен номер, грозно надраскан с дебел молив.
	— Тря’ва да се обадиш на тоя телефон — рече хазяинът и погледна часовника си. — В пет. Каза, че било важно. Ако не успееш да се обадиш в пет, тогава в шест. Или в седем. На всеки кръгъл час.
	Майк кимна, докато гледаше към номера.
	— Човекът каза ли си името?
	— Не. Рече, че ти знаеш. — Хазяинът се примъкна до него, усетил опияняващата миризма на тайна. — Кой е той?
	Майк го погледна малко откачено и прошепна доверително:
	— Моят психиатър.
	После се завъртя и тръгна нагоре по стълбите. Мъжът остана да гледа нервно след него, сякаш се опитваше да отгатне степента на психичното разстройство, което го заплашваше от горния етаж.
	В пет часа двамата отново се видяха в коридора. Хазяинът явно имаше някаква неотложна работа около телефона. Майк набра номера. Отговориха му още преди да чуе сигнала.
	— Ало? Обажда се Майк Сканлън.
	— Аха, добре. — Майк не познаваше дрезгавия глас. — Трябва да дойдеш на една среща. Има хора, дето искат да те видят. Утре.
	— Къде? В колко часа?
	Майк вдигна глава и видя очите на хазяина, втренчени в него. Издържа на погледа му. Хазяинът изсумтя и отстъпи назад, влачейки неохотно крака по посока на бърлогата си.
	— Хвани линията за Уайтчапъл утре. Първия влак за Ъпминстър в два часа. Трети вагон. Имаш ли свестен часовник? Свери го по сигнала на Би Би Си. Качи се близо до вратата в средата на вагона. Не сядай. Ще ти се обадят. Разбра ли?
	— Аха. За кого да гледам?
	— Това не е твоя грижа. Те ще те намерят — каза гласът и прекъсна връзката.
	Майк остана така няколко секунди, като хапеше долната си устна, после бавно остави слушалката. Хазяинът отново се приближаваше. Сканлън му се усмихна като човек, който прави всички усилия да сдържа лудостта си, и хукна нагоре по стълбите, като вземаше по две стъпала наведнъж.


	Майк огледа внимателно разпръснатите по перона хора. Никой не изглеждаше да играе каквато и да е роля. Повечето бяха зле облечени хора с бледи лица и стиснати устни, дето незнайно как не бяха чули за благополучието, завладяло нацията. Имаше и няколко азиатци; черен младеж със сплъстена коса, напъхана във вълнена шапка с ярък цвят; и три девойчета с мръсни усти, чиито къси поли не можеха да ги предпазят от суровия вятър, който вееше на открития перон. Ако това, че юпитата имали навика да се събират в Ийст Енд, бе вярно — Майк го беше прочел във вестниците — то те явно не пътуваха с тази линия. Сканлън не изпускаше часовника си от очи, докато слушаше скептично циничния разговор на трите момичета. Наближаваше два часът. Изминаха още две минути в щипещия вятър, когато един влак спря с тракане на перона.
	Майк се качи, застана прав точно до вратата и огледа бързо другите пътници. Не бяха много и като че ли никой не го забелязваше. Остана до вратата. С всяка спирка напрежението му нарастваше и отново спадаше, когато вратите се затваряха, без никой да се приближи до тях. Единственият човек, който се качи и застана близо до него, беше набита жена на средна възраст, стегнато увила шал около главата си. Мъчеше се с натоварена пазарска количка. Влакът отново изникна от тунела сред изоставените райони около спирките на Ийст Енд. Вратите се отвориха. Никой не слезе, нито се качи. Вятърът се втурна през отворените врати. Внезапният студ, който Майк усети на гърба си, му показа, че ризата му се е просмукала с пот.
	Гледаше перона през прозорците. Там нямаше жива душа. Вратите започнаха да се затварят. Пространството между тях беше станало половин метър, когато набитата жена протегна ръка. Вратите се спряха срещу лакътя и китката й.
	— Вашата спирка, господин Сканлън. Бързо!
	Той я погледна изненадано. Жената протегна ръка, сграбчи го за предницата на якето и го издърпа към отвора. Майк се окопити, мушна се под ръката й и се провря към перона. Усети как тя го блъсна силно в гърба, след което вратите се затръшнаха.
	От тласъка в гърба обувката му закачи една издатина в бетона и Майк залитна. Докато възстанови равновесието си, влакът вече беше заминал и го бе оставил сам на перона. Изпълнението беше чудесно. Жената изглеждаше като обикновена домакиня, но притежаваше точността на истински професионалист. Ако Майк беше взел някой със себе си за компания, сега той щеше да продължава пътя си към следващата спирка.
	Чу се глас, който викаше името му. Сканлън се извъртя рязко. Мъж в кадифени джинси и войнишко яке от армейските запаси изникна иззад една ниска сграда, в която някога се бяха помещавали тоалетни, докато хулиганите и наркоманите не бяха принудили управата на станцията да я заключи с катинари.
	Мъжът закрачи нататък по перона, като кимна на Майк да го последва. Заведе го към чакащия ги форд ескорт, паркиран толкова близо до колата зад него, че задният му номер не се виждаше. Може и да беше оставен така случайно.
	Непознатият подкара мълчаливо колата, докато стигнаха до редица къщи, които очакваха да бъдат съборени, на фона на изоставени фабрики. Някои от постройките бяха със заковани прозорци; от други прозорци без стъкла се развяваха от вятъра оръфани парчета от тънки пердета. Стените бяха целите описани със спрейове. Тук бе единственото място, където хулиганите можеха да намерят все още девствена територия за изкуството си.
	Колата спря пред една къща, на която все още имаше няколко непокътнати прозореца. Шофьорът изръмжа на Майк да слезе и го придружи по тротоара през празнината в оградата, където някога бе имало порта, чак до входната врата. Още преди да стигнат дотам, тя се отвори и на прага се показа пясъчнорус младеж на около двадесет години, изненадващо облечен в евтин син костюм, от горното джобче на който се показваше ъгълчето на спретнато изгладена кърпа. Изглеждаше като чиновник, облечен за интервю за нова работа. Лицето му обаче показваше друго: беше тясно и живо, с развълнувано проблясващи очи. Погледът му се насочи зад Майк, огледа пустата улица, после той кимна и се притисна плътно до стената, за да направи път на Сканлън. Когато се допря до него, Майк видя изгризаните му нокти. Също и издраскания метал на пистолета, скрит така, че никой отвън да не може да го забележи. Шофьорът се върна до колата си, седна вътре, като очите му постоянно се местеха от улицата пред него към огледалото за обратно виждане.
	Младежът с пистолета обърна Майк с лице към стената и без да каже нито дума, го претърси грубо. Сканлън се опита да подхвърли шега през рамо. Лицето на непознатия беше само на няколко сантиметра от неговото и Майк срещна пронизващия му поглед. Той сви рамене — не всеки имаше чувство за хумор.
	Младежът се изправи и го поведе пред себе си по тесния коридор. Накрая влязоха в малка стая, на която оръфаните пердета, спуснати върху прозорците, придаваха мрачен вид. В средата имаше импровизирана масичка, направена от измъкната от пантите врата, поставена върху две обърнати с дъното нагоре щайги. От страната на Майк стоеше още една щайга. От другата седяха трима мъже с лице към него. Единият от тях, мъж на около петдесет, с червеникавокафяв тен, просмукан от мръсотия, и с изпочупени нокти като на човек, работил цял живот на открито, махна с ръка на въоръжения младеж да се оттегли, усмихна се и направи знак на Майк да седне срещу тях. Сканлън кимна и седна предпазливо върху обърнатата щайга.
	— Много любезно от твоя страна, че дойде, Майкъл.
	Майк се обърна бавно и погледна към говорещия. Беше мъж на около двадесет и осем години, с тясно красиво лице и добре поддържани руси мустаци. Кожените кръпки на лактите му бяха просто за украса, защото сакото беше ново. Гласът му звучеше делово и хладно; това, заедно с доста превзетата му, педантична учтивост, явно показваше, че мъжът обича да заседава в комитети и добре познава дневния ред.
	— Казвам се Еди. Това е Томи — рече той и посочи към възрастния мъж, — а това е Кевин.
	Майк кимна и се усмихна кратко на всеки от мъжете, като ги изучаваше открито. Положи всички усилия, за да не задържи погледа си по-дълго върху Кевин. Мъжът беше на около четиридесет и пет. Под скъпото му кожено яке се криеше здраво тяло с широки рамене на спортист. Под единия маншет се показваше златен ролекс. На другата си китка мъжът носеше златна гривна с широка плочка, която не бе гравирана. Той имаше суровото, затворено изражение на хазяин от бедняшките квартали. Когато Майк го погледна, почувства прилив на вълнение, примесено с хлад от истински страх. Познаваше този човек! Същото лице гледаше от две дузини снимки в книжата, които лежаха под дъската на пода в стаята му. Мъжът беше по-различна порода от дребните изпълнители, с които Майк си беше имал работа до този момент. Този човек бе убеден убиец, избягал от затвора в Ълстър. Намираше се доста близо до върха.
	— Хубаво местенце — рече дружелюбно Майк и махна с ръка към отлепените ивици тапети, които висяха от стената.
	Еди се усмихна ехидно, като с това явно искаше да покаже, че никой тук не е в настроение за шеги.
	— Не бива да те тревожат подробностите в обзавеждането. Никога не използваме едно и също място два пъти. Преди сме правили тази грешка.
	— Аха, чух за това — усмихна се той. Беше обмислял тази усмивка, откакто му се бяха обадили. Бе особено важно да улучи точния тон с тези хора, да им даде да разберат, че не е изплашен от тяхната репутация, че се чувства уверен. Не самоуверен, не предизвикателен, а просто сигурен в това, което можеше да им предложи. — Както чета по вестниците, през последните няколко месеца сте правили и други грешки. — Майк сниши глас, придавайки му мрачно звучене. — Както вървят нещата напоследък, ония копелета от СЧВС са на път да ви довършат напълно. Всеки път, когато взема вестник в ръка, чета за нова издънка.
	Майк ги наблюдаваше внимателно как се споглеждат. Само най-възрастният показа някаква реакция. Устните му се свиха и кожата около очите му се набръчка в нещо като тъжна усмивка. Лицата на другите останаха напълно непроницаеми.
	Еди отново заговори с глас, дрезгав от едва сдържания гняв:
	— Не те повикахме тук, за да ни даваш съвети. И без това получаваме достатъчно отвъд пролива.
	Майк се усмихна вътрешно. Значи все пак си имаха болни места и точно сега беше улучил едно от тях. След това заговори Томи, по-възрастният мъж:
	— Виж, Майкъл, защо като начало не вземеш да ни разкажеш нещо за себе си?
	Майк се усмихна и сви рамене.
	— Какво искате да знаете?
	— Всичко. — Този път отговори Кевин. Гласът му беше дрезгав, с постоянна, зле прикрита подигравателна нотка. — Започни отначало. Например къде си роден. Кои са били родителите ти. Те къде са родени. Просто ни кажи всичко, което ти идва наум.
	Очите на Кевин го пронизваха. Майк издържа на погледа му за момент, а след това небрежно извърна очи, сякаш суровата поза на мъжа срещу него го отегчаваше. Започна да разказва историята си. Беше я репетирал непрекъснато през последните седмици и всяка мъничка подробност бе абсолютно ясна в съзнанието му. Можеше да изрецитира всяко събитие, всяка дата, всяко име точно на мястото му. Но не го разказа така. Вместо това прескачаше, колебаеше се, връщаше се, даваше си вид, че се опитва да си спомни някоя дата — точно като човек, който до този момент не се е замислял кой знае колко за миналото си.
	Родителите му дошли от Ирландия няколко години преди той да се роди и се установили в Бирмингам. Баща му работил като строител, докато здравето му позволявало. Майка му била домакиня. Майк бил единственото им дете. Напуснал католическото училище на шестнадесет години и постъпил на работа в една инженерна компания, като учил вечерно, за да получи диплома за електроинженер. Само че така и не успял да завърши. Точно по това време бил убит баща му.
	На това място гласът му стана дрезгав.
	Еди махна успокоително с ръка:
	— И до това ще стигнем. Продължавай.
	Майк хвърли гневен поглед към младежа, поколеба се, сякаш се опитваше да се овладее, и продължи да разказва. Майка му страдала от силни пристъпи на астма и не можела да работи. След смъртта на баща му, на Майк му се наложило да я издържа. Тъй като заплатата от завода не стигала, той започнал да работи по договор в петролната индустрия. Бил добре заплатен, имал възможност да спестява, а и Западна Африка и Либийската пустиня не изглеждали толкова зле в сравнение с Лозълс Роуд.
	До напускането на Бирмингам всичко, което им каза като факти, можеше да издържи на евентуална проверка. Майк се придържаше стриктно към истината. За някои неща, които бяха по-трудни за проверяване, като например отношението му към баща му, използва повече въображение. Направи така, както в онази вечер със сбиването — без усилие преобрази баща си от некадърния ограничен пияница-тиранин в добрия стар Патси Сканлън, добродушния републиканец-философ. Нямаше начин да разберат истината. Майката на Майк беше починала. А и сега не бе подходящ момент да им разправя за очарователния навик на баща си да повръща в спалнята.
	Историята след напускането му на Бирмингам представляваше по-деликатен проблем. Истината беше, че бе отишъл в петролната индустрия, но бе постъпил в една компания, специализирана в сеизмични работи. Бяха го изпратили първо в Заир, после в Ангола и накрая в Либия. Беше останал там три години, преди да постъпи в една петролна компания и да замине за Саудитска Арабия и Залива. Бе запълвал самотните си вечери в отдалечените лагери с учене и задочни курсове по електроника, които му бяха осигурили ценз. Макар да искаше да се покаже като скитник пред новите си познати, всъщност бе усърден и изобретателен работник.
	И точно тук беше проблемът. Ако им кажеше истината за професионалния си живот, това щеше да бъде в пълна несъвместимост с личността, за която се представяше; пък и щеше да им бъде сравнително лесно да открият някогашните му колеги. Освен че щяха да разберат, че се прави на такъв, какъвто не е, никой от онези хора никога не бе чувал Майк да произнася и една дума в защита на действията на Шин Фейн. А и всеки, който го беше чул да говори за баща си, нямаше да разпознае милия чешит, когото той описваше сега. Колкото по-труден направеше достъпа до предишния си живот, толкова по-безопасно щеше да се чувства.
	Историята, която беше репетирал в ума си, не бе изцяло невярна. Майк просто позамъгли подробностите. Вместо да изброи стъпалата на благонадеждната си кариера, той каза, че се е скитал от страна в страна, подписвайки краткосрочни договори и отивайки навсякъде, където му се отдадяла възможност за работа. Призна, че е правил несистемни усилия да поддържа следването си по електроника чрез задочни курсове, но така и не успял да ги завърши. Звучеше правдоподобно, достатъчно близко до истината, за да го запълни с порядъчно количество шеги, и твърде трудно за проверяване.
	Докато разказваше, мъжете стояха с непроницаеми лица. Доста дълго никой от тях не направи никаква забележка. Само когато спомена за сеизмичните групи, зададоха няколко въпроса, главно за опита му с експлозивите. Накрая Майк стигна до сбиването в кръчмата и разговора с Джон и приятелите му, отпусна се назад и огледа събеседниците си един по един.
	— Мисля, че знаете останалото не по-зле от мен.
	— М-да — кимна Еди. — Ами езиците? Чухме те да споменаваш, че говориш арабски.
	Майк се засмя и скромно сви рамене.
	— Малко, нали знаете.
	Кевин поклати глава. Подигравателните нотки все още не бяха изчезнали от гласа му.
	— Не, не знаем. Но бихме искали. Съвсем малко или повече от малко? Говориш ли го, или не?
	Майк се усмихна, все още скромно. В действителност беше прекарал една година в Кувейтския университет, изучавайки езика на разноски на петролната компания, в която работеше. Но това беше нещо, за което определено нямаше намерение да им казва. Щеше да бъде несъвместимо със скитника, който обрисуваше — един от странстващите работници на индустрията.
	— Ами-и… не знам. Сигурно е доста. Немалко време бях по ония места. Единственото ми сериозно учене — ако може да се нарече така, беше, когато веднъж с един приятел египтянин си наехме яхта. Прекарахме доста време в шляене из Залива. Тогава той се опитваше да ме учи.
	Майк се засмя нежно при спомена. Яхтата беше истинска, но египтянинът — плод на въображението му.
	— Харесваш ли ги? Имам предвид арабите — попита намръщено Кевин и подръпна маншетите на якето си. Тонът и изражението издаваха съвсем ясно мнението му.
	— Да ги харесвам ли? — ухили се Майк. — Не знам. Винаги съм се спогаждал с тях. Пък и да не забравяме, че ми помагаше и малкото арабски, който говорех. Освен това се отнасях с тях като с хора. Повечето от работещите в петролната индустрия ги третират като измет, освен ако не са служители на някое министерство, което издава разрешителни.
	— М-да-а — рече навъсено Кевин и оправи якето на раменете си. — Може и хората в петролната игра да не са грешили чак толкова. — След това неочаквано се наведе към Майк. Ръцете му лежаха на масата, а мощните му рамене бяха изгърбени. Гласът му беше нисък и твърд. — Виж, приятелю, ти знаеш това-онова за нас, иначе нямаше да си тук. Известно ти е що за хора сме. Знаеш какво се опитваме да постигнем. Сигурно си запознат и с политическите ни убеждения. Искам да кажа, знаеш, че сме марксисти, нали? — Той погледна презрително към по-възрастния. — Или поне някои от нас са. — Мъжът се наведе още повече над масата. Гласът му се беше снишил до отровно съскане: — А ти? Ти какъв си? Марксист? И то в петролната индустрия? — Кевин изкриви устни. — Не ме карай да се смея! На всичкото отгоре и британец. — Подигравателните нотки изчезнаха и на тяхно място на лицето му се появи нескрита враждебност. Той се отпусна назад и посочи с дебелия си пръст към Майк. — Май ще е по-добре да ни поприказваш още малко, нали?
	Внезапното избухване на открита враждебност накара Майк за момент да загуби самообладание. Той погледна бързо към другите двама. Те седяха мълчаливо, без да издават нищо, и позволяваха на Кевин да говори свободно. Сканлън отново се обърна към Кевин. В очите на мъжа проблясваше злобно недоверие. Майк прикова поглед в него и се поколеба за момент. Докато Кевин не бе задал троснатия си въпрос, бе имал чувството, че инициативата е в негови ръце, но сега тя му беше отнета. Когато заговори, гласът му не беше по-висок от този на Кевин.
	— Вижте — процеди той, — искам веднага да си изясним нещо. — Почти незабележимо гласът му набра сила. — Аз не съм марксист. И никога не съм бил. Да си кажа право, известни са ми всичките му там глупости за Маркс. Но доколкото знам, това са само врели-некипели. Трябва да сте луди, за да ги приемате още на сериозно! За бога, дори и руснаците вече не вярват в тях. — Гласът му се изпълни с презрение. — Какво си мислите? Че ИРА, китайците и оная фракция от Червената армия са единствените от целия свят, дето са се добрали до истината? — Майк изсумтя и погледна подигравателно към мъжа с якето. — Дявол да те вземе, сигурно си се побъркал, приятел!
	Лицето на Кевин се изкриви от гняв. Той понечи да се изправи, но Еди протегна бързо ръка, хвана го за ръкава и го дръпна да седне.
	— Седни и се овладей, Кевин. Не сме дошли тук да се караме. — Кевин се остави да бъде издърпан обратно на мястото си, като все още дишаше тежко. По-младият се обърна към Майк: — И ти. Не забравяй да се държиш учтиво. Това не ти е някой бар. Не сме те повикали тук да се биеш.
	Майк погледна към младежа и поклати глава.
	— Ех, каква полза! Това е нещо, което винаги ме е вбесявало във вас. Тревожите се за политиката, вместо да се заловите за работа. Като тумба скапани студенти. Татко беше същият, когато станеше дума за работа. Щяхте добре да си паснете с него. Да си говорите до безкрайност, вместо да излезете и да свършите нещо. И какво правят в същото време копелетата от другата страна? Стрелят на месо. Изпращат СЧВС в домовете ви и ви застрелват пред очите на семействата ви. Унищожават ви. Защото никога не забравят кой е техният враг! — Той се обърна към Кевин с гневно разширени ноздри: — А колкото до това, че съм англичанин, някои от най-добрите ви хора са родени тук. Аз съм британец. Не съм марксист. Просто искам гадните британци да се махнат от Ирландия, това е всичко.
	После се отпусна назад и се втренчи в лицата им, като дишаше тежко. Чувството му не беше фалшиво; нуждата да ги убеди го беше накарала да се изпоти. Не знаеше главната цел на срещата, но му беше пределно ясно какво щеше да стане, ако се провалеше. Тримата мъже щяха да напуснат къщата. Той щеше да остане тук с куршум в тила.
	Томи му се усмихна и му смигна незабелязано от другите. После каза:
	— Хайде стига, Кевин. Той е прав. Някои от най-добрите ни хора са британци. Като имаме предвид колко от нашите са избити през последните няколко месеца, едва ли ще можем сега да организираме действаща бойна група. Знаеш това не по-зле от мен. Ако Майк е готов да се присъедини към нас, казвам да го вземем. Вече се е доказал. А и СЧВС още не са залепили снимката му в столовата си. — Той им се усмихна мрачно. — Което изобщо не може да се каже за нас.
	После погледна към другите двама в очакване на съгласието им.
	Майк мълчеше и следите на гнева бавно изчезнаха от лицето му.
	Докато по-възрастният мъж говореше, Кевин не изпускаше Майк от очи. После се усмихна с присвити устни, сякаш се съгласяваше с думите на другаря си, и заговори:
	— На колко години си, Майк? На тридесет и седем?
	Устата на Майк пресъхна. Усещаше докъде щеше да доведе този въпрос. До мястото, от което се страхуваше най-много.
	— Тридесет и осем.
	Кевин кимна със същата мрачна усмивка.
	— Погледни ни, Майк. — Произнесе леко натъртено името му, сякаш намекваше, че може и да е фалшиво. После кимна към по-възрастния мъж от лявата си страна. — Томи например е на повече от петдесет. Той е действащ член на движението, по един или друг начин, от повече от тридесет години. А Еди? Той е само на двадесет и седем. С нас е още отпреди да завърши училище. Убивал е хора, преди да започне работа. Аз пък влязох в организацията на осемнадесетия си рожден ден. А сега искам да ми обясниш нещо, което ме тревожи още откакто за пръв път чух за теб. Защо, дявол да го вземе, ти трябваше толкова много време?
	Майк се опита да навлажни устата си. Очите на всички бяха вперени в него. Най-възрастният, Томи, вече не му се усмихваше окуражително. Не изразяваше враждебност като Кевин, но все пак беше оцелял толкова дълго време в движението, постоянно преследван от службите за сигурност, като слушаше внимателно отговорите на подобен род въпроси.
	— Казах ви за татко, за това, което направиха с него. Копелетата…
	— Ясно. Всички знаем за Патси Сканлън. Голям републиканец. И още по-голям пияница. Знаем, че е умрял в ръцете на британската полиция. Но също така знаем, че това се е случило преди двадесет години. Въпросът, на който искам сега да ми отговориш, приятел, е защо идваш при нас чак сега? Защо не си дошъл тогава? Какво би могло да накара човек, който не е бил даже в Англия, а какво остава и за Ирландия, през по-голямата част от пълнолетния си живот, изведнъж толкова да се загрижи за нашата кауза?
	— Какво общо има фактът, че съм бил в чужбина? Половината от парите и оръжията ви идват от Америка, нали? В Бостън има хора, които ви помагат от двайсет години, но едва ли могат да намерят Ирландия на картата. Тях карате ли ги да обясняват толкова?
	Кевин размаха пръст.
	— Добре казано — рече той с коварна усмивка. — Но не говорим за тях. Говорим за теб. Те само ни изпращат разни неща. А ти се опитваш да се намъкнеш между нас.
	Майк се отдръпна от масата и скочи на крака. Кевин прибра ръка към гърдите си и я пъхна в ципа на якето си. Майк направи крачка назад към вратата.
	— Да се опитвам да се намъкна ли? — Сега вече беше негов ред да говори подигравателно. — Какви ги приказваш, дявол да го вземе? Не съм се опитвал нищо. Не забравяйте едно нещо, вие, пасмина тъпаци — май че именно вие ме искахте! Джон и приятелите му направиха първата крачка, не аз. И ако мислите такива работи, майната ви! Ще си отида още сега!
	Еди седеше абсолютно неподвижен. Ръката му беше скрита под масата. Той поклати глава:
	— Не, няма да си отидеш. Съжалявам, Майкъл, но е твърде късно за това. — Съжалението в гласа му звучеше напълно искрено. Майк не се помръдна. Ръката на Кевин се плъзна още по-надълбоко под якето му. Сканлън видя как кожата се изду, когато ръката на мъжа се оформи в юмрук, стиснал нещо. — Върни се и седни — каза Еди с благоразумен тон и кимна към мястото му.
	Втренчен в тях, Майк стоеше и дишаше тежко. Постепенно дишането му се успокои. Той се върна на мястото си и седна.
	— Така е по-добре, Майкъл. Благодаря ти.
	Еди измъкна ръката си изпод масата. Бавно и неохотно Кевин извади своята изпод якето. Еди отново заговори все със същия отмерен, спокоен тон:
	— А сега отговори на въпроса на Кевин. Моля те. Бихме искали да чуем откъде така изведнъж ти хрумна да направиш този завой?
	Майк седя мълчаливо няколко секунди. Когато накрая заговори, гласът му звучеше неохотно, сякаш го принуждаваха да разказва нещо, което му причиняваше болка:
	— Добре, вижте. Както вече ви казах, татко умря, когато бях на осемнайсет, почти дете. Мама нямаше нито парите, нито силите да заведе дело срещу полицията. Казаха ни, че се е задушил, че е било нещастен случай. Тя го прие. Какво друго можеше да направи една жена в нейното положение?
	— Тогава около тези неща се вдигаше доста шум. Не може да не е имало адвокати, готови да помогнат — каза Кевин, като пронизваше Майк с очи.
	— Адвокати ли? — засмя се Сканлън. — Разбира се. Беше краят на шейсетте — демонстрациите в подкрепа на човешките права, Бернадет Девлин, антивиетнамските демонстрации, Гроувнър Скуеър. Сякаш половината адвокати в страната се надпреварваха да си предлагат услугите. И знаете ли какво? Всеки от тези копелета беше хукнал да си създава име! Никой от тях не искаше наистина да помогне на мама. Просто възнамеряваха да ни използват за нападките си срещу полицията. Мама не искаше това. Тя уважаваше полицията, за бога! Казаха й, че се е задушил и тя им повярва.
	— А ти повярва ли им? — попита Кевин.
	Майк изправи рамене и посрещна погледа му без колебание.
	— Вие сами го казахте: татко обичаше да пие. Щеше на няколко пъти да се задуши в собствения си бълвоч в леглото, ако мама не беше там, за да го спаси. Нямах убедителна причина да не им повярвам. Той беше прекрасен човек, но не носеше на пиене. — Майк поклати глава със съжаление. — Тогава всичко това ми звучеше съвсем правдоподобно.
	— И после? — Кевин явно още не беше доволен от отговора.
	— После открих, че съм сгрешил. — Гласът на Майк се сниши до шепот. — Ченгетата са го удушили. И са покрили работата. Всички. Полицията, техните доктори, цялата им там пасмина. — Той млъкна, сякаш се задушаваше от напиращите в гърдите му чувства.
	— Каза, че си открил това. Как стана? — попита Еди.
	— И кога? — добави нападателно Кевин.
	— Миналата година. Запознах се с един човек в Бахрейн. Ето.
	Още докато говореше, Майк бръкна дълбоко във вътрешния джоб на якето си, извади оръфана изрезка от вестник и я разпъна внимателно на масата пред тях. Гънките се бяха по-разкъсали от многото сгъване и разгъване. Изрезката беше същата, която бе откраднал предния ден от библиотеката. След това беше прекарал цял час в стаята си, като я разгъваше, пипаше я, втриваше мръсотия в хартията. Сега изрезката изглеждаше така, сякаш я беше носил в джоба си месеци. Майк им посочи статията и седя мълчаливо, докато те я четяха с наведени един към друг глави.
	Отнасяше се за случка в Бахрейн. От морето на шейхския плаж беше измъкнат трупът на англичанин, който работеше като охрана в един хотел. Майк познаваше добре това място. То беше един от малкото плажове в Бахрейн и принадлежеше на управляващия, който позволяваше на чужденците да го ползват. Местното мнение беше, че по този начин той си осигуряваше гледката на чужденки по бански костюми. Трупът беше изваден от морето от йеменски наемници от охраната на шейха. Разследването на местната полиция установи, че човекът вероятно се е удавил пиян. Нямаше нужда от страхотни детективи, за да се установи това: в дрехите му беше намерена бутилка от уиски.
	Еди пръв вдигна поглед от изрезката.
	— И какво общо има това с нашия въпрос?
	— Познавах този човек. Винаги когато през отпуските отивах в Бахрейн, пиехме заедно. Беше се оттеглил там след пенсионирането си. — Майк замълча за секунда. — Преди това е бил ченге. В Бирмингам.
	Настъпи пълна тишина. Еди я наруши:
	— И е бил там?
	Майк поклати глава:
	— Не. Не онази нощ. Но е работил в същия участък. Отлично са покрили цялата работа. Явно е отнело месеци, докато започнат да се носят слухове, даже и в самия полицейски участък. Най-накрая този човек — Майк посочи към изрезката — бил излязъл да пийне нещо с един свой стар колега, вече пенсионер, и неочаквано ченгето взело, че му изприказвало всичко това.
	Тримата го гледаха в устата в пълно мълчание, без да изпускат нито дума.
	Майк отново посочи към изрезката:
	— Една вечер той ми разказа цялата история, след като си беше пийнал здравата. Всъщност доста се гордееше с това. Смяташе колегите си за дяволски хитри заради начина, по който бяха покрили работата и бяха успели да заблудят всички. Полицейска солидарност. Разправи ми и как са накарали оня мръсник, доктора, да си държи езика зад зъбите. — Майк направи пауза. Сега отново дишаше тежко и гневът му нарастваше с повторното преживяване на случилото се. — Онова копеле изобщо не огледало трупа, а просто приело думите им за чиста монета.
	— И какво направи ти, когато разбра всичко това? — Гласът на Еди прозвуча някак твърде високо в стаята.
	Майк го погледна с разширени очи, сякаш изненадан, че не е сам в стаята.
	— Реших да си го върна.
	Очевидно историята му ги беше убедила, че могат да му се доверят, защото останалата част от разговора продължи не повече от половин час. Въпросите им бяха кратки, а отговорите му — още по-кратки. Чувстваше се на сигурна почва. Можеха да проверяват думите му колкото си искат. Изрезката от вестника беше истинска. Трупът наистина бе на полицай, който беше работил в участъка, където бе умрял бащата на Майк, а след това в хотела в Бахрейн. В действителност Сканлън никога не се беше срещал с него. Това обаче щеше да си остане тайна между него и мъртвия.
	По времето, когато мъжът се беше удавил, Майк се намираше в Бахрейн. Смъртта на бившия полицай бе голямо събитие в мъничкия свят на живеещите там англичани. Въпреки това Майк изобщо нямаше да му обърне внимание, ако името не му се беше сторило познато. Колкото и малко да му пукаше за баща му, имената от онова време, преди толкова много години, се бяха запечатали в съзнанието му. И той се беше поинтересувал от чисто любопитство.
	Местните радио и телевизия, опиянени от появата на истинско събитие в района, му бяха отделили възможно най-много време. Интервюто със съпругата на загиналия, предавано късно една вечер, бе потвърдило предположението на Майк. Тя спомена, че съпругът й е служил в същия бирмингамски полицейски участък по същото време, когато бе умрял бащата на Майк. Възрастта на мъжа съвпадаше. В качеството си на инспектор-детектив тогава той бе отговорил на много от въпросите на пресата.
	Майк беше напуснал Бахрейн два дни по-късно, за да се върне в пустинята, и забрави напълно за случката. До този момент, т.е. до миналата нощ, когато я беше измъкнал от паметта си, разбирайки, че може да послужи като крайно потвърждение на неговата история. Още веднъж можеше да разчита на истинска случка, която да издържи на по-внимателна проверка.
	Майк се изправи и тримата мъже го последваха. Еди се усмихваше.
	— Имаш ли паспорт? — попита той.
	Имаше, но документът можеше да им покаже много неща, които не биваше да знаят.
	— Имах. Загубих го в Атина. Последния път, когато се прибирах, здравата отпразнувах връщането си. Трябваше после да отида до консулството, за да ми издадат документ за пътуване.
	Еди му подаде малко тефтерче и химикалка:
	— Напиши си данните, ние ще ти доставим.
	Майк се наведе над масата и започна да пише.
	— Няма ли да бъде по-лесно, ако просто подам молба да ми го заменят?
	Еди поклати глава.
	— Бил си извън страната твърде дълго време. На паспортните служби ще им бъдат нужни три месеца. А ние можем да ти издадем истински британски паспорт много по-бързо от тях.
	После поведе Майк през коридора. Когато въоръженият мъж отвори вратата и излезе да огледа улицата, Еди бръкна в джоба си и извади оттам един плик. Подаде го на Майк. Когато той понечи да го отвори, Еди цъкна с език:
	— Не сега. Погледни вътре по-късно, когато си отидеш у дома. И когато имаш време. — След това се усмихна и протегна ръка. — Добре дошъл в Шин Фейн. Ще се свържем с теб. А докато получиш вест от нас, стой настрана от неприятностите и пиенето.
	— Ще се опитам.
	— Не се опитвай, Майкъл. Направи го. Сега си на действителна служба. Това е заповед.


>	7.

	Майк се събуди преди седем от дъжда, който трополеше по прозорците. Валеше почти без прекъсване вече три дни, от Нова година насам. Чувстваше се отегчен и неспокоен. От срещата досега нямаше никаква вест. Подчинявайки се на заповедта на Еди, не беше посещавал нито една от обичайните си кръчми, откакто напусна запустялата къща. Само веднъж, в навечерието на Нова година, бе излязъл до едно заведение, където свиреха джаз, в югозападните покрайнини на Лондон, далеч от местата, където можеше да го разпознаят. Също и далеч от непреодолимата вълна сантименталност, която би го обзела с наближаването на полунощ в Килбърн и Хамърсмит. Но даже и в тази кръчма беше останал само за две питиета и шест или седем песни. За това време празничната атмосфера, групичките хора, които се опияняваха от алкохола и фалшивите благопожелания, направиха празнотата и тъгата в гърдите му толкова остри, че не можеше повече да издържа. Майк се върна в стаята си с две бутилки вино под мишница. Когато настъпи Нова година, той спеше дълбоко от половин час и двете празни бутилки се търкаляха под леглото му. Бяха се оказали достатъчни, за да замъглят образа на Аликс и да му позволят да заспи.
	Единственото му друго нарушение на скучното чакане беше опитът му да види Том. Желанието му да зърне момчето бе станало непреодолимо. Майк нае кола, отиде до Кингстън на Темза и паркира близо до ъгъла на Ситуел Гардънс, на шестдесет-седемдесет метра от къщата на семейство Лоримър. Накрая, след няколко часа търпеливо чакане, се появи майката на Аликс, натруфена в евтино кожено палто и шапка, която според нея я поставяше на едно стъпало над съседките. Том я беше хванал за ръка и припкаше до нея. Бяха се насочили към Майк.
	Гърлото му се сви при вида на момчето, облечено в ярките дрехи, които той и Аликс му бяха помогнали да избере. Внезапно Том пусна ръката на баба си и отскочи от нея, за да тропне жизнерадостно с два крака в една локва. Госпожа Лоримър се отдръпна, когато краката й се покриха с пръски. Тя заговори рязко на Том, хвана го отново за ръка и го дръпна силно и укорително. После завъртя петата си навън и огледа ядосано петната по глезена си, заклати гневно глава, стисна още по-здраво ръката на детето и продължи да върви, но по-бързо от преди. Смехът се стопи от лицето на момчето и то мрачно изравни крачката си с нея.
	Майк беше наполовина излязъл от колата, когато неочаквано почувства нещо студено на гърдите си. Той погледна надолу. От брадичката му капеха сълзи. Отпред на ризата му се беше оформило мокро петно с големината на чиния. Избърса разсеяно лицето си с ръка и отново вдигна поглед. Том и баба му бяха все още на четиридесет метра от него, на отсрещния тротоар. Никой от тях не го беше видял. Той остана с единия крак на тротоара. В продължение на около три секунди не бе в състояние да свали очи от Том. Накрая отмести поглед от момчето и се втренчи съкрушено в мокрото петно на ризата си. После неочаквано издаде звук, подобен на потиснато ридание, и се строполи обратно на мястото си. Поколеба се за миг, като още веднъж погледна от мокрото петно към Том. След това подкара колата на заден ход, зави рязко зад ъгъла, завъртя волана и потегли с бясна скорост към входа на улицата и далеч от тях…


	Майк потърка очите си, наложи си да стане от леглото и си направи кафе. Застоялата миризма, която се разнасяше от недопитата чаша уиски, оставена до газовия котлон, го накара да направи гримаса. Той отнесе кафето си до масата и избута настрана евтиното куфарче, което лежеше там, където го беше оставил предишната вечер. Вътре бяха книжата, които отдавна вече не се събираха в първоначалния плик. Майк прекарваше принудителното си затворничество, като ги препрочиташе, правеше си отметки, изучаваше лицата. С помощта на флумастер и парче прозрачна пластмаса той беше налагал върху снимките всевъзможни бради, очила и шапки. Чувстваше се уверен, че — освен ако не се бяха подложили на пластична операция — ще разпознае от пръв поглед всеки от Шин Фейн, чиято снимка се беше появявала по вестниците през последните десет години.
	Един от тях разпознаваше особено добре. Това беше третото лице, което му се усмихваше — заедно с него самия и Джейн — от снимката, подпряна на буркана от мармалад. Беше я извадил от плика, подаден му от Еди на сбогуване. Навярно бе направена от уличния фотограф с фалшивия Дядо Коледа. На нея Майк и Джейн бяха хванати за ръка. От другата страна на Джейн, уловен за ръката й, така че всеки можеше да ги сметне за една компания, стоеше усмихнат човек. Мъжът носеше шалче, увито хлабаво около врата така, че ако свалеше още малко брадичката си, лицето му щеше да бъде скрито до половината. Майк разбираше защо. Лицето принадлежеше на един от най-известните убийци на движението. Това беше същата фигура, която Майк бе зърнал да се отдалечава от тях, мъжът, когото Джейн му беше попречила да преследва. Зад тях без съмнение се виждаше оживената витрина на „Селфриджис“.
	Още с отварянето на плика Майк бе разбрал. Бяха му отнели възможността да отиде в полицията. Снимката го заклеймяваше като доброволен участник в престъпление. Бомбен атентатор. Сега го държаха в шах. При първото подозрение за предателство снимката щеше да бъде изпратена на полицията.
	Джейн и другият мъж от снимката щяха да имат на разположение възможностите на организацията — канали за бягство, безопасни квартири, мрежа от симпатизанти — англичани и ирландци — готови да им дадат убежище понякога и с месеци. Щяха да бъдат в състояние да се възползват от всичко това. А той щеше да бъде сам, преследван както от Шин Фейн, така и от британските служби за сигурност. Отношението им към заподозрените бе единственото общо нещо между двете сили: застрелваха ги.


	Неочакван шум го накара да се вцепени. Беше слабият звук на врата, която някой затваряше с изключително внимание. Точно това внимание го разтревожи. Никой в този хотел не затваряше тихо вратите. Майк остана абсолютно неподвижен, с вдигната глава и наострени уши. Не се чу никакъв друг шум. Той сви рамене и понечи да отпие от кафето си, но някой почука на вратата му силно и само веднъж.
	Майк остави безшумно чашата на масата и се изправи бързо, но тихо. Огледа се припряно в стаята. Очите му попаднаха върху евтиния кухненски нож, който лежеше до мивката. Взе го в едната си ръка, а с другата грабна кърпата за съдове. Тръгна към вратата, като преценяваше внимателно тежестта си и опитваше дъските под краката си при всяка стъпка. Докато вървеше, сви кърпата на топка. Стигна до вратата, без нито една от дъските да го издаде. Дишайки едва-едва, притиснат до стената, той почака, като се ослушваше напрегнато. Почука се още веднъж, а след това някой натисна дръжката на бравата. Майк знаеше, че е безполезно да се опитва да превърти тихичко ключа, защото човекът отвън със сигурност щеше да го чуе. Притиснат плътно до стената, той протегна ръката, с която държеше кърпата, и отключи вратата. Някой веднага я блъсна.
	Когато тя се отвори широко, Майк метна кърпата, като се целеше в очите на човека. Това беше стар, но безпогрешен трик от уличните сбивания — когато хвърлиш в очите на нападателя си нещо, каквото и да е, той винаги замигва и ти дава свобода на действие за част от секундата. Сканлън се хвърли към вратата и вдигна ножа към натрапника.
	Замръзна по средата на движението.
	Джейн го гледаше втренчено. С едната си ръка сваляше кърпата от лицето си, а с другата се държеше за рамката на вратата. Косата беше плътно прилепнала за главата й, на брадичката й висеше дъждовна капка и момичето дишаше тежко. Когато отвори уста да каже нещо, лицето й се изкриви от болка, която попречи на думите да се оформят.
	— Боже господи! — възкликна слисано Майк, отвори вратата по-широко и дръпна момичето в стаята, като едва не го извади от равновесие.
	Тя залитна навътре. Майк заключи и се обърна с гръб към вратата. Джейн се беше проснала по очи: главата и тялото й лежаха върху набръчкания диван, а краката — върху протрития килим. Загледа се в проснатата й фигура.
	— Как, по дяволите, се вмъкна тук? Не чух звънеца. Да не би някой да ти е отворил? Хазяинът видя ли те?
	Тя обърна главата си така, че той да види лицето й. После се усмихна леко, пъхна ръка в опънатия си заден джоб, извади счупена кредитна карта и я размаха.
	— Не се тревожи. Вмъкнах се сама. С това. Врата като тази е детска игра. Никой не ме видя. — Джейн улови нервния му поглед към вратата и се засмя тихо и задъхано. — И спецчастите няма да връхлетят тук. Можеш ли да ми помогнеш?
	Докато говореше, тя посочи с очи към крака си. Майк проследи погледа й и видя, че мокрите й от дъжда дънки бяха просмукани от нещо по-тъмно от лявото коляно надолу. Той свали непохватно ципа й. Когато смъкна дънките от талията й, изпод тениската й върху дивана падна издраскан автоматичен пистолет. Майк го погледна за момент, после го взе и го сложи внимателно на пода. Смъкна дънките и ги събу от краката й.
	— Господи! Боли ли те?
	Джейн го погледна така, сякаш искаше да му каже какъв глупав въпрос е задал.
	— Адски — рече нехайно тя.
	Майк вдигна краката й на дивана. На прасеца й имаше дупка, дълбока колкото пръст. Кръвта беше напоила чорапа и се стичаше надолу. Леката платнена обувка беше подгизнала цялата. По оръфания килим имаше пресни кървави петна, които сочеха пътя й до дивана. Майк възкликна, грабна кърпата за съдове, наля малко вода в една пластмасова купа и излезе от стаята, като затвори вратата зад себе си.
	Отне му няколко минути трескава работа, за да почисти петната, които водеха от входа до вратата на стаята му; минути, през които едва дишаше от страх да не би хазяинът да изникне като някакво подводно същество от мрачната си бърлога. След това Майк огледа работата си. Мокрите петна на килима се виждаха и оставяха предателска диря до стаята му. Помисли за миг, после се наведе и продължи да търка по цялата площадка. Продължи и по стълбите към горния етаж, като оставяше мокро петно на всяко второ или трето стъпало. Когато остави последното на средата на площадката на горния етаж, той се промъкна крадешком обратно до стаята си. Ако бяха останали кървави следи отвън на тротоара, то дъждът щеше да се справи с тях. Това нямаше да задоволи любопитството на хазяина, но поне щеше да го отклони. Вероятно той щеше да заключи, че някой от вътрешните хора се е прибрал пиян и за пръв път си е почистил повръщаното; щеше да се зарадва, че най-сетне нивото на културата в хотела е започнало да се повишава.
	Момичето все още лежеше проснато на дивана, както го беше оставил. Макар и раната вече да не кървеше, чаршафът под нея беше безнадеждно изпоцапан. Майк взе още една кърпа за съдове, коленичи до дивана, пъхна възглавницата под крака й и започна да промива раната. Докато почистваше около оголеното месо, Джейн лежеше толкова неподвижна, че му се стори, че е изпаднала в безсъзнание. Обаче когато докосна месото с неколкократно прегъната кърпа, тя си пое рязко дъх, с което му показа, че е в съзнание. Изруга само веднъж — много тихо, но и много яростно. Беше единственият звук, който си позволи да издаде. След това лежеше с неудобно вдигната глава и следеше абсолютно мълчаливо работата на Майк, прехапала здраво долната си устна.
	Трябваха му няколко минути, докато успее да спре наново бликналата кръв. Огледа раната. Беше чиста, права вдлъбнатина, която минаваше косо надолу от задната към предната част на прасеца. Разкъсаното алено месо около нея потреперваше.
	— Имала си късмет.
	Тя вдигна поглед към него през полуспуснати клепачи.
	— О, да. Голям късмет е да те прострелят.
	— Сериозно говоря — каза Майк и посочи раната. — Това, изглежда, е направено от голям куршум. Какво беше оръжието?
	— Откъде, по дяволите, да знам? — присви рамене Джейн. — Не се спрях да питам копелето, дето го направи, какъв е пистолетът му. Някакъв си пистолет. Защо? Да не би освен всичко да си и нещо като експерт по оръжията?
	Той се засмя и поклати глава:
	— Не, никога в живота си не съм държал оръжие, дори и ловджийска пушка. Най-странното е, че повечето от момчетата в групите, където работех, бяха луди на тази тема. Нещо в цялата работа сякаш ги привличаше. Можеха да подлудят човека с разговорите си. Какви ли не неща може да научи човек само като седи вечер в караваната. — Майк кимна към раната. — Казвам, че си късметлийка, защото куршумът е минал покрай костта. Очевидно когато те улучи куршум с такива размери, те поваля, независимо коя част от скелета е засегната. Още сантиметър и сега щеше да си една мъртва дама.
	— Не ставай глупав. Щеше да боли адски, да ми счупи крака, но нямаше да ме убие.
	Майк се взря недоверчиво в нея. Накрая се засмя и поклати глава:
	— Дявол да го вземе! И ти би трябвало да си калена професионалистка. Не си ли чела вестници напоследък? Ако беше паднала, следващият куршум щеше да бъде в главата, а не в крака ти. Ония копелета от службите за сигурност не взимат пленници.
	Очите й проблеснаха стреснато, сякаш тази мисъл току-що й беше хрумнала.
	Майк се засмя и я потупа по ръката.
	— Не се притеснявай. Няма да умреш сега. Стой така, докато донеса нещо да превържа раната.
	Той порови в евтиния гардероб и извади оттам чиста риза и носна кърпа. Разкъса внимателно ризата на ленти и превърза раната, като използва носната кърпа за подплънка. После се изправи и се усмихна кисело на момичето. Сега тя лежеше по гръб и гледаше към него през полуспуснати клепачи.
	Майк сви рамене.
	— Е, предполагам, че ще те боли, но ще трябва да се примириш. Както и да е, това е единственото, което мога да направя, докато отворят магазините и отида да купя бинтове или нещо подобно. — Майк погледна към прозореца. — А сега какво ще кажеш да ми разправиш как, по дяволите, дойде дотук?
	— С кола.
	Майк беше поразен.
	— Какво? Къде е колата? Къде я остави?
	— Спокойно — засмя се тя. — Достатъчно далече оттук. И я паркирах съвсем законно, на паркинг, като добро момиче. Ще стои там със седмици, преди някой да забележи. — Джейн погледна часовника си. — Имаш ли радио? Бих искала да чуя новините в седем и половина.
	Той измъкна радиото измежду изцапаните с кръв чаршафи, които висяха до пода, и завъртя копчето.
	Новините току-що бяха започнали. Още един успех на полицията в борбата против тероризма. Докато слушаше, на Майк му стана ясно, че ченгетата все още не бяха дали пълна информация. Бяха казали на медиите само, че е открита поредната бомбена фабрика, този път в Западен Лондон. По време на атаката на така наречените „сили за сигурност“, което означаваше хора на СЧВС в джинси и войнишки якета, един от терористите бил убит. Вторият бомбен терорист, вероятно жена — избягала. Смяташе се, че е ранена. Предполагаемият й портрет щял да бъде отпечатан във вестниците на следващия ден.
	Майк погледна намръщено към момичето, отиде до прозореца, отдръпна тънкото перде и огледа внимателно улицата. Все още беше тъмно. Минувачите бързаха със сведени глави под дъжда или се опитваха да задържат чадърите си въпреки силните пориви на вятъра. Не се виждаше някой да се мотае наоколо, но това не означаваше нищо. По улицата имаше достатъчно тъмни веранди и сенчести предни градини, които да прикрият стотици шпиони. Но поне нямаше улични чистачи, които да метат издайнически бавно; никакви затворени фургони, паркирани така, че да имат добър изглед към къщата. Майк се обърна отново към момичето:
	— Откъде знаеш, че не са те проследили? Очевидно знаят къде е жилището ти. Защо тогава да не следят и колата ти? Ако бях на тяхно място, щях да го правя. А ти?
	Той я погледна изпитателно. Джейн поклати глава. Беше видяла как в очите му проблесна недоверие.
	— Да, щях да го направя. Само че колата не беше наша, умнико. — Той я погледна неразбиращо. — Откраднах я.
	Майк продължи да се взира в нея по същия начин и тя се засмя:
	— Какво има? Шокирах ли те? Не мислиш, че едно добро момиче трябва да прави това? Мислиш, че трябва да водя с мен някой мъж да върши тия работи? — Джейн се изкикоти подигравателно. — Бас държа, че не псуваш пред жени, така ли е? Защото, въпреки всичките ти пътувания, дълбоко в сърцето си ти все още си добро момче — католик от мило работническо консервативно семейство. И главата ти продължава да е пълна с всичките задръжки, които училищните свещеници са натъпкали в нея, а?
	Тя се изправи с мъка на лакти, вдигна едната си ръка и го посочи с показалец. Очите й се бяха свили и приличаха на цепки.
	— Ами виж какво, гузен британецо, има нещо, което трябва да ти се изясни. Аз не съм някакво си там момиченце с влажни очи, израснало в сладко, малко, прилично на пощенска картичка селце в Килърней или не знам си къде, дето е пристигнало тук да се опита да си намери мъж. Аз съм просто едно обикновено момиче от бедните квартали на Белфаст и правя всичко това, защото вярвам в него. Откраднах първата си кола, когато бях на единайсет. И оттогава крада по една горе-долу веднъж седмично. Возенето с крадени коли беше почти единственото ни забавление, освен да хвърляме камъни по войниците.
	Тонът й беше станал рязък. Майк пренебрегна подигравката в гласа й, без да се поддава на провокацията.
	— Говори по-тихо — каза сухо той, като и неговият глас беше много снишен. — И просто започни да ми обясняваш. Какво, по дяволите, става?
	— Какво имаш предвид?
	Изправен до нея, той заговори съвсем тихо:
	— Дяволски ясно ти е какво имам предвид. Какво точно се случи тази сутрин?
	Тя се изправи с мъка до седнало положение, като намести две тънки възглавнички зад гърба си.
	— Нали чу новините. Имаме оная къща в Брентфорд от кажи-речи осемнайсет месеца. Отсядахме често там, защото беше безопасно. Едва преди две седмици започнахме да я използваме за склад за частите на бомбите. Един господ знае как са ни намерили. Когато нахлуха, бях в кухнята. Излязох през задната градина. Замалко да се измъкна невредима, но докато прескачах зида, получих това.
	Той й се усмихна.
	— И с този крак си имала време да откраднеш кола, преди да успеят да те настигнат?
	В стаята настъпи тишина. Джейн поклати глава. Ръката й докосваше пода. Пръстите й обхванаха дръжката на пистолета и тя без предупреждение го насочи към Майк. Той се отдръпна стреснато. Джейн се изсмя с широко отворена уста:
	— Спокойно. Не забравяй, че имах това. Стрелях към копелето, дето ме улучи. Не можех да му позволя да прескочи стената след мен. Докато повика други двама да ме подгонят, аз вече бях избягала. Мога да отворя кавалиер и да потегля за по-малко от тридесет секунди. — Тя остави пистолета и посочи към тениската си. — Имаш ли нещо против, ако я сваля?
	Докато говореше, Джейн повдигна с два пръста тениската на гърдите си. Беше вир-вода. Без да дочака отговор, момичето кръстоса ръце и я издърпа тромаво през главата си. Отдолу не носеше нищо. Майк дори не се опита да прочете странното изражение на лицето й. Подаде й мълчаливо хавлиена кърпа. Докато Джейн се бършеше, той порови из дъното на гардероба и се показа оттам с чиста риза в ръце. Беше последната. Хвърли я на леглото.
	— Окей, значи това се е случило сутринта. Но аз нямах предвид точно това. Исках да кажа, какво става изобщо? Британците направо ни разкатаха. Това е третият път за почти толкова седмици. Както вече сама каза, мястото сме го имали от осемнайсет месеца без проблем; но в момента, в който започваме да го използваме като фабрика за бомби, СЧВС удрят в десетката. Как, по дяволите, го правят?
	Майк се заслуша в думите си и остана доволен, когато забеляза колко лесно и естествено думата „ние“ се изплъзваше от устата му.
	Джейн сведе глава. Самоувереното изражение беше изчезнало от лицето й. Сега изглеждаше изтощено.
	— Да, знам какво имаш предвид. Струва ми се, че имат някаква директна връзка с нашите планове. Като че ли ги знаят предварително. — Неочаквано тя вдигна умоляващ поглед към него. — Затова реших да дойда тук. При теб. Никое от старите места вече не изглежда безопасно. Имаш ли нещо против?
	Той се втренчи в поразителните синьо-зелени очи. Те му отвърнаха с искрен поглед. Докато двамата стояха така, в изражението й се промъкна молба. Устните й потрепнаха леко, готови да разцъфнат в благодарна усмивка, стига той да се съгласеше. Майк усети, че й се възхищава. Тя беше хубавичка жена, очевидно свикнала да използва външността си, за да получи това, което иска. Майк виждаше съвсем ясно всяка нейна стъпка в опита й да го манипулира и все пак Джейн беше дяволски близо до успеха.
	Той се усмихна леко на свой ред и отмести поглед от очите й. Почувства се така, сякаш беше загасил светлината. Позволи си да я огледа от глава до пети, без да се крие. Тялото й беше много бяло. Изглеждаше така, все едно никога не се бе показвала на слънце. Въпреки бледността обаче, тялото й излъчваше здраве. Беше стегнато и слабо като на момче. Макар и да лежеше по гръб, малките й гърди не изглеждаха плоски. Студът от влажната тениска беше накарал зърната им да се втвърдят.
	Майк преглътна.
	— Значи мислиш, че тук е безопасно? — попита той и се усмихна унило. — Мислиш, че при мен е безопасно?
	Тя се засмя кисело.
	— Ами Брендън ми каза за теб. Даде ми и адреса ти. Само шепа хора знаят за съществуването ти. Бил си с нас не повече от пет минути. Ако британците тръгнат да преследват и теб, значи наистина сме го загазили. В такъв случай са тръгнали по петите на всички ни.
	Той я погледна право в очите.
	— Нямах това предвид, Джейн. Не те питам дали не смяташ, че силите за сигурност ме преследват. Исках да разбера дали ми имате доверие. На мен, новака.
	Тя отвърна озадачено на погледа му.
	— Дали ти имаме доверие? Боже мой, та ти си свърши работата в магазина, нали?
	— Така ли? А откъде знаеш, че не съм вдигнал тревога?
	Джейн се засмя облекчено.
	— Откъде знам ли? С кого мислиш, че си имаш работа? Ние сме професионалисти в тази игра. Имахме хора, които те наблюдаваха. Другата бомба беше просто скапан късмет, това е всичко. Но ние видяхме как изведоха децата от третия етаж. Без паника, съвсем спокойно. Обичайната евакуация. Повярвай ми, ако знаеха за нашата бомба, щяха да бързат много повече. Е, поне ранихме двама от персонала. — Тя му се усмихна, вдигна ръка и докосна много леко неговата. — Не се тревожи. Случват се и такива неща. Ти не можеше да знаеш, че ония от Организацията за защита на животните ще поставят бомба, нали? Не те подозираме в нищо. Всички знаем, че си чист.
	Докато Джейн говореше, той се обърна към печката, за да скрие лицето си. Не можеше изцяло да разчита, че ще успее да прикрие задоволството, което се надигна в гърдите му.
	— Искаш ли кафе?
	— Да, моля те. С мляко, без захар.
	Майк се засуети около печката. Джейн беше потвърдила това, което най-много му се искаше да разбере. Те не бяха научили за засядането му в асансьора. Нарочно му бяха дали време да вдигне тревога. Той не го бе направил: значи беше добър човек; човек, на когото можеха да се доверят. За най-мръсната работа, която можеха да измислят.
	Майк попита момичето през рамо:
	— Искаш ли да пийнеш нещо? Имам уиски.
	— А, не, благодаря. Не по това време на деня. Но бих хапнала нещо. Бягствата като че ли изострят апетита.
	— Сигурно е от загубата на кръв. Тук нямам нищо. Обикновено ям в едно кафене зад ъгъла. Ще отида да взема нещо и за двама ни. Ето.
	Когато се обърна към нея с кафето, улови погледа й, който пробягваше из стаята. Видя как очите й се спряха за момент на куфарчето и обърнатия ъгъл на килима. Майк й подаде чашата, без да дава признаци, че е забелязал погледа й.
	После навлече лекьосания си дъждобран и се отправи към вратата. След това сякаш се сети за нещо, коленичи до изваденото парче дъска и започна внимателно да го намества. Беше с гръб към нея. Джейн не успя да види как той пъхна портфейла с парите във вътрешния джоб на дъждобрана си. След това се изправи, изрита грубо килима обратно на мястото му, обърна се към нея и се усмихна:
	— След като си тук, значи мога и да не крия радиото. С тия хора, дето живеят тук, нямам навика да оставям в стаята си нещо повече от полуизяден банан. Нямаш нищо против да те заключа, нали? Не е заради теб. Винаги заключвам. Хазяинът е много лукаво копеле.
	Докато говореше, той отиде до масата, където стоеше куфарчето, натъпкано с документи. Вдигна го, като особено внимаваше как ще го направи. Вероятно тежеше четири-пет килограма, но той го взе, сякаш бе празно. После й изпрати въздушна целувка, огледа стаята за последен път и затвори вратата след себе си.
	Върна се след не повече от двадесет минути. По това време в хотела цареше голямо движение. Майк почака около две минути, докато някой излезе, после се промъкна тихичко през отворената входна врата и се изкачи по стълбите, като стъпваше леко. Вместо да отиде право в стаята си, той влезе в банята и се затвори вътре. Пусна всички кранчета и клекна до ваната. Отне му по-малко от три минути да свали страничната плоскост.
	После изтръска продуктите от найлоновия плик на пода, пъхна документите от куфарчето в плика и ги постави под ваната. Поколеба се за момент, а след това извади портфейла с парите от джоба си. Взе няколко банкноти и го хвърли до плика, върна плоскостта на мястото й, напъха продуктите в куфарчето, спря водата, излезе и запристъпя безшумно по стълбите. Когато стигна долу, отвори входната врата, затръшна я нехайно и се качи в стаята си.
	Влетя вътре, като си тананикаше. Джейн лежеше на една страна на дивана и дишаше дълбоко и равномерно. Когато чу затварянето на вратата, тя се стресна и седна рязко. Ръката й излезе от една от гънките на чаршафа заедно с пистолета. Майк замръзна с ръка на бравата. Джейн го погледа известно време с безумен страх на лицето, сякаш не го познаваше. После като че ли бавно се осъзна и светлината се върна в очите й. Усмихна се уморено и се отпусна назад.
	— Господи, как ме изплаши! — Джейн потри лицето си с ръка и притисна очите си с пръсти. — Бях заспала толкова дълбоко, че в първия момент не разбрах къде се намирам.
	Майк отвърна на усмивката й и се огледа кисело из стаята.
	— Е, не си в Клариджис. Взех разни неща за крака ти. — После се обърна с гръб към нея и започна да рови в куфарчето.
	Беше страхотна. Всеки неин жест бе изпипан до съвършенство. Държеше се съвсем като ранена жена, разбудена от дълбок сън — естествена последица от това, през което беше преминала: престрелката, отчаяното бягство, загубата на кръв. Държането напълно съответстваше на положението й, без да се смята това, че беше претърсила стаята. От онази вечер, когато Джон го бе изпратил дотук с таксито и бе научил къде живее, Майк си беше наложил навика да оставя малки клопки; незначителни неща, на които и най-професионалният претърсвач нямаше да обърне внимание. Дузина от тях бяха пипани. Чорапът, оставен полунатикан в обувката, беше разместен и шарката върху него, обърната нагоре, не се виждаше. Местата на дрехите, които лежаха разхвърляни наоколо, бяха леко променени. Ципът на евтиния гардероб беше отворен с един сантиметър повече, отколкото го бе оставил. Гънката на свободния край на килима беше пригладена.
	— Надявам се, че си купил и нещо за ядене.
	Той се обърна с лице към нея.
	— Разбира се — каза и размаха бутилка с дезинфекционно средство. — Но първо кракът.
	Майк почисти раната с антисептика и я превърза спретнато с бинт и лейкопласт. След това се изправи и огледа критично работата си. Под ризата, която беше дал на Джейн, краката й се виждаха от средата на бедрата надолу. Бяха като тялото й — слаби, бели и мускулести. Нещо познато в тях накара сърцето му да се разтупти. Формата на тялото й беше като на бегачка — с тесни стъпала и прави пръсти на краката. Всичко това като че ли докосна някаква струна в душата му. Фигурата й имаше точно същия елегантен, стегнат силует — едно от нещата, които най-много бе обичал в Аликс. През седмиците, изминали от смъртта й, Майк нито веднъж не бе помислял за жена. Сега привлекателността на Джейн го беше впечатлила и извадила от равновесие. Той потисна с усилие тази мисъл, наведе се неочаквано грубо, хвана я за ръката и й помогна да се придвижи до масата.
	Свари яйца и направи още кафе, докато тя седеше неудобно на една страна на твърдия стол и мажеше филийки хляб с масло. Майк постави яйцата върху чиния и ги занесе до масата.
	— Извинявай. Не знаех, че ще имам гости. Иначе щях да си взема сребърните прибори от банката. — Той седна. — И така, кажи ми нещо повече за онова, което се случи там.
	Майк говореше небрежно, сякаш просто се опитваше да поддържа разговора. Джейн погледна към него над чашата с кафето.
	— Какво повече има за казване? Бяхме в къщата. Тъкмо бях отишла в кухнята да направя чай, когато чух някакво шумолене на входната врата.
	— Шумолене ли? Искаш да кажеш, че не са разбили вратата с ритник?
	— Не. Не вдигнаха никакъв шум. Като че ли имаха ключ или нещо подобно. Така или иначе просто си влязоха.
	— Кои бяха? Полицията? Специалните части?
	Тя сви рамене и засмука бузите си навътре.
	— Виж, всичко беше така, както ти го казах. Не останах там да им проверя документите. Вече бях по средата на градината, когато те стигнаха до кухнята. Щях да съм прехвърлила стената, ако скапаната ни врата нямаше толкова много ключалки. — После продължи тъжно: — Спомням си само, че погледнах назад и видях голяма черна фигура на вратата. Стрелях към нея, но не успях да се прицеля добре. После чух някакви шляпащи звуци и кракът ми беше улучен.
	— Не падна ли?
	— Не знам. Следващото нещо, което си спомням, беше, че се строполих от стената върху тротоара. Просто станах и хукнах.
	— Нима им е отнело толкова много време да прескочат стената и да тръгнат по петите ти?
	— Не знам колко време мина. Вероятно не повече от няколко секунди. Чувах ги как си подвикват и подсвиркват. Имах страхотен късмет, че не бяха дошли с кучета.
	— Вярно е — кимна Майк. — Освен това си имала и дяволски късмет, задето си успяла да ги надбягаш в такова състояние. — И той посочи крака й.
	Джейн го погледна с леко раздразнение.
	— Е, не беше само късмет де. Да не мислиш, че избираме къщите по това дали комплектите им за баня са в цвят авокадо? Тази ни хареса точно защото се намираше сред къщи с много пространство помежду им. Освен това беше тъмно като в рог. — Тя му се усмихна немирно. — Не забравяй, че аз наистина съм първокласен крадец на коли. Съмнявам се дали има някоя марка, за която ще са ми нужни повече от две минути, за да я открадна. В съседство живееха само приятни съседи от средната класа. Наоколо по алеите имаше много служебни кавалиери. Тридесет секунди ми бяха предостатъчни.
	Той остана с прикован в лицето й поглед.
	— Е, които и да са били — полиция или армия — много е приятно да знаеш, че хората, с които се борим, са глупаци.
	За момент забележката му като че ли остана да виси във въздуха. В очите на Джейн започна да се прокрадва объркване.
	— Как така?
	— Не са си направили труда да завардят задната врата.
	Джейн прихна презрително:
	— Не са сметнали за необходимо. Беше шест сутринта. Мислили са, че още ще сме в леглата. — Внезапно придоби сериозен вид, сякаш току-що й беше хрумнало нещо. — Това обяснява шляпащите звуци. Заглушители. — Гласът й пресипна от ужас. Тя протегна ръка и го стисна над лакътя. — Боже мой! Тия гадни лайна! Не се ли сещаш какъв е бил планът им? Мислели са да влязат, да ни избият, докато още сме в леглата, и отново да си излязат, без дори да събудят съседите. — Гневът беше изтрил страха от лицето й. — Гадни убийци!
	Стискайки го здраво за ръката, тя се наведе към него над масата и Майк почувства дъха й. Очите й се бяха навлажнили от мисълта, че се е отървала на косъм от смъртта. Пръстите й се стегнаха още повече.
	Майк издърпа грубо ръката си и каза дрезгаво:
	— Аха, сигурно. — После се облегна назад, за да остави повече разстояние между двамата. — Такава е политиката днес. От Гибралтар насам. Не искат повече неудобни ситуации като Гилдфорд и Бирмингам. Така че вместо да ни тикат в затвора, ни застрелват. Мъртъвците не могат да се оплачат, че е станала грешка, нали? — Той изсумтя. — Както и да е, важното е, че си избягала. Искаш ли още кафе?
	Продължиха да ядат и изпиха по още няколко чаши кафе, прогонвайки с приказки неловкостта, която заплашваше да се настани между тях. Докато разговаряха, Майк внимателно се опита да получи някаква информация за кариерата й в движението. Опитите му бяха деликатни и ненатрапчиви, сякаш естествено идващи от създалото се положение. Отговорите й бяха също толкова дискретни изплъзвания. Бяха дълги, остроумни, пропити с чувство за хумор и напълно лишени и от най-малкото зрънце информация, което можеше да се окаже от полза за врага в този момент. Тя можеше да прави бомби, да разбива ключалки, да подкара кола без ключ, да търпи на болка и като капак на всичко — да си държи устата затворена. Накратко, Майк имаше насреща си професионалистка, и то много опасна, която, макар и да му имаше доверие, нямаше да му каже повече, отколкото смяташе, че е необходимо той да знае.
	Но направи едно изключение, с което го изненада. Тъкмо се бе обърнал към нея по име може би за десети път тази сутрин, когато тя раздразнено тръсна глава:
	— Виж, би ли ми направил една услуга? Престани да ме наричаш Джейн. Това е едно от тъпите неща, за които хората от Дъблин настояват. Лично мен то ме подлудява. А е и опасно. Накрая човек неизбежно забравя да отговаря на фалшивото си име, когато трябва, или реагира на истинското, когато не трябва. Виждала съм го да се случва. Името ми е Мери.
	Той се поклони с престорена сериозност:
	— А моето наистина е Майк. Кажи ми, Мери, какво мислиш да правиш по-нататък?
	— Да отида до тоалетната.
	Майк се усмихна.
	— Имах предвид в малко по-далечно бъдеще.
	— Когато ти се ходи до тоалетната толкова много, колкото на мен, ти е невъзможно да мислиш за по-нататък. — Тя се надигна с мъка, като се подпираше на ръба на масата. — Къде се намира тя?
	Без да отговори, той отиде до вратата, ослуша се, открехна я и огледа площадката. После, явно доволен, се върна бързо при Мери и я хвана за ръката. Помогна й да прекоси площадката и я вкара през отворената врата на банята.
	— Не пускай кранчетата — промърмори той. — Трябва да се ослушвам за хазяина. Когато си готова, подраскай по вратата. Ако е чисто, ще почукам.
	Мери кимна и затвори вратата след себе си. Той остана близо до стълбището, като си даваше вид, че чака за тоалетната. Мисълта за документите, скрити зад несигурната странична плоскост на ваната, почти го накара да се изпоти. Това беше истинската причина, поради която й каза да не пуска кранчетата. Тя беше проявила достатъчно предпазливост, за да претърси стаята. Ако сега решеше да направи същото и с банята, вероятно щеше да я убие. Майк остана почти неподвижен, като се вслушваше в звуците на сградата и се чувстваше като воайор. Въздъхна с облекчение, когато я чу да пуска водата в тоалетната и почти веднага да драска по вратата. Той почука в отговор, Мери отвори вратата и уви ръка около раменете му. Облегна се тежко на него, беше изпотена.
	— Милостиви боже, какво си направил с раната ми? — попита тя и направи опит да се засмее. — Адски боли.
	— Е, сигурно ще стане и още по-лошо, преди да се оправи.
	— Благодаря.
	Мери опита да се засмее през стиснати зъби, когато някаква врата се отвори и по коридора на долния етаж се чуха тихи стъпки.
	— По дяволите! Хазяинът! — процеди Майк.
	Мери залитна и едва не падна, когато Майк я изблъска през разстоянието от няколко крачки, което оставаше до вратата, тикна я грубо в стаята и й прошепна едва чуто да пази тишина. Точно в този миг главата на хазяина се появи на върха на стълбите. На тясното му лице беше цъфнала отвратителна любопитна усмивка. Майк кимна рязко, усмихна се едва-едва и му затръшна вратата под носа. Няколко минути остана, облегнат на нея. Погледът на хазяина можеше да означава, че е видял нещо или че просто се надяваше да види. Но каквото и да беше, то разстрои Майк.
	Откъм стълбите се чу скърцане. Хазяинът, който явно се беше отказал, се отдалечи. Майк завъртя ключа и пристъпи към Мери. Застанала на четири крака, тя притискаше с длан ранения си прасец и съскаше ругатни през зъби. Сканлън се ухили, наведе се и я вдигна на ръце. Когато я положи внимателно върху леглото, тя продължаваше да ругае.
	— Извинявай — прошепна Майк. — Не можех да позволя на тази змия да те види. Ако разбере, че в стаята ми има жена, ще се пренесе да живее на площадката. Но както и да е, отсега нататък ще приемем, че го е направил. Повече никакво ходене до банята.
	— А другите работи?
	Той помисли малко и отново грабна дъждобрана си.
	— Стой тук!
	И излезе. Когато напускаше сградата, бледото лице на хазяина го наблюдаваше от сенките на бърлогата си като дълбоководна риба, която прекарва живота си там, където никога не достига дневна светлина.
	Четиридесет минути по-късно Майк бутна вратата и влезе, понесъл и в двете си ръце по една издута хартиена торба. Закачени на пръстите му, неудобно се люшкаха натъпкани найлонови пликове от супермаркет. Мери го наблюдаваше от дивана и само се усмихна, когато той с мъка остави всичко на масата. После Майк взе един от найлоновите пликове, разкъса го с претенциозен жест и извади пластмасова кофа с плътно затварящ се капак. Постави я на масата и порови в друга чантичка, докато измъкна кутия с малки торби за смет. Взе една, пъхна я в кофата, разтвори я и сложи съда в ъгъла заедно с пакет рула тоалетна хартия. Другата чанта се оказа пълна с продукти, които той разопакова и подреди в задната част на масата. После се обърна към Мери и посочи към кофата и храната:
	— Какво ще кажеш за това? Всичките ни телесни нужди са задоволени напълно за няколко дни напред. Поне твоите — добави доволно. — Изобщо няма нужда да излизаш от стаята.
	Мери погледна слисано към кофата, после се обърна към него:
	— Не говориш сериозно, нали?
	Внезапно Майк доби абсолютно сериозен вид. Гласът му се сниши почти до шепот:
	— Напротив. Хайде да си изясним някои неща, Мери. Не трябваше да идваш тук. Не трябваше, но го направи и можеш да останеш. Ала има нещо, което е по-добре да знаеш отсега. Аз съм се включил в нещо голямо, което се подготвя. Нещо много голямо. Дори и аз самият не знам какво е, но знам, че хората отвъд пролива не искат то да се провали. — Той прекоси стаята и се надвеси над гостенката си. — Знам, че съм нов, а ти си отдавна в тази организация, но позволи ми да ти кажа как аз виждам нещата. По мое мнение случилото се напоследък — това, дето всичко неочаквано се обръща с главата надолу; както и това, което стана с теб тази сутрин — може да означава само едно нещо. Британците имат дяволски добро разузнаване; по-добро, отколкото е било в миналото. Така ли е?
	Майк направи достатъчно дълга пауза, за да й позволи да кимне.
	— Добре. Тогава има два начина, по които получават сведенията си. Първият — имат включена някаква модерна електронна подслушвателна система. Може да са я поставили на някои от най-главните хора и те дори да не знаят.
	— Възможно ли е такова нещо? Да сложиш микрофон на някого и той да не разбере?
	Майк се ухили.
	— Слушай, електрониката винаги ми е била не само работа, а и хоби. Повярвай ми, имат разни нещица, дето са толкова малки, че могат да ти ги поставят в бельото и ти никога да не ги усетиш.
	— Може би ще бъде по-добре да престана да нося бельо?
	Той махна нетърпеливо с ръка на немирната нотка в гласа й.
	— Не се шегувам, Мери. Макар и Военното разузнаване все още да се управлява от същите некомпетентни психопати, не бива да подценяваш техническите му възможности. Изминали са доста дълъг път от „бръмбарите“ насам.
	— Значи наистина мислиш, че по този начин научават плановете ни? Че наистина са сложили микрофони на хора?
	Майк поклати глава.
	— По-добре да се надяваме, че е това — каза мрачно той. — Защото втората възможност е да имат информатор някъде много близо до върха.
	Майк помълча малко, за да й даде възможност да осмисли казаното.
	— Във всеки случай не мислиш, че съм аз, нали? — усмихна се мрачно тя.
	Майк присви рамене.
	— Смяташ ли, че си толкова близо до върха? — Остави я да помисли малко върху това, после продължи: — Както и да е, нямам друг избор, освен да поема този риск. Е, всъщност мога и да те удуша още сега.
	В гласа му имаше нещо смразяващо и за момент очите й се изцъклиха от страх. Това му достави известно удоволствие, защото показваше, че си играе добре ролята.
	— Това, което наистина знам, е, че искам да постигна нещо, а не да ме очистят за оня, дето духа, като някои други нещастни копелета напоследък. Едно е да загина по време на акция, но да бъда унищожен от спецчастите, преди дори да съм имал шанса да служа, наистина би ме вбесило. — Той приклекна до нея и лицето му се смекчи. — Така че искам да си осигуря най-добрата възможност. Това означава да не давам на оня гаден плъх долу и най-малкото основание да ме подозира. Също така означава, че ти няма да напускаш тази стая по каквато и да било причина, докато не си отидеш завинаги, ясен ли съм? Никакви телефонни обаждания, никакви посещения на твои приятели, никакви бани. И ако използването на тази кофа вместо тоалетна ще ми спести някои неприятности, то ти ще правиш точно това. Разбираш ли ме?
	Мери козирува.
	— Вече си истински професионалист — каза тя, като се опита да придаде на гласа си ирония.


	Денят мина бавно. Слушаха радио, говореха си с предпазлив шепот и пиеха чаша след чаша от прясно смляното кафе, което Майк беше купил. Мери поспа доста, очевидно изтощена от събитията рано сутринта и от раната си, и в десет часа вече се беше унесла в нощния си сън. Майк си направи легло на протрития килим, като използва едно тънко одеяло и дъждобрана си.
	Събуди се преди шест часа. Беше му твърде студено и неудобно, за да спи повече. Облече се, напипа ключа под възглавничката, която беше използвал през нощта, и излезе, като затвори тихо вратата след себе си.
	Когато след четвърт час се върна със сноп вестници и списания, ароматът на кафе, който се смесваше с другите миризми по стълбите, ставаше все по-силен с приближаването му към стаята. Той влезе. Мери беше придърпала един стол от масата, седеше до печката и прецеждаше вода през филтъра за кафе. Изчака го да затвори вратата и чак тогава се наведе и вдигна кофата от пода до себе си. Подаде му я, като се усмихваше кисело.
	— Добре дошъл в организацията. Страхувам се, че е твой ред да изхвърлиш това.
	Когато Майк се върна от банята, тя вече се беше придвижила до масата, където до купчината вестници имаше две чаши с прясно кафе. Мери беше отворила „Дейли Телеграф“, бе привършила с краткия обзор на първа страница и преглеждаше уводната статия. На устните й играеше лека усмивка. Майк включи радиото достатъчно високо, за да заглуши тих разговор, седна срещу нея и взе един вестник.
	Часовете, прекарани заедно предишния ден, бяха премахнали голяма част от неловкостта в отношенията им. Четяха си на глас откъси от коментарите на вестниците за събитията от предишната сутрин и не усещаха никакво неудобство да се смеят заедно на очевидната намеса на силите за сигурност в публикуваните версии.
	Статиите бяха големи по обем, но с много малко факти. Основната история беше една и съща във всички вестници — без съмнение преработка на даденото от полицията за публикуване. Преобладаваха абзаците, в които Министерството на вътрешните работи се поздравяваше за напредъка си в борбата с тероризма. Наблягаше се на нуждата от постоянна бдителност. От всички версии очебийно отсъстваше информация или дори и най-малкия намек за това кое е завело полицията до бомбената фабрика. Имаше репродукции на скица, направена по описание, на лицето, за което се предполагаше, че е жена и което се беше изплъзнало. Портретът накара и двамата да избухнат в смях — образът приличаше колкото на Мери, толкова и на Майк.
	През останалата част от сутринта изчетоха другите новини във вестниците и списанията. Когато прегледаха всичко, Майк взе „Гардиън“ и започна да решава кръстословицата.
	— Искаш ли още кафе? — попита Мери.
	Той бързо вдигна поглед.
	— Нека аз да го направя. Кракът сигурно адски те боли. — И понечи да се надигне.
	Мери сложи ръка на рамото му.
	— Наистина боли, но предпочитам да го движа, иначе ще се схване. Сядай.
	Майк продължи с кръстословицата, но остана напрегнат, докато Мери стоеше до печката и чакаше водата в очукания чайник да заври. Той премина набързо през девет или десет обяснения и се спря — за нито едно не му идваше нищо наум. Явно днес не беше ден за кръстословици. Седеше и почукваше в зъбите си евтината химикалка, на единия край на която имаше мастилено петно. На масата до него се появи чаша кафе. Настъпи кратка пауза. Майк чувстваше, че Мери се е подпряла на облегалката на стола му.
	— Инсцениран.
	Вдигна поглед към нея:
	— А?
	— „Инсцениран“ — седем отвесно. Впиши „елен“ до „редактор“.
	Майк сведе намръщен поглед към кръстословицата и все още вписваше неохотно думата, когато Мери проговори отново:
	— „Маршъл“*. — Сканлън пак вдигна мрачен поглед към нея. — Деветнайсет водоравно.
	[* Уилям Маршъл, първият граф на Пемброук и съветник на младия Хенри III. — Б.пр.]
	Майк се взря в обяснението: „Държавен служител разглезва младия Хенри“, и поклати глава — разбира се. После вписа думата.
	Мери му даде още три отговора, които включваха и попълването на цитат от Шекспир — един ред от „Както ви се харесва“. Майк дори не беше чел пиесата, а камо ли да можеше да цитира от нея. Беше прекарал много време в безрадостни места, където освен кръстословиците, имаше твърде малко разнообразие. Знаеше, че е доста добър. Но тя беше по-добра.
	— Имаш дяволски богат речник за крадла на коли, прекарала по-голямата част от времето си вън от училище.
	Тя отстъпи от стола му и Майк изненадано вдигна поглед. Лицето й пламтеше от гняв.
	— Върви на майната си! Каква си мислиш, че трябва да бъда? Някаква тъпанарка? — Гласът й беше наситен с ирония. — Тъпоумно парче месо, седящо с обожание в краката на своя спасител? Така ли предпочиташ да се държи една жена? — Мери погледна в слисаното му лице, обзета от гняв и презрение. — Господи, може и да говориш като британец, но си ирландец до мозъка на костите! — Беше повишила глас, предизвикана от надигналия се в нея гняв.
	— Престани! Млъквай, за бога! — Майк скочи на крака и се обърна, сграбчи я над лакътя и я разтърси силно. Другата му ръка беше вдигната, готова да я зашлеви. — Не повишавай глас! — злобно изсъска Майк и кимна към тънката преграда. Изчака Мери да въздъхне дълбоко, за да поуталожи гнева си. Едва тогава заговори отново: — Съжалявам. Господи, това беше само шега, не исках да те обидя!
	Тя сведе рамене и отново въздъхна:
	— Да, разбира се. Съжалявам. Преиграх. Това е резултат от живота ми между всичките онези копелета шовинисти в Белфаст. Станала съм прекалено докачлива. — Усмихна се. — Хайде да оставим кръстословиците, искаш ли? Още съм изморена като куче от вчера. Може би това ме прави раздразнителна.
	През останалата част от следобеда си говореха и се смееха, като почти шепнеха. През цялото време радиото беше пуснато толкова високо, колкото им се струваше, че съседите от другата страна на преградата биха понесли. Към края на следобеда Майк откри, че се смее на глас на нейните истории за живота й в мрачните задни улички на Белфаст. Оказа се, че Мери има хладнокръвен поглед към абсурдността на живота в разкъсания град, като разделяше презрителните си забележки поравно между лунатичните пози на лоялистите и глупостта на републиканците.
	След няколко седмици безрадостна самота компанията на почти всяка жена щеше да представлява приятно разнообразие. Но тази беше нещо много повече, а и по-сложно от това. В лицето, както и с късата си лъскава кестенява коса и живи синьо-зелени очи, тя по нищо не приличаше на Аликс. И все пак начинът, по който се движеше и смееше, и живостта й постоянно и неудържимо му припомняха за това, което беше загубил. Вместо да се поддаде на удоволствието от нейната компания, Майк усети, че се люшка между две крайности. От една страна, постоянното напомняне за Аликс подхранваше омразата му към всичко, което Мери представляваше. От друга, се чувстваше самотен и уязвим и я намираше наистина привлекателна. Това беше много опасно съчетание. Страстта напираше към предела на неговата бдителност като затворено в клетка животно, което иска да бъде пуснато на свобода. Всичко това увеличаваше опасността и отвличаше вниманието му от необходимостта да внимава с всяко движение и дума.
	С непринудения си, шеговит маниер тя осейваше разговора с малки клопки. Съвсем естествено, без ни най-малко да си дава вид, че го проучва, Мери го накара да говори за живота си преди това. Всеки път, когато разправяше нещо за себе си, сякаш подканяше Майк да направи същото. Беше много опитна. Дузина пъти разказа нещо за себе си, обикновено свързано със стотиците работи, на които се бе хващала в Белфаст. После, сякаш от обикновена учтивост, правеше пауза, която оставяше той да запълни. Ако Майк се поколебаеше от нежелание да предложи нещо в отговор, тя винаги подновяваше разговора, без да позволява на мълчанието да продължи достатъчно дълго, за да създаде неудобство. После, когато изминеше малко време, опитваше отново.
	Беше жизнена, забавна и невероятно упорита. Това, което всъщност правеше толкова мило, дружелюбно и с блеснали очи, беше изкусен разпит. Много пъти, когато проследяваше на пръв поглед невинно подробностите от миналото му, той имаше причина да бъде благодарен, че толкова голяма част от историята му беше в основата си вярна. Ако не беше така, Майк се съмняваше дали щеше да изкара деня, без тя да го хване в някакво несъответствие — някоя хлабава връзка, която щеше да се окаже достатъчна, за да събуди подозренията на тази толкова интелигентна дама, и която щеше да бъде фатална.
	Настъпи вечерта. През целия следобед Майк излезе само веднъж, за няколко минути, когато отиде да се снабди с дребни монети за газовия котлон. Въпреки цялото си безпокойство, въпреки напрежението от необходимостта да потиска омразата, пораждана от постоянните спомени за Аликс, трябваше да признае, че всъщност харесва Мери. Беше сигурен, че ще може да я убие, ако се наложи, но с известно съжаление. Също толкова беше сигурен, че тя възнамерява да се опита да го прелъсти.
	Майк направи вечеря. В предишния му живот обстоятелствата щяха да продиктуват внимателно готвене, осветена със свещи маса и страхотно вино. Човекът, за когото се представяше сега, трябваше да се задоволи с бъркани яйца и бекон. Върху бутилката вино, което извади от мазния шкаф, все още стоеше етикетчето с цената. Майк го остави там — българският етикет и без това достатъчно оплескваше работата.
	Като се смееше и ругаеше болката, Мери се облегна тежко на него и той й помогна да се придвижи до масата. Отделиха повече време на яйцата и бекона, отколкото се считаше за нормално, и се смяха повече, отколкото можеше да се очаква, на усилията на Майк да освободи парче новозеландско сирене от упоритата му пластмасова опаковка с един от тъпите кухненски ножове.
	По време на яденето тя нито веднъж не пропусна възможността да протегне ръка и да хване неговата, когато отметнеше глава назад, за да се засмее. В едно спокойно и отделно ъгълче на съзнанието си той почти се присмиваше на явните й домогвания. Част от задачата, която си беше поставила, бе да научи колкото е възможно повече за него и явно беше решила, че ако спи с него, това ще й помогне да се приближи още повече и да разруши защитните му сили.
	Почти бяха привършили с втората бутилка вино, в чиниите им лежаха по няколко парченца сирене. Майк каза нещо, което я накара да се засмее. Пръстите й вече бяха върху неговите и тя ги стисна. Бавно спря да се смее. Погледна го право в очите с някакво унило подобие на усмивка. Пръстите й все още бяха преплетени с неговите.
	Сканлън й отвърна с леко крива усмивка. Ако й откажеше, това щеше да противоречи на ролята му. Той живееше по инерция, не беше женен, нямаше задължения и семейство. Очите й се плъзнаха надолу към сключените им пръсти, после отново се върнаха на лицето му. Усмивката й се поразшири колебливо. В най-добрия случай отказът му щеше да я засегне, в най-лошия — щеше да подхрани всяко нейно подозрение. Майк реши да освободи звяра от клетката му. Без да пуска пръстите й, той стана от масата, вдигна я на ръце и я пренесе до леглото.
	Отначало любенето им имаше странен привкус. Не че Майк изпитваше необходимост да имитира желание. То беше достатъчно истинско — дълго потисканият резултат от седмиците самота. Но имаше и други елементи: яростно подсъзнателно чувство на отмъстителност, което придаваше на действията му известна грубост; и леко неудобство някъде дълбоко в него, искра, която нямаше да се превърне в пламък и която по някакъв начин беше свързана с избухването на Мери за кръстословиците.
	Откликът й, макар незабавен и охотен, съдържаше и нотка на сдържаност, на леко механичен ентусиазъм — сякаш тя изпълняваше някакво задължение. Когато той смъкна ризата от раменете й и разкри стегнатите й гърди и тесния, мускулест ханш, а устните му започнаха да милват и изучават вдлъбнатините на стройното й тяло, каквото и да притесняваше двамата, като че ли постепенно изчезна, потиснато от желанието. Съмнения, подозрения, вярност — всичко това беше погълнато, докато телата им се сливаха в лудостта на прегръдките. Сякаш между двамата се беше сключило негласно споразумение, че всеки от тях има нещо, което го измъчва; нещо, което трябва да бъде заличено, докато се любят.


	През целия следващ ден Майк излезе само веднъж, за да вземе вестници. През останалото време четоха, ядоха и правиха любов. Привечер в главата на Майк вече цареше пълна бъркотия. Той трябваше да мрази тази жена! Бе длъжен да я мрази. Но с всеки изминал час му ставаше все по-трудно да не забравя жизненоважната, основната истина — че тази жена беше отчасти отговорна за смъртта на Аликс; извратена убийца, готова да поставя бомби на невинни деца, за да служи на Шин Фейн.
	— Трябва да си вървиш.
	Тя беше застанала гола до печката, с гръб към него. Обърна се и го зяпна неразбиращо:
	— А?
	— Трябва да си вървиш. — Мери отвори уста да отговори нещо, но той поклати глава. — Всичко, което правим, е твърде опасно. Включително и пребиваването ти тук. Трябва да си вървиш.
	Тя погледна часовника си. Беше осем вечерта.
	— Сега ли?
	В гласа й нямаше възражение. Звучеше така, сякаш самата тя се беше канила да каже същото.
	— Утре. Рано, преди оня гадняр, хазяинът, да почне да снове наоколо. Кракът ти вече е по-добре. Можеш да вървиш достатъчно дълго, за да си хванеш такси. Имаш ли пари?
	Мери кимна, като хапеше устни:
	— Може да не ти се вярва, но не парите ме тревожат.


>	8.

	Майк излезе от хотела и закрачи към ъгъла. След заминаването на Мери се чувстваше потиснат и с нарушено равновесие. През трите дни, откакто си бе отишла, той се опитваше да си внуши, че бе се любил с нея само като част от ролята, която играеше. Но му бе доста трудно да го повярва. Вървеше бързо, дишаше дълбоко и се опитваше да си проясни главата. Предишната вечер се беше напил, за да заспи, но вече и това не помагаше — мисълта, че е предал Аликс, си оставаше. Тя спеше в съзнанието му, навита на кълбо като усойница, всяка сутрин се събуждаше едновременно с него и започваше да съска.
	Витрината на павилиона за вестници беше разбита предишната събота следобед от тълпа пияни хулигани. Притежателят й — пакистанец, вече беше поправил щетите и се държеше по-дружелюбно от всякога. Майк кимна и трепна едва забележимо от ентусиазирания му отговор. Идваше му твърде много в седем и половина сутринта. Плати на продавача, усмихна му се неангажиращо и излезе, като остави мъжа да го окуражава решително да прекара добре деня си.
	В момента, в който Майк затвори вратата, вниманието на пакистанеца отново се насочи към човека, когото наблюдаваше напрегнато от десет минути насам. През цялото това време непознатият се беше ровил разсеяно из поздравителните картички и всеки път, когато някой клиент влезеше, той вдигаше глава, за да го огледа. Това беше сигурен признак, че е крадец. Такива като него винаги следяха хората, докато купувачите се интересуваха от стоката. Мъжът остави картичката, която държеше, и излезе от павилиона, без да каже нито дума. Продавачът проточи врат над тезгяха, загледан с печално отчаяние в гърба на дебелото му дънково яке, като му се искаше да притежава рентгенов поглед.
	Мъжът остави вратата на павилиона да се затръшне след него, огледа мълчаливо улицата и в двете посоки и почти се затича, за да се изравни с Майк.
	— Какво ще кажеш да пием по едно кафе, Майкъл?
	Сканлън направи половин крачка встрани и се обърна към натрапника със свити юмруци и прибрани лакти. Мъжът се засмя и поклати глава. После разпери ръце, за да покаже мирните си намерения.
	— Не, не. Няма нужда от такива работи. Имам да ти кажа нещо, това е всичко. — Акцентът му беше типично ълстърски.
	Майк последва мъжа до едно кафене на отсрещната страна на улицата и го огледа внимателно, докато отиваше към тезгяха. Определено не познаваше това лице; дори само извънредно големите уши трудно можеха да бъдат забравени. Непознатият беше около тридесетте, висок и слаб, с огромни като ушите му длани. Носеше работни дрехи — изцапани с гипс джинси и стандартно строително подплатено дънково яке с протрита кожена лента, пришита през раменете. Върна се с две сивкави питиета, които нарече кафета. Майк избута останките от няколко закуски, за да направи място за чашките.
	Мъжът се намръщи при вида на лепкавата бъркотия на масата, изтри я с ръкава си и извади запечатан кафяв плик. Постави го пред Майк.
	— Туристическата агенция ти го изпраща — рече непознатият и се ухили заговорнически.
	Майк повдигна вежди и взе плика.
	— Какво е това?
	Мъжът се огледа бързо наоколо. Бяха сами, ако не се смятаха двамата клиенти на отделни маси в отсрещната част на помещението, които седяха и лапаха с вилици парчета наденица, от която се точеха конци от яйчен жълтък.
	— Погледни сам. — Мъжът изглеждаше доволен от себе си.
	Майк разкъса плика и погледна вътре. Имаше самолетен билет и паспорт. Той извади паспорта.
	Мъжът му направи знак да го държи под масата, така че да не се вижда.
	— Добре, а? — ухили се той. — Погледни хубавичко.
	Майк го прелисти. Изглеждаше идеално. Датата на издаване беше отпреди три години, имаше няколко печата от визи — някои от страни от Средния изток. Подвързията беше леко износена, а ъгълчетата на страниците — замърсени. Целият документ носеше следите от тригодишна здрава употреба от човек, който пътува много. Изглеждаше почти като паспорта на Майк; онзи, за който на срещата в Уест Хам беше казал, че е загубил в Атина. Той кимна възхитено. Билетът беше еднопосочен, до Дъблин; резервацията — за същата дата, в единадесет и половина.
	— Вземи паспорта със себе си.
	— В Дъблин? Не мислех, че ще имам нужда от него.
	Мъжът се поусмихна.
	— Може би оттам ще заминеш нанякъде.
	— А стаята ми? Наемът?
	— Ще платиш за този и следващия месец. Имаш ли достатъчно пари?
	Майк кимна.
	— Да. Ами дрехи и тям подобни? За колко време заминавам? И накъде? Какви дрехи да си взема?
	— Не се тревожи за това. Имам чанта с багаж за теб в колата. Тоалетни принадлежности и други неща. Няма да имаш нужда от тях, но едва ли искаш да пътуваш съвсем без нищо. Пътниците с празни ръце бият на очи. Особено тези за Дъблин. — Мъжът смигна, което изкриви половината на лицето му. — Доста от хората, които висят там, ще са от специалните служби и ще се оглеждат за всеки, който се е разбързал към старата страна. — Той се засмя, като си го представи картинно. — Когато стигнеш там, ще ти бъде дадено всичко необходимо. — После стана. — Хайде да вървим.
	— Да вървим ли? — изненада се Майк. — И ти ли идваш?
	— Само до летището. Ще те закарам. Колата ми е зад ъгъла. Пътьом ще минем през твоя хотел, за да си уредиш нещата.
	Мъжът вече се отправяше към вратата. Майк сви рамене, изпи наведнъж останалото противно кафе и го последва.
	Когато стигнаха до хотела, придружителят му спря колата и се обърна към него:
	— Ще дойда с теб. Просто си плати наема и да тръгваме бързо. Движението може да бъде убийствено по това време. — Докато говореше, той слезе от колата и последва Майк нагоре по пътеката и в коридора. — Хайде. Ще те почакам тук.
	Сканлън изтича нагоре по стълбите. Трябваше да изчака няколко минути, докато се освободи банята. След това се затвори вътре, разгъна отвертката на джобното си ножче, махна страничната плоскост на ваната и извади портфейла. Помисли малко колко да вземе. Накрая пъхна триста лири в джоба си, извади пари за наема и след моментно колебание сложи останалите в скривалището.
	Намести обратно плоскостта с повече внимание от обикновено и се изправи. Остана така няколко секунди, като се колебаеше. Заедно с парите там бяха и бележките му. Можеше да ги вземе и да се опита да ги остави в гардеробчетата за багаж на летището, само че не знаеше дали там все още има такива. Прекалено много хора поставяха бомби в тях — хора на ИРА. Другият вариант беше да ги зареже на мястото им. По мръсотията в кухината можеше да се съди, че плоскостта не е била махана поне от двадесет години, а шансовете хазяинът да се превърне в маниак на тема хигиена на този етап от кариерата си бяха доста малки. Нещата щяха да бъдат на по-безопасно място там, където си бяха, отколкото ако пътуваха с Майк.
	Той слезе шумно по стълбите. Пепелявото, прилично на пор лице на хазяина надничаше подозрително от сенките и измерваше от глава до пети непознатия, който се мотаеше в коридора, близо до телефона. Майк се намъкна в тясното леговище на собственика, отброи наема за осем седмици и го сложи в шепата му.
	— Трябва да замина за известно време. Намерих си работа на север.
	Мъжът се втренчи в парите така, сякаш не вярваше, че са истински. Майк пъхна още една банкнота от десет лири в ръката му.
	— Би ли наглеждал нещата тук заради мен? — каза той доверително, за да му покаже, че в този свят можеше да вярва единствено на него. — Всичките ми вещи са горе. Не съм сигурен кога ще се върна. Може би след няколко седмици, може и след два дни.
	Майк прибави последното, след като помисли малко. Намерението му бе да всее достатъчно неувереност, за да обезкуражи хазяина да дава стаята му на шофьори на камиони за по една нощ.
	Когато Майк отново излезе в коридора, придружителят му се отдръпна от стената, където се беше облегнал, и тръгна пред него навън от сградата.


	Движението вече бе натоварено и обещаваше да направи пътуването до Хийтроу дълго и досадно. Внезапните отклонения, които мъжът предприемаше, за да провери дали не ги следят, го удължи още повече. То включваше и шеметно препускане в погрешната посока на еднопосочна улица, след което Майк остана учуден, че още е жив. Шофьорът едва ли каза и две думи през целия път. На летището настоя да паркира колата и да остане с Майк на входа на залата за заминаващи, като прекъсна с махване на ръка протестите му, че знаел как да се качи на самолет. Когато Сканлън понечи да тръгне, мъжът го хвана за ръката и рязко го дръпна встрани от потока хора.
	— И никакви телефонни разговори, разбрано? — Усмивката, която беше изписал на лицето си заради минаващите покрай тях хора, никак не се връзваше със заплахата в гласа му.
	Майк бутна настрана ръката му.
	— Добре. Махни си лапата. Че на кого бих искал да се обаждам?
	Мъжът поклати глава.
	— Не знам. Не ме интересува. Просто не използвай телефон. Това е заповед.
	Майк се усмихна иронично и се извърна настрани. Изпращачът му отново постави ръка на рамото му. Този път не се усмихваше.
	— Не забравяй, че си наблюдаван.
	Сканлън прекоси залата. Полетът му вече беше обявен и той се отправи направо към изхода, без дори да хвърли поглед наоколо, за да види дали някой не се интересува от него. В препълнената зала това щеше да бъде безполезно, пък и нямаше значение.
	Отначало Майк се бе поизплашил от недоверчивия маниер на мъжа и от предупреждението за телефона, но когато се настани на мястото си, вече бе престанал да се тревожи за това. Инструкциите да не се обажда на никого може би бяха нещо обичайно за всеки новак в организацията; службите за сигурност вероятно ги подслушваха постоянно. Ако наистина не му вярваха, щяха да го убият в Килбърн и да си спестят разходите за самолетен билет. Като се има предвид как им вървеше напоследък, сигурно вече се бяха отказали да вярват на когото и да било по принцип.


	— Джейми Пайк. Деби Томас.
	Директорът се усмихна, докато извикваше имената. Събраното множество се разшава и той можа да види малкото раздвижване около въпросните деца, когато останалите извиха шии, за да ги погледнат.
	— Деби, Джейми. Бихте ли се качили тук, моля?
	Двете деца си проправиха път между гъстите редици и се придвижиха до подиума, откъдето директорът ръководеше утринното събрание. Деби се държеше хладно, със спокойната увереност на четиринадесетгодишно момиче, което осъзнава своята наближаваща женственост. Момчето, Джейми, макар и с година по-голямо, вървеше с тромавата, леко залитаща походка на юноша, хвърлен внезапно в центъра на вниманието. Те изкачиха няколкото стъпала на подиума и застанаха до директора. Джейми се въртеше и хилеше на приятелите си в публиката, а Деби гледаше към залата спокойно, хладно и с вирната брадичка.
	Директорът сведе към тях грейналото си лице. Училището се намираше в едно от западните предградия на Ливърпул и ако му се налагаше да прави съобщения в края на събранията, те най-често бяха за нова хулиганска проява или прекрояване на класовете вследствие недостиг на персонала. Рядко имаше удоволствието да поднесе добри новини на учениците. Той вдигна писмото, което държеше в ръката си, сякаш очакваше цялото училище да го прочете по някакъв начин от тридесетте метра разстояние. Хвърли още един покровителствен поглед към двете деца и заговори:
	— Писмото, което държа, е от… а-а… Чийфтейн Ойл. А-а, мисля, че е по-добре да ви го прочета. — Той се покашля и погледна за последен път към децата. — „Уважаеми г-н Уолгрейв, имаме огромното удоволствие да ви съобщим, че след внимателно оценяване на резултатите от нашето национално състезание за есе на тема «Енергия и околна среда през 2000-та година», работите на двамата ученика от вашето училище бяха избрани между четиристотин други като най-оригинални и заслужаващи похвала. Радваме се да потвърдим, че Деби Томас и Джейми Пайк са поканени, заедно с другите национални победители в състезанието, на образователно пътешествие, организирано от нас на кораба «Марибела», който ще отплава от Саутхамптън на двадесет и девети януари. Моля да бъдете така любезен да потвърдите дали вашите ученици ще бъдат в състояние да заемат предложените им места. Искрено ваш, Бърт Д. Инграм, вицепрезидент по обществените въпроси.“
	Директорът се усмихна още по-широко.
	— Мисля, че заслужават аплодисменти. Ученици?
	Няколкото дюдюкания от момчетата, които смятаха, че е по-достойно да се подиграват, бяха заглушени от останалата част от учениците. Аплодисментите бяха силни и искрени. Това бяха две наистина популярни деца, и двете от сравнително бедни семейства. Бяха умни, скромни и амбициозни и имаха много приятели.
	Джейми помаха и се ухили на поздравяващите го приятели; Деби се изчерви и се загледа упорито в обувките си. Директорът засия, когато видя реакцията на учениците. Това щеше да повдигне малко духа в училището, където такива събития бяха рядкост. За деца като тези двете, имайки предвид произхода им, триседмичното пътешествие из Средиземноморието на лайнер беше наистина мечта. Всъщност и самият директор нямаше да откаже такова пътуване, ако му предложеха.
	Той тактично държа кратка реч, в която поздрави двамата, като внимаваше да не изглежда така, сякаш се опитва да отнеме от детския ентусиазъм. Учителят им по английски, изтормозен на вид мъж, чиято преждевременно оредяла коса прибавяше още десет години към възрастта му, беше извикан на подиума да се поклони. Той също грееше тържествено. Директорът задържа двете деца при себе си на сцената, докато другите се разпръснаха за започването на уроците. Фотограф и репортер от „Ливърпул Екоу“ го чакаха в кабинета му. През трите си години в това училище за пръв път разпускаше събрание с усещане за благополучие в сградата.


	Бърт Д. Инграм стоеше пред прозореца в кабинета си и оглеждаше Хайд Парк. Прозорецът беше голям, и кабинетът бе учудващо голям, много по-голям, отколкото изобщо имаше нужда или отколкото някога бе притежавал. Той се обърна и седна на едно от трите големи канапета, като се наслаждаваше на удобствата. Знаеше, че тази сутрин писмата му бяха прочетени в двеста училища. Усмихна се. Всичко това беше глупост, но глупост от класа.
	Два месеца по-рано Чийфтейн Ойл беше понесла няколко тежки катастрофи, които можеше да бъдат избегнати. Първо, една сондажна платформа в Северно море беше експлодирала вследствие нечии гадни действия и изливаше петрол в морето в продължение на седмици, преди да успеят да го спрат. Всяка вечер по новините в девет съобщаваха за измрели морски птици, просмукани с петрол. Това сякаш не беше достатъчно — седмица след избухването един от техните танкери се проби при сблъскване в Ламанша и изхвърли товара си от петрол на корнуелските брегове. Властите имаха намерение да заведат дело за небрежност срещу компанията.
	Бърт Инграм беше интелигентен американец с добър външен вид, макар и прехвърлил петдесетте, и бе постигнал в компанията толкова, колкото бе възможно, като се имаше предвид предпочитанието му да остане в Лондон, а не да се върне в Щатите. Бяха го набутали на ръководна, но не много напрегната длъжност в отдел „Личен състав“. В продължение на две години беше споделял кабинета с друг мъж, с когото често бе играл на тенис. Така се беше носил доволно към пенсионирането си.
	Беше поразен, когато два дни след катастрофата в Ламанша се видя изправен срещу враждебната пресконференция като набързо произведен вицепрезидент по връзките с обществеността. Една от първите му задачи като такъв беше да скрои нещо, за да възстанови името на Чийфтейн, нещо, изпълнено с обществен дух, което веднага можеше да се изпълни.
	Състезанието за есе беше негово хрумване. Машината на компанията за връзки с обществеността се бе погрижила то да придобие общонационална известност и всяко училище в страната беше поканено да вземе участие. Най-добрите есета щяха да бъдат отпечатани в националния неделен вестник, в който Чийфтейн имаше двадесет и осем процентов дял. Пътуването щеше да бъде кулминацията на операцията. Неколкостотин от най-добрите млади мъже и жени на нацията щяха да обиколят Средиземно море на луксозен лайнер. Щяха да взимат уроци на борда, да слушат лекции за културата и великото минало на всяка от страните, които посещаваха. Въобще малко насила щяха да погълнат порция култура, влизайки по принуда в музеите и минавайки под строй пред великите картини.
	Инграм смяташе, че те щяха да се върнат, без да са прибавили нищо към знанията си освен сериозното несъответствие между цените на алкохолните напитки във Великобритания и средиземноморските страни, но това не беше негов проблем. Президентът харесваше тази идея, а журналистите от цветната притурка нямаха търпение да отразят триседмичната история на пътуването. Тя щеше да изобразява каймака на британската младеж, събран на блестящо белия, украсен със знаменца кораб „Марибела“. Четиристотин истински амбициозни хора, без нито един наркоман между тях, на които Чийфтейн Ойл щеше да представи най-прекрасните неща в живота.
	Той се подсмихна. Журналистите от цветната притурка знаеха кой им плаща заплатите и щяха да пропуснат пиянските буйства и ужасените притежатели на кафенета на всяко пристанище по пътя.


	В Дъблин нямаше паспортен контрол за полетите от Лондон. Един-единствен чиновник, който можеше да бъде и митничар, оглеждаше преминаващите пътници без видим интерес. Ако ирландските специални служби наблюдаваха, то те го правеха дискретно, може би от монитори, свързани с камерите, които висяха отгоре. Сякаш никой не погледна повторно към Майк, когато той влезе в залата.
	Поколеба се, докато оглеждаше морето от непознати лица около себе си. От тълпата посрещачи се отдели млада жена и тръгна към него. Целуна го по бузата, започна да се смее и суети, сякаш беше член на семейството й, върнал се от дълъг престой във Великобритания. Бърборейки оживено, тя го поведе навън към чакащата ги кола, вкара го на задната седалка и се настани до шофьора — много мургав мъж с дебели колкото пръст прави вежди. До Майк седеше друг тип. Беше по-възрастен, месест, с тежка челюст и кичури коса, пригладени неубедително върху плешивината на темето му. На мястото над колана му, където ризата се беше обтегнала, липсваше едно от копчетата.
	Двамата мъже поздравиха Майк със сдържана дружелюбност и не казаха нищо повече, докато излизаха от летището. Цялото им внимание беше насочено върху пътя; шофьорът постоянно следеше в огледалото, а дебелият се въртеше с мъка на седалката си, за да наблюдава през задното стъкло.
	В момента, в който излязоха от летището, момичето се обърна към Майк:
	— Ето. Сложи си ги.
	Тя му подаде чифт очила. Веднага щом си ги сложи, през него премина вълна от притеснение — очилата бяха абсолютно непроницаеми.
	Неочаквано колата зави рязко и Майк залитна към дебелия мъж, а после подскочи, сякаш бяха преминали през някакво препятствие, и отново се стовари върху него.
	— Спокойно де — засмя се непознатият. — Дръж се здраво няколко минути, докато Джо се увери, че не ни следят.
	Майк се досети, че току-що бяха завили на сто и осемдесет градуса по двойното платно, пресичайки тревната площ по средата. Продължиха, като направиха още няколко резки маневри за около двадесет минути. Последната част от пътуването беше по-бавна, с чести завои, сякаш се движеха по странични улички. После спряха. Чу се скърцане на скорости, което накара Майк да направи гримаса, върнаха се леко назад и двигателят угасна.
	Дебелият помогна на Сканлън да излезе от колата и да се изкачи по няколкото стъпала, сякаш беше сляп. Чуваше глъчката на играещи наблизо деца. Зад него се затвори врата. Очилата бяха свалени. Дебелият стоеше ухилен срещу него. Намираха се в антрето на някаква къща.
	— Извинявай за това. Но се надявам, че разбираш, като знаеш какво е положението.
	Майк кимна и изсумтя:
	— Разбира се. Знам какво е. Жалко, че не всеки има такова отношение. Точно защото не сме достатъчно предпазливи, нещата сега са в такова състояние.
	Мъжът внезапно стана сериозен.
	— Прав си, приятелю. Последните месеци наистина бяха ужасни. Никога не сме били в такова положение, пък и изгубихме много мъже. И жени. Ще минат години, докато възстановим загубите. И то гадни години!
	Майк кимна и си помисли: „Още нищо не си видял“.
	— Не се притеснявай — каза бодро той. — Изглежда, започват да се окопитват.
	Дебелият кимна неубедено и го поведе нагоре по стълбите. Когато минаха покрай телефона в коридора, Майк забеляза, че на шайбата му има катинарче, а номерът е заличен. Може би вече си бяха взели поука.
	В стаята, където го въведоха, имаше легло, ниска маса, протрито кресло и телевизор. На масата лежеше купчина книги, а до тях — чиния със сандвичи от солено говеждо и опаковка с шест бири. Пердето на прозореца беше спуснато.
	Майк си взе сандвич и отхапа.
	— Чувствай се като у дома си. Банята е зад съседната врата. Ако искаш нещо, викни. Аз ще бъда долу. Трябва да стоиш тук. Разбра ли?
	Майк махна със сандвича и се усмихна, като посочи към масата:
	— Разбрах. Помислил си за всичко. Как се казваш?
	— Шон.
	— Добре. Колко време ще ме държите запрян тук, Шон?
	— Не знам. Аз съм само портиер, никой нищо не ми казва.
	Майк се усмихна безмълвно на едва сдържания яд в гласа му.
	— Изглежда, с теб сме на един хал. — После го поведе леко към вратата. — Ще ти се обадя, ако ми потрябва нещо. — Той подръпна изразително ризата си с два пръста. — След такова нещо първото, което ми се иска, е да се изкъпя.
	Веднага щом Шон слезе долу, Майк дръпна завесите. От прозореца се виждаше павиран двор, а зад него — мрачната стена на някакъв склад иди фабрика. Огледа прозореца. Беше закован с няколко гвоздея, забити в рамката.
	Прозорецът на банята беше подсигурен по същия начин. Докато ваната се пълнеше, Майк прекоси площадката и се опита да отвори вратите на останалите две стаи. Бяха заключени. Застана на върха на стълбите и се заслуша. Отдолу не се чуваше нито звук. Както и да е, виждаше се, че вратата на предната стая, разположена срещу долната част на стълбите, беше отворена. Шон нямаше да пропусне, ако Майк го извикаше. Също така нямаше да му убегнат и стъпките по стълбите.
	Сканлън се изкъпа бързо, върна се в стаята си и зачака, без да е сигурен дали е гост, или затворник.


>	9.

	Майк се събуди от някаква светлина. Разсъни се веднага и вече спускаше краката си от леглото, когато зърна широкото лице на Шон, който му се хилеше от вратата. Ръката му беше все още на ключа на осветлението.
	— Стреснах ли те? Извинявай — рече бодро той. — Донесох ти чаша чай. Тръгваш след няколко минути.
	Майк се наведе и взе часовника си от леглото. Докато го слагаше, го погледна механично. Беше шест и петнадесет. Той пое чашата с чай от протегнатата ръка на Шон, прекоси стаята и дръпна една от завесите. Все още беше тъмно като в рог. В стаята бе адски студено. Майк потрепери и се обърна към Шон:
	— Добре. Имам ли време да се изкъпя набързо?
	Мъжът го погледна така, сякаш идеята да се изкъпеш, преди да си имал възможността да се изцапаш, беше подозрителна.
	— Както искаш. Само побързай, ще пристигнат след десет минути. Хората, с които ще се запознаеш, не търпят недисциплинираните.
	Майк козирува шеговито:
	— Бас държа. Ще се видим долу след няколко минути.
	Шон помаха с пръст и цъкна с език:
	— Не, просто се облечи и чакай тук. Когато трябва, ще бъдеш извикан.
	Докато Майк изпие чая си, кранчетата бяха изцедили неохотно няколко пръста вода в олющената вана. Той се изкъпа, доколкото можа, в хладната локва, избръсна се и бързо се облече. Докато привършваше, чу как вратата към улицата се отвори и затвори тихо и нагоре по стълбите се понесе приглушен говор. Шон пропя името му от долния етаж. Майк изпи наведнъж последните глътки от прекалено подсладения чай и слезе до антрето. Момичето и Джо, шофьорът, чакаха точно зад входната врата. Девойката подаде на Майк тъмните очила, каза нещо на Шон, двамата поведоха Сканлън надолу по стъпалата и го настаниха на задната седалка на някаква кола.
	Движиха се може би около час. От честите завои Майк се досети, че лъкатушеха по задни улици, завиваха и се връщаха обратно, за да изключат всякаква възможност за преследване. Когато нечии ръце му помогнаха да излезе от колата, тя можеше да се намира както на пет пресечки, така и на пет километра от мястото, откъдето бяха тръгнали.
	Ръцете го хванаха за лактите и го въведоха в една къща. По въздуха и начина, по който звучаха стъпките, Майк разбра, че се движат по тесен коридор. Миризмата на пържен бекон го накара да изпита внезапна остра болка от глад в стомаха и той едва не се разсмя на глас. Беше нелепо човек, когото водеха със завързани очи, за да се срещне с група организирани убийци, да чувства глад.
	Ръцете го стиснаха над лактите и го обърнаха наляво. Заслизаха по някакви дървени стълби. Даже и с тъмните очила, Майк можеше да нарисува плана на къщата. Бяха минали по тесен коридор, отклонявайки се само веднъж, за да избегнат стълбището. Право напред трябва да беше кухнята; а вратата, през която току-що бяха влезли, сигурно беше под големите стълби и водеше към избата. Хладният въздух, който го обгърна, докато слизаха надолу, му показа, че е прав.
	— Съблечи се. — Гласът беше непознат, мъжки, дрезгав и грубоват, без ни най-малък намек за дружелюбност.
	— А?
	— Свали си дрехите. — Гласът прозвуча нетърпеливо. Една ръка задърпа якето на Майк от раменете му.
	— Хей! — Той се освободи с рязко движение и понечи да махне очилата си.
	— Остави ги. Съблечи си дрехите, като ти се казва.
	Това беше друг непознат глас — по-тих и образован, но леко злобен, за разлика от първия. Майк свали ръка от лицето си и започна неохотно да се съблича. Докато махаше дрехите една по една, нечия ръка ги поемаше. Накрая остана по бельо.
	— И бельото.
	Майк свали примирено долните си гащета и ги подаде. Чу се металически звук, после пауза, прекъсвана от шумолене и периодични кратки пиукания. Сканлън почувства как нещо студено се допря до гърба му и потрепна. После хладината намаля, когато предметът започна да се движи бавно по кожата му. Не пропусна нито сантиметър от косата до пръстите на краката. Майк подвикна възмутено, когато един помагач разтвори грубо задните му части, за да улесни прегледа. Вторият глас му каза остро да си затваря устата. Майк имаше чувството, че им е приятно да го подлагат на такова унижение. След малко предметът се отдели от кожата му.
	— Чист е — заяви кисело операторът, сякаш беше разочарован.
	— Вече можеш да свалиш очилата, Майкъл.
	Когато ги махна, на лицето му се изписа слисване, примесено с гняв — последният глас принадлежеше на Мери. Майк стоеше и примигваше на светлината, съсредоточавайки се върху гледката, която се разкриваше пред него. Неочаквано се зарадва на присъствието на Мери. То му даваше предлог да изрази изненадата от разпознаването, което, колкото и да се владееше, нямаше да може да премахне от очите си.
	Зад масата, в редица до Мери, седяха трима мъже. Майк разпозна единия от тях като член на главното командване на Шин Фейн. Всеки от тях, по свое собствено признание, беше масов убиец. Двамата бяха избягали от затвора — единият от Ълстър, а другият от Уолтън. Третият беше търсен в републиката за убийство на двама членове на Гарда*. Отряд на Шин Фейн, който бягаше, след като беше убил двама войници извън Портадаун, беше заловен при съвместна засада на британската и ирландската полиция. Двама от бандитите бяха хванати живи и прехвърлени през границата. Полицаите си мислеха, че са арестували и този мъж, докато той не извади „Скорпион“ израелско производство изпод якето си и не си проправи път със стрелба.
	[* Националната полиция на Република Ирландия. Контролира се от Министерството на правосъдието. — Б.пр.]
	Това събитие беше предизвикало голямо раздвижване. За пръв път такова огнестрелно оръжие, особено предпочитано от терористите в Средния изток, биваше забелязано в Ълстър. Британските власти бяха здравата разтревожени да не би Шин Фейн да са получили голяма пратка от това толкова опасно бойно средство. Ирландците бяха загрижени, защото имаше двама мъртви от Гарда и изобщо не ги интересуваше какво оръжие беше използвал убиецът.
	Майк си наложи да гледа само към Мери и не удостои с почти никакво внимание другите. Главата му пулсираше, а омразата се разливаше във вените му като поток лава. Намираше се на метър от хората, които бяха смятани за сърцето на организацията.
	Той вдигна глава и помаха шеговито на Мери.
	— Я виж ти! Изненада, изненада! — Майк посочи с небрежен жест обстановката в стаята. — Какво прави едно добро момиче на такова място?
	Гласът му звучеше като на чужд човек — невъзмутимо и насмешливо, без следа от бурната смесица от омраза и задоволство, която кипеше в него.
	— Можеш вече да се облечеш — каза Мери.
	Майк побърза да го направи.
	— Седни — каза мъжът в средата, убиецът на полицаите от Гарда, и посочи един дървен стол.
	Сканлън седна и се огледа, без да дава вид, че преценява. Обстановката потвърди впечатлението, което беше добил с вързани очи. Намираха се в мазе с нисък таван, без прозорци. Стените бяха облицовани с дървени летвички, заковани плътно една до друга в ъглите. Личеше си, че всичко е правено за временно ползване. Дървените стълби, по които бяха слезли, се намираха зад гърба му. До тях седяха двама мъже, единият от които държеше на коленете си някакъв уред, подобен на детекторите за метал, използвани по летищата. Другият беше въоръжен с автомат.
	Във въздуха се носеше силна миризма на мухъл и влажна земя, но въпреки това Майк се досещаше, че изолацията не бе поставена за топлина. Не приличаха на хора, прекалено загрижени за личните си удобства. Но сигурно бяха здравата разтревожени от възможността за насочени микрофони, и то ненапразно. Монтиран върху покрив, такъв микрофон можеше да определи с точност източника на снайперистки куршум; а насочен към сграда, бе в състояние да улови разговор през дебела двайсет сантиметра стена. Прегледът, на който Майк току-що беше подложен, сигурно целеше да открие предаватели, имплантирани под кожата му. Явно катастрофалните събития от последните месеци най-сетне бяха дали някаква поука на тези копелета.
	Четиримата срещу него започнаха да изстрелват въпроси. Работеха като опитен екип и нито веднъж не му оставиха време да помисли преди отговорите. Често някой от тях се връщаше на неща, за които вече бяха говорили, но задаваше въпросите малко по-различно.
	Майк беше поразен и нямаше смисъл да го крие. Очевидно те знаеха в най-малки подробности всичко, което бе казал от самото начало. Всички негови мнения, забележки или коментари, изпуснати в разговорите по кръчмите, бяха стигнали до тях, предадени дума по дума.
	Не му беше много трудно да се справи с въпросите. От време на време, когато някой от разпитващите станеше твърде настоятелен за неща, за които вече бяха говорили, Майк си позволяваше да избухне сърдито. Използваше тези случаи, за да се опита да възстанови донякъде самообладанието си, като изразяваше хапливо презрението си за това, че не можеха да постигнат нищо.
	Постепенно разпитът им се стесни от общите въпроси за миналото и мотивацията му към познанията му по арабски и опита му с арабите и експлозивите. Майк вече беше започнал да се съвзема от неловкия момент на осъзнаването, че всяка негова дума беше предадена в тази къща. Сега се чувстваше на възможно най-сигурна почва. Нямаше нужда да измисля каквото и да било, даже трябваше да премълчи доста неща.
	Говореше тихо и уравновесено, без следа от фалшива скромност. Мъжът най-вляво, който се беше измъкнал от Уолтън, извади лист хартия с някакви фрази, записани на него. Изглеждаше кротък човек, с увиснали бузи и ивица тънка сива коса, обграждаща луничавото му голо теме. Той прочете първата фраза старателно и с маниера на котка, която се готви да скочи върху ранена мишка.
	Майк изстреля превода, без да се поколебае за миг, като подчерта гърлените звуци за по-голям ефект. Мъжът отново се взря в листа, присви устни и продължи със следващата фраза. Сканлън за втори път отговори веднага. Продължиха по същия начин с още две фрази. При всеки от отговорите мъжът примижаваше към хартията и се опитваше отчаяно да свърже потока от звуци с грубите фонетични писания пред себе си. След четвъртия превод той изсумтя и хвърли хартията върху масата далеч от себе си. След това погледна поред към другарите си и отново към Майк:
	— Да пукна, ако мога да схвана нещо, да ви кажа истината!
	Сканлън се усмихна услужливо и сви рамене. Мъжът, който беше убил полицаите от Гарда, погледна към плешивия през полуспуснати клепачи, поклати глава и се обърна към Майк.
	— Виж — каза той търпеливо, — според това, което си казал на нашите отвъд пролива, ти говориш „малко“ арабски. Не съм спец по езиците, най-малко по арабски. И така, наистина ли е „малко“, или говориш тоя скапан език? Искам да кажа, както трябва.
	Майк кимна, като явно споделяше презрението му към усилията на плешивия:
	— Говоря го.
	— Перфектно ли? Или просто можеш да си поръчаш ядене в онова, което там наричат ресторант?
	— Някъде между двете. Мога да кажа каквото се наложи. Плюс това те имат някои дяволски добри ресторанти.
	Плешивият се намръщи.
	— И как, дявол да го вземе, да разберем дали казва истината? — попита той, като раздразнено потропа с пръсти по масата. — Страшно много залагаме на това, майка му стара.
	Другарят му го погледна със съжаление.
	— За бога, Дев, стига толкова! Говори го. По-добре, отколкото ти говориш английски понякога. Той не би ни излъгал за това, нали, Майкъл? — Последните думи бяха изречени със страшно дружелюбен тон, от който обаче просто лъхаше заплаха.
	Майк поклати усмихнато глава:
	— Не.
	Очите им се срещнаха за момент.
	— Добре. И аз така си помислих. А сега да продължим.
	През останалата част на разпита Мери почти не говореше. Седеше с тънка усмивчица и очите й бяха приковани в рамото на Майк. Той имаше чувството, че тя сверява наум всяка негова дума с това, което й беше казал по време на престоя й в стаята му; проверяваше дали всичко, свързано с Майк, съвпада с това, което беше научила за него.
	Малко след единадесет убиецът на ирландските полицаи, който явно се очертаваше като лидер на групата, обяви почивка. Двамата мъже, които до този момент бяха седели в дъното на стаята, отведоха Майк нагоре по стълбите към тясната кухня. Преди да влезе в нея, той се извърна леко и зърна още двама души до входната врата. И двамата държаха в ръцете си пушки.
	Момичето, което беше придружило Майк до къщата, седеше до покритата с мушама маса пред табла с чаши чай и купчина студени сандвичи с бекон. Тя сервира на тримата и отнесе останалото в мазето. Майк седеше и гледаше мълчаливите си пазачи. Този с пушката държеше леко цевта, докато ядеше. Другарят му беше сграбчил сандвича с две ръце и завираше лицето си в него. При всяко движение грозният силует на големия пистолет се очертаваше недвусмислено под якето му.
	Майк вече беше изпил три чаши от студения чай, когато момичето отново се появи в кухнята.
	— Искат да слезеш — каза тя и посочи с глава към вратата.
	Двамата въоръжени мъже го последваха мълчаливо надолу по стълбите. Четиримата, които бяха водили разпита, седяха на същите места с каменни лица. Лидерът се втренчи в очите на Майк за няколко секунди, сякаш очакваше предателството да е изписано там.
	— Обсъдихме това, което ни разказа тази сутрин, Майк.
	Тонът му беше абсолютно безизразен. Сканлън почувства как по гърба му започнаха да се стичат капчици пот. Зад него се чу тихо шумолене на плат, когато двамата му пазачи се размърдаха. Почуди се дали хората на масата бяха въоръжени. Почти със сигурност бяха. Целият екип беше подготвен да посреща неприятности. Майк поизвърна глава и се опита да определи положението на двамата зад него. Застанали един до друг, те бяха блокирали стълбите. Изглеждаха груби; идеята да успее да отнеме оръжието на един от тях беше възможна само в книгите. Шансът му да си пробие път беше нулев.
	Лидерът се поизправи, без да откъсва очи от лицето на Майк, наведе се леко напред и опря длани върху масата.
	— Добре дошъл в генералния щаб на Шин Фейн — каза той и протегна ръка.
	Смехът на Майк прозвуча почти като ридание. Четиримата се усмихваха. Той се огледа. Двамата въоръжени мъже се бяха ухилили. Сканлън се ръкува с всеки от четиримата, после помисли малко и направи същото и с пазачите си. Мери задържа ръката му секунда повече от останалите. Лидерът ги призова да запазят тишина.
	— Добре, стига. Седни, Майкъл. — Погледна към охраната. — Това е всичко засега, момчета. Можете да ни оставите сами.
	Той почака, докато вратата в горната част на стълбите се затвори плътно, после придърпа стола си по-близо до масата и се обърна към Майк:
	— Извинявай, че те измъчвахме толкова. Но когато свърша с това, което имам да казвам, ще знаеш защо.
	Майк махна с ръка, с което искаше да покаже на мъжа, че няма за какво да се извинява. Лидерът продължи, без да обърне внимание на това:
	— Има една работа, която трябва да свършиш за нас. Тя е твърде необикновена и важна. Не мога да опиша колко важна. — Той погледна към другите, сякаш търсеше подкрепа на думите си. — Четеш сериозните вестници, затова няма нужда да ти обяснявам, че през годините сме получавали малко помощ от либийците. Не минава седмица, без някой от британските вестници да започне да го разисква. Обикновено статиите им са боклук, що се отнася до подробни факти, но все пак са усетили същината. Либийците ни помагат по един или друг начин още от шейсетте.
	Устните на Майк потрепнаха насмешливо:
	— Аха. Това е една от тайните, които не се пазят много добре.
	Мъжът отвърна на усмивката му с кисела физиономия.
	— Вярно е. Но ето нещо, което наистина се пази добре в тайна. Те ни създават много неприятности. Това не е нещо съвсем ново — през последните две години с тях се работи все по-трудно, но през изминалите две седмици положението стана нетърпимо. Страшно се запъват за доставките.
	— Какви доставки?
	Мъжът още повече понижи глас.
	— Най-вече „Семтекс“. — Той почака, за да бъдат възприети думите му и се усмихна мрачно. — Познато ли ти е?
	— Е, знам какво е. Кой не знае! Но никога не съм работил с него.
	— Скоро ще работиш, надявам се. Няма нужда да ти казвам, че Либия е мястото, откъдето се снабдяваме с експлозиви. Преди бяха други марки, но от няколко години е „Семтекс“. Не че точно сега настояваме именно за него. Всеки пластичен експлозив би свършил работа. Единственото, което прави „Семтекс“ изключителен, е, че няма миризма. Честно да ти кажа, в момента щеше да ни пука на оная работа, ако това, с което ни снабдяваха, вонеше на свински лайна. Просто „Семтекс“ е единственият експлозив, който либийците имат — или имаха. В това се състои нашият проблем. Копелетата отказват да ни дават повече.
	— Че защо не, по дяволите? Не са ни го подарявали, нали? Искам да кажа, че винаги сме си го плащали.
	— В миналото — да, рано или късно.
	— Рано или късно?
	— Виж какво, намираш се при Шин Фейн, а не при скапаната Застрахователна компания „Благоразумие“. Нашите пари идват на части, а не на сладки редовни месечни сумички.
	— От банкови машинации ли са?
	Мъжът го погледна остро.
	— Това няма значение. Имаме много източници. Но те са нередовни. Покриват малките акции, наемите, пътните и издръжката на активните членове. Но големите неща поставят проблема. Пратките с оръжие например. „Семтекс“ също.
	— И нашите снабдители естествено искат да са сигурни, че ще им се плати.
	Очите на мъжа проблеснаха гневно.
	— Плащаме по свой собствен начин. Това никога не е било проблем. Те разбираха положението ни. Трябва да използваме всяка възможност, която изникне. Ако можехме да приемем пратка, приемахме я. Ако имахме кораб, който да е в състояние да прекара стоката, те я изпращаха и чакаха парите си. Имахме и сметка, ако щеш. Никога не са ни притеснявали твърде много. — Майк понечи да вметне нещо и мъжът вдигна ръка, за да го спре. — Не си прави труда да добиваш погрешни впечатления. Както казах, ние си плащаме сметките. Не им дължим нито долар. Но както и да е, важното е, че преди се радваха да помогнат. Никой не искаше първо да види парите ни. Всичко се уреждаше съвсем цивилизовано.
	— Цивилизовано, казваш. И сега спряха?
	— Точно така. Причината е в онова побъркано копеле Кадафи. Последният опит на хората на оня педераст, Джамал, да свалят самолета му, явно окончателно е подлудил Кадафи; сега вече съвсем му хлопа дъската. Станал е напълно непредсказуем. Извинението, което ни дават, е, че чехите не искат вече да ги снабдяват, откакто са изгонили комунистите.
	— Е, това не е ли вярно? Самите чехи го казаха.
	— Да де, казаха го. Също така казаха, че през последните години на комунистическия режим са изпратили на Либия достатъчно, за да им стигне за петстотин шибани години. — Той поклати ядно глава. — Не, само в Кадафи е проблемът. Побъркан педераст!
	— Може би сега има други неща наум или пък е чул какво е положението тук напоследък и просто се е отказал от нас. А и чехите все още произвеждат онова нещо, нали? Няма ли да е по-разумно да се опитаме да намерим други канали?
	Мъжът го погледна остро.
	— Недей да си изпитваш късмета, приятел — изръмжа тихо той. — Колкото до други канали, работим по въпроса. Има няколко държави в света — в Централна Америка и там някъде. Един от нашите е заминал да разузнава. Имаш ли някакъв опит с южноамериканците?
	Майк поклати глава.
	— Ние пък имаме. Ще иска време. Янките много ги натискат за тия работи. Никой от ония тенекиени президенти не иска да даде на Буш повод да направи с него същото, както с Нориега. Заровили са си зурлите твърде дълбоко в наркодоларите, за да се поставят в рисковано положение заради нас.
	— Ами Ливан? Там сигурно има тонове от ония лайна за продан.
	Мъжът отново прояви моментно нетърпение:
	— Работим и върху това. Ония скапаняци са по-лоши и от либийците. Имаме нужда от стоката сега! Така че просто се съсредоточи върху Либия, както те помолих. За там знаем, че имат стоката и можем да я получим, стига да ни я дадат.
	Майк се засмя, без да обръща внимание на агресивността му.
	— Че защо е това бързане? Защо първо не съберем парите? Не познавам Латинска Америка, но със сигурност познавам арабите. Разбират единствено от пари в брой.
	Мъжът погледна първо към стълбите, за да се увери отново, че там няма никой, а после към другарите си, сякаш търсеше подкрепа за това, което се канеше да каже. Сниши глас още повече:
	— Ще ти кажа защо. Напоследък понесохме жестоки удари. Британците ни атакуват здраво. Знаеш това толкова добре, колкото и аз. Всъщност дори го разправяше из цял Лондон.
	Майк наведе глава с престорено разкаяние, без да каже нито дума. Мъжът продължи:
	— Само че е по-лошо, отколкото знаеш. Отвъд пролива застреляха дузина от най-добрите ни мъже. — После, явно почувствал погледа на Мери, добави неохотно: — И жени. Както и да е, повечето от единиците ни на острова. Нямаше нужда да ги застрелват. Можеха просто да ги арестуват. Но британците нямат сметка да арестуват. Промениха правилата. Всичко, което искат сега, е да вкарат спецчастите в играта и да ни очистят. — Той посочи ядосано към Мери. — Видя ли раната й? Малко е оставало да я застрелят в гърба. Мъжът, който е бил с нея в къщата, е получил единайсет куршума. От пистолет. Направо са го разкъсали, както си е лежал. И знаеш ли какво още? Преди три седмици трима от нашите бяха намерени мъртви в леглата си тук, в Дъблин! И тримата с куршум в главата. Знаеш ли кой го е направил? Проклетата полиция! „Специалният“ им отряд. Е, точно това е специалното! Застрелват спящи хора в леглата им!
	Мъжът направи пауза, изненадващо обзет от гняв и мъка при спомена. Майк използва момента:
	— Значи британците застрелват нашите хора. Защо това трябва да ни накара да бързаме? По-скоро ми се струва, че е време да се поохладим, да преценим положението, да се опитаме да разберем какво става.
	— Не! Те точно на това се надяват — да се изплашим. Е, ние пък няма да го направим! До гуша ми дойде, Майкъл! Ще отвърнем на удара на ония копелета, и то здраво. Британското правителство си мисли, че ни е погнало по петите. Имат съдилищата, вестниците; всички са им вързани в кърпа — както на острова, така и в Ълстър. Дори не им е нужно да признават това, което правят, а камо ли да отговарят за него. Единственото нещо, което ще ги накара да си променят намеренията, е британското обществено мнение.
	Майк се разсмя от душа:
	— О, разбира се! Британското правителство е много загрижено за общественото мнение! — Спря да се смее и сарказмът изчезна от гласа му. — Все още не сте ми казали защо е това бързане. Какво точно сте намислили?
	Мъжът отново погледна припряно към останалите трима, после сниши глас почти до шепот:
	— Никой в тази стая не знае това. Известно ни е само, че стоката трябва да бъде налице след седем дни, смятано от днес. Може би ще ти кажат, когато пристигнеш в Триполи. Ние просто правим това, което ни заповядат.
	Майк смяташе, че се е овладял напълно, че е готов за всякакъв шок. И все пак не можа да прикрие изненадата, която проблесна в очите му. Последните думи на мъжа, изречени с известна горчивина, се врязаха в съзнанието му. До този момент си беше въобразявал, че се намира пред върховното командване на Шин Фейн. Според всичко, което беше прочел досега, тези хора правеха политиката, избираха мишените, решаваха дали да застрелят войник в Хановер, или да вдигнат във въздуха пълна с невинни посетители кръчма в Ковънтри. С тези думи мъжът му показа, че греши. Някой отнякъде даваше инструкции и на тях. Инструкции, които, както тонът на говорещия показваше, не смееха да не изпълняват. Някъде имаше по-горен слой командване; власт, за която никога не беше намеквано, никога не бе споменавано в пресата и за съществуването на която самите служби за сигурност вероятно никога не бяха и подозирали.
	Майк се постара да запази тона си небрежен:
	— Триполи. Любимото ми място! Имам нужда да си почина от пиенето! Какво трябва да правя, като отида там?
	— Ще вземеш оня семтекс, Майкъл. Ще отидеш там и ще говориш с тях. Нашият човек ще ти помогне с каквото може, но всичко ще зависи от теб. Ще вземеш експлозива. Ще използваш целия си арабски и дяволски добре ще се погрижиш да го имаме. Разполагаме само с няколко дни. По-точно ти разполагаш само с няколко дни.
	Натъртването говореше достатъчно ясно за отговора на въпроса, който Майк се канеше да зададе — какво щеше да стане, ако се провалеше. Тези хора бяха убивали със собствените си ръце. Бяха подготвили смъртта на стотици души, много от тях невинни граждани. „А някои от тях — помисли си той и в гърдите му се надигна горчив гняв, който потисна с усилие — неродени.“ Никога не се колебаеха да убият и хора от своите, когато нямаха повече нужда от тях. Във войната, която смятаха, че водят, убийствата бяха ежедневие. Във фирмите, за които беше работил, се провеждаше следната стимулираща политика — достигаш целта си и печелиш седмица почивка в Испания. А Шин Фейн процедираха така — или си свършваш работата, или ти пробиват коленете.
	— Кога заминавам?
	— Утре.


	Бяха на петнадесет минути разстояние от къщата, когато момичето махна тъмните очила на Майк. За пръв път тя се усмихна. Оживеното движение подсказваше, че се намират в центъра на Дъблин.
	Колата спря пред магазин със старомодна дървена фасада. На витрината манекен, облечен в скъпа мушама, се целеше с ловджийска пушка в изкуствена патица. Влязоха в магазина и след като поговориха с продавача, който изглеждаше така, сякаш работодателите го държаха в неведение относно пенсионните права от десет години насам, момичето поведе Майк нагоре по дървените стълби към третия етаж. В един отдалечен ъгъл откриха две редици закачалки с дрехи за тропическия климат. Под учтивия поглед на друг, покъртително раболепен и любезен ветеран от търговията с мъжко облекло Майк премери единственото нещо, което изглеждаше подходящо. Това беше бежово сафари от онзи тип, при който през следващите няколко години щеше да открива нови джобове. Караше го да се чувства като кореспондент на новините в девет часа. Момичето плати.
	Когато слязоха долу, Майк си избра чифт боти от чортова кожа, които допълваха шикозния му журналистически вид. Преди да излязат от магазина, Сканлън изненада момичето, като си купи два дебели пуловера. Явно и тя беше от хората, които получаваха географските си познания от кориците на рекламните брошури на туристическите компании. Представата й за Северна Африка включваше единствено непрекъсната поредица от слънчеви дни и уханни нощи. Майк й развали мнението — Либия през зимата можеше да бъде отвратителна, бурна и мокра, а в пустинята нощем си беше направо студено.
	В три часа момичето помогна на Майк, който отново беше сляп човек и носеше хартиената чанта с покупките, да изкачи стълбите до входната врата, където Шон ги чакаше. После остави Сканлън да отиде на горния етаж и въведе Шон в предния салон.
	Майк беше горе от няколко минути, когато Шон се появи на вратата с поднос с чай и пълна със сандвичи чиния. Мъжът му намигна, докато разчистваше място на масата, за да постави нещата.
	— Значи обратно в Англия, а?
	Майк го погледна изненадано:
	— Ъ?
	Шон отново намигна и театрално сниши глас:
	— Изпращат те обратно? За голямата работа, дето се готви?
	Майк се намръщи и пристъпи към него. Опита се да запази тона си нехаен:
	— Голяма работа? В Англия? Мен? — Той се засмя. — За пръв път чувам такова нещо. За какво става дума?
	— За нищо! — прозвуча гласът на момичето. Беше застанала на вратата и гледаше сърдито към Шон. — Дръж си езика зад зъбите, стар пръдльо! Това няма нищо общо с него. Слизай долу и стой там.
	Шон се сви от злобата в гласа й. След това доби вид, сякаш някой го беше ударил, излезе заднишком и заслиза неохотно по стълбите.
	Момичето веднага се усмихна на Майк.
	— Не се тревожи за Шон, той не знае нищо. Говори твърде много за работи, които не разбира. — Тя отиде до вратата и помаха към него един ключ. — Съжалявам. Такива са нарежданията. Изглежда, превърнал си се в много важна клечка. Ще дойда да те взема утре сутринта в шест и половина. Бъди готов.
	Майк остана загледан във вратата, докато ключът се завърташе в ключалката.


>	10.

	Младежът се размърда, направи недоволна гримаса от неудобната поза и се обърна намусено на лявата си страна. Уви одеялото още по-плътно около себе си и се зави презглава, за да се изолира от шума в самолета. Беше имал късмет. В момента, в който надписът за коланите бе изгаснал — две минути след излитането от Бостън — младежът се бе изправил на крака и бе обходил туристическия сектор на самолета. Накрая откри три празни места едно до друго най-отзад. Веднага грабна раницата от шкафчето над седалката си и отиде да ги запази. Потвърди заетостта на местата, като постави багажа си за възглавница и се изтегна и върху трите. После се покри с одеялото от самолета и се опита да заспи.
	Когато преди вечеря се приближи количката с питиетата, той се изправи. Взе си два скоча, а по време на яденето изпи още едно уиски и четири бири. Питиетата явно постигнаха целта си, защото успокоиха упоритото треперене в стомаха му достатъчно, за да му позволят да заспи. През часовете, изминали оттогава, той почти не се беше помръднал. Сега гласът на първия пилот, който звучеше по високоговорителите, го накара да се събуди с натежали клепачи и чувство на махмурлук. Рошав и намръщен, той отметна одеялото от лицето си и полежа няколко секунди, за да се съвземе. Почуди се раздразнено за какво ли беше съобщението. Бавно в съзнанието му проникна бръмченето на разговорите из целия сектор. Изправи се на лакът. Другите пътници се озъртаха и по лицата им вече личаха първите признаци на паника. Хора, които бяха прекарали шест часа един до друг, без да си промълвят и дума, започнаха да бърборят помежду си и в гласовете им се промъкваха уплашени нотки.
	Високоговорителите изпращяха още веднъж, когато първият пилот се приготви отново да заговори.
	— Само искам да повторя съобщението си, дами и господа — прозвуча увереният му дълбок глас. — Налага се да прекъснем полета си до Рим. В момента наближаваме летище Хийтроу в Лондон, Англия, където ще направим непредвидено кацане. Позволете ми да ви уверя, че нямаме никакъв проблем. Не е налице каквато и да било техническа повреда. Самолетът работи прекрасно. Просто ще направим съвсем кратко спиране в Лондон и тогава ще продължим за Рим. Дами и господа, извиняваме се за неудобството. В момента сме поизбързали малко от графика, затова се надяваме да успеем да наваксаме повече време след този престой. Въпреки всичко ще ви закараме почти навреме в Рим. Благодаря.
	Мърморейки, младежът се изправи с мъка и отметна одеялото настрани. После закопча колана, от който се беше освободил, преди да легне да спи, и прокара пръсти през сплъстената си коса. От импровизираната възглавница на лицето му се беше получила гънка, подобна на белег, която минаваше от слепоочието до челюстта и придаваше на лицето му хулигански вид.
	Една от стюардесите му предложи закуска. Той погледна към чинията с притоплен омлет и си поръча само портокалов сок и кафе. Жената му ги подаде с широка, белозъба панамериканска усмивка. Въпреки навъсената си физиономия, той беше хубав младеж, висок и мускулест. Косата му, макар и разчорлена, имаше привлекателен кестеняв цвят и руси кичури, които се получаваха от дълъг престой на плажа.
	Едва беше привършил с кафето си, когато почувства налягането в ушите си и момичето дойде с усмивка да прибере подноса. Тя и колегите й се движеха с онова пресилено спокойствие, предназначено да вдъхва увереност, което беше докарало някои от пътниците до истерия. Младежът наблюдаваше възрастната жена на мястото до прозореца вляво. Макар и в профил, можеше да прочете по устните й молитвата, която тя си повтаряше, докато пръстите й потрепваха върху броеницата. Както повечето деца от Бостън, беше я чувал хиляди пъти от устата на собствената си майка.
	Няколко пътника извикаха, когато самолетът се приземи на пистата и подскочи веднъж. После продължи по земята, забави ход и спря. Младежът проточи врат да погледне през прозореца зад старата дама, но успя да зърне само откъслечни светлинки. Неочаквано сякаш му хрумна някаква мисъл. Той се сепна, изръмжа нещо на себе си и се навъси още повече. Надигна се от мястото си, прекоси пътеката, наведе се към прозореца и се взря в тъмнината. Нямаше и следа от светлини на линейки, а само от фаровете на половин дузина автомобили, чийто блясък се отразяваше върху мокрия асфалт и скриваше всичко, което ставаше зад тях. Във въздуха се почувства раздвижване, което показваше, че вратата на самолета е отворена.
	Последва интервал от около минута и един стюард с мустак, толкова гъст и лъскав, че приличаше на малко животинче, се появи от сектора за първа класа, следван от четирима намръщени цивилни. Стюардът отстъпи встрани, мъжете минаха покрай него и започнаха да се придвижват по пътеката. Пътьом отваряха шкафчетата над седалките и изваждаха чантите. После се навеждаха към пътниците с багажа в ръце и задаваха въпроси. Хората ги гледаха с неразбиращи, подпухнали от умора лица, кимаха или клатеха глави. Други четирима мъже се появиха на дясната пътека и започнаха същата процедура.
	Двете групи се придвижваха бавно към задната част на самолета; понякога се усмихваха мрачно в отговор на някой пътник, който успееше да скалъпи някакъв въпрос, но нито веднъж не казаха нещо друго освен все същото лаконично запитване. Младежът ги наблюдаваше известно време как се приближават, след това сви рамене и се отпусна непринудено назад. Усмихна се на старата дама така, сякаш искаше да й каже, че се радва колкото нея, задето са се приземили успешно и че е също толкова озадачен от случилото се. Той извади от багажа си упътване, озаглавено „Как да минеш по-евтино в Италия“, затвори раницата, избута я под седалката отпред, за да не му пречи, и се зачете. Беше напълно погълнат от това как да пести пари във Флоренция, когато единият от мъжете протегна ръка към него и го докосна по рамото.
	— Извинете, господине. Вие ли сте Карл Денъм?
	Младежът вдигна поглед към тях и кимна:
	— Ами… а-а… да. Защо?
	Гласът му звучеше напрегнато, а лицето му беше изгубило загара си. Ъгълчетата на очите му потрепваха.
	— И това е вашата чанта, господине? — Очите на мъжа се насочиха към раницата.
	Младежът отново кимна.
	— Това ли е всичко, което носите, господине?
	Той пак кимна и адамовата му ябълка подскочи.
	— Точно така. Нося само малко дрехи и няколко книги. Кои сте вие? — Опита се да придаде нотка на възмущение на последните си думи. Само че се получи нещо като хленч.
	Мъжът не обърна внимание на въпроса му.
	— Моля, господин Денъм, бихте ли дошли с нас?
	Докато вървеше, придружен от двама от мъжете, другите продължаваха да проверяват кой е притежателят на всяка чанта от ръчния багаж.


	Четиримата мъже стояха в стаята без прозорци и гледаха надолу към младежа. Петият, който седеше срещу него, хвърли последната тънка пачка долари върху купчинката пред себе си, голяма колкото две кутии от обувки. Всяка от пачките, завързана с тясна найлонова лента, съдържаше двадесет хиляди долара. Бяха ги намерили на дъното на раницата, която сега лежеше празна на пода до него, редом до няколкото разбъркани дрехи.
	Мъжът на масата измърмори нещо на другите и се обърна към младежа, който беше седял блед и мълчалив по време на броенето. Господинът протегна ръка, вдигна няколко пачки и ги пусна небрежно върху купчинката. После се отпусна назад и заговори меко:
	— Защо не ни разкажете със свои думи, господин Денъм, за да спестите на всички ни много време? Тук има почти два милиона долара. Чии са?


	Беше шест и половина сутринта, когато Майк чу отварянето на входната врата и тихи гласове в коридора. Шон му подвикна нагоре от подножието на стълбите. Сканлън се беше събудил в четири и половина и не бе успял да заспи отново. През тези два часа прелисти книгите, които намери в стаята, и погледа равнодушно телевизия. За пръв път в живота си включваше ранните утринни новини. По времето, когато чу гласа на Шон, вече знаеше, че няма да го повтори. Изключи телевизора и заслиза по стълбите, като носеше в ръка сака с малкото си дрехи. Момичето го чакаше долу.
	— Готов ли си?
	Майк кимна.
	— Добре. Да вървим. Самолетът ти е в осем. — Тя се обърна и тръгна към вратата.
	Последва я, като махна бегло на Шон, който стоеше и гледаше недоумяващо от вратата на антрето. Момичето подаде на Майк тъмните очила, изчака го да ги сложи и го изведе от къщата. Колата се бе движила три или четири минути — достатъчно, за да се отдалечат порядъчно — когато тя заговори:
	— Можеш вече да ги свалиш.
	Майк махна очилата. Намираха се на широко главно шосе. Момичето бръкна в чантата си между двете седалки и му подаде билет и портфейл с пари. Той прелисти банкнотите — триста американски долара — и сви устни. Доколкото си спомняше, в Либия някога щяха да му стигнат за две добри вечери, само че сега с тези пари щеше да си купи две лоши вечери. Разтвори билета и погледна остро към момичето.
	— Мислех, че заминавам за Либия.
	— Ъхъ, точно така.
	Майк вдигна билета:
	— Какво е това тогава, по дяволите? Тук пише: Амстердам — Кувейт.
	— Разбира се, че пише така. А ти какво очакваше? Директен билет за Триполи? Тогава всички от специалните служби и вероятно няколко души от Лондон щяха да зарежат уикендите, за да дотърчат на летището да говорят с теб. Ти си от петролната индустрия, нали? Пътуваш за Кувейт, за да си намериш работа по договор. — Тя се обърна и го стрелна с очи. — Ще си вземеш билета за Триполи на транзитното гише в Амстердам. Но все пак запази този за Кувейт. После ще си върнем парите обратно.
	Майк понечи да се засмее, но осъзна, че тя не се шегуваше. И Шин Фейн имаха счетоводители, както всяка друга организация.
	— А парите? — попита иронично той. — Искаш ли да ти напиша разписка за тях?
	Тя го погледна без ни най-малка следа от шеговитост в очите.
	— Не. Само ги предай, когато стигнеш в Триполи. Там няма да има нужда да харчиш никакви пари. Това е просто част от ролята ти на човек, който работи в петролната индустрия.
	Той поклати глава:
	— Господи! Между другото, има една подробност, която не ми беше казана. Какво ще стане, когато стигна там? Какво трябва да правя?
	— Нищо. Мини през митническите проверки като всички останали. Ще бъдеш посрещнат. — Колата спря пред ниската сграда на летището. — И още нещо. Имаш да убиеш няколко часа в Амстердам. Не ги използвай, за да се обадиш по телефона на някой приятел. Вземи си билета, седни някъде и чакай полета си.
	— Какво ще стане, ако не го направя?
	Тя му хвърли бърза, невинна усмивка.
	— Точно аз няма да направя нищо. Но хората, които ще те следят, може да си извадят погрешни заключения. — Момичето се наведе през него и му отвори вратата. — Приятно пътуване.
	— Да. Кажи една молитва за мен.
	Колата потегли още преди Майк да беше затворил напълно вратата.
	Регистрирането за полета за Амстердам вече бе започнало. Майк отиде непринудено до гишето. Вляво, на двадесет крачки от опашката, седеше мъж в тъмен костюм. На пейката до него имаше сак, а на скута му лежеше вестник. Приличаше на бизнесмен, който очаква полета си. Само очите му го издаваха — на всеки няколко секунди ги вдигаше от вестника. Вместо да се оглежда лениво или да наблюдава жените, той приковаваше вниманието си върху лицата на пътниците, които се регистрираха. Когато Майк застана на опашката, мъжът се изправи, пъхна вестника в сака и се отдалечи. Пътьом размени едва забележимо кимване с една жена на около петдесет, облечена с жилетка и с ниски обувки, която се появи точно по това време и зае мястото му. Беше седем и петнадесет. Майк се усмихна вътрешно. Специалните служби можеха да проявят повече въображение и да не съобразяват петнадесетминутните си смени с часовника.
	Проверката на ръчния багаж беше щателна. Дори и свещеникът пред Майк беше накаран да извади тоалетните си принадлежности на пейката. Използваше скъп одеколон за след бръснене.


	Майк тръгна към изхода при първото повикване за полета на Холандските кралски авиолинии за Триполи. Беше чакал на летище Скипъл почти пет часа, в които не се бе случило абсолютно нищо. Беше прочел „Таймс“ и „Гардиън“; когато започна „Индипендънт“, новините вече му изглеждаха ужасно познати. През това време той яде, прочете по-голямата част от една книга с меки корици, пи кафе и ходи до тоалетната три пъти. От време на време се изправяше, разхождаше се из салона на летището и разглеждаше безмитните бутици. Нещата, които се продаваха там, отдавна бяха източник на удивление за него. Изглежда, не служеха за нищо друго освен за убиване на скуката чрез разделяне с известна сума пари.
	Неочаквано го нападнаха непредсказуемите спомени за Аликс. Стоките му напомниха за времето, когато двамата се бяха смели на рекламните боклуци, които пристигаха с пощата сякаш всеки ден. Каталозите-еднодневки за поръчки по пощата предлагаха електронни приспособления за хората, които имаха всичко, освен нормално функциониращ мозък. Машинарийките бяха предимно цифрови апарати за самостоятелно измерване на кръвното налягане и уреди за упражнения, на които бяха изобразени ентусиазирани изпълнители, неусетно губещи килограм след килограм. На втората седмица човек поставяше закупените вещи в шкафа под стълбите, забравяше ги за следващите двадесет години и продължаваше с поръчка на електронно помагало за завързване на вратовръзки, използвайки кредитната си карта.
	Докато се движеше из залата, Майк положи всички усилия да провери дали някой не го наблюдава, но нито веднъж през тези пет часа не можа да забележи някой да проявява и най-малък интерес към него. Вероятно не го следеше никой. От друга страна, в постоянното движение и забързаност на едно от най-оживените европейски летища можеха да го наблюдават незабелязано поне дузина души. Майк се настани на един от пластмасовите столове на около двадесет метра от изхода на залата и се заозърта.
	Огледа внимателно лицата на пътниците, които обикаляха около гишето. Представляваха същата смесица, която беше свикнал да очаква за един полет за петролна държава: персонал от сондажните полета със зле комбинирани всекидневни дрехи; бизнесмени от континента с хубави костюми или много елегантни спортни облекла; английските им колеги с кафяви костюми и вратовръзки, които изглеждаха като част от специална пратка от Албания; араби със западни костюми, копринени вратовръзки и златни пръстени от по две унции; арабски семейства с красиви тъмнокоси деца и майки с гладка кожа и широки ханшове. Нямаше нито една европейка.
	Наближаваше времето за заминаване и Майк започна да се надига, когато зърна една фигура, която крачеше към гишето. Той се спря по средата на движението, седна обратно на стола и се втренчи неподвижно в новодошлия, който тъкмо представяше бордовата си карта. Майк седеше, опитваше се да сдържа вълнението си и очакваше да зърне профила, за да се увери напълно. Докато разглеждаше мъжа, сърцето му се разтуптя. В дузината снимки носът беше лошо счупен. Сега, префасониран от изкусната работа на някой хирург, беше прав, тънък и безличен. Очилата с позлатени рамки и подрязаните мустачки също не бяха присъствали на снимките във вестниците; лицето му беше по-закръглено, а талията по-пълна, отколкото когато го бяха изобразявали. Всичко това, съчетано с добре скроените дрехи и марковото куфарче, го правеше почти неузнаваем от грубоватия образ върху десетгодишните фотографии. И все пак Майк беше абсолютно сигурен за самоличността на този човек.
	През многото вечери, които беше прекарал сам в стаята си в запомняне на физиономии, това лице го бе гледало от няколко страници. Обикновено беше на снимка с някой друг, някой по-интересен. Този мъж, Джак Рандъл, който сега стоеше на двадесет метра от Майк, не бе представлявал никакъв интерес за него. Защото Джак Рандъл беше мъртъв.
	Бивш учител по история в едно училище в Белфаст, Рандъл в продължение на много години бе бил всепризнат снабдител на Шин Фейн. Беше ненадминат в събирането на пари и организацията на оръжейни доставки; един от тримата най-търсени мъже на Британските острови до смъртта си. Тя бе исторически факт. Всеки вестник в страната я беше потвърдил. Джак Рандъл беше загинал при един автогол на ИРА.
	Двама мъже спрели кола пред едно кино в Белфаст с намерението да поставят бомба. Тя избухнала преждевременно. Било невъзможно да се разпознаят хората в колата. Парченцата от шофьорската книжка и масивният пръстен с печат, за когото се знаело, че Джак носи постоянно, били приети от британските власти за неопровержимо доказателство, че единият от загиналите е Рандъл. По онова време всички ликували. Оказваше се, че са сбъркали.
	Майк се придвижи напред, за да се нареди на опашката. Джак Рандъл стоеше на десет крачки от него, носеше луксозно куфарче и изглеждаше като преуспял бизнесмен до мозъка на костите. Пръстенът на лявото му кутре представляваше скромна златна халка с малък камък. А опашката, на която току-що се бе наредил, беше за полета за Либия, главния оръжеен снабдител на ИРА.


>	11.

	Бяха минали няколко години от последното идване на Майк в Либия. Все още всичко беше кафяво. Самолетът премина през тънкия слой облаци и разкри гледката на простиращите се долу новопостроени предградия на Триполи. Вилите се издигаха в своите оградени със стени изсъхнали градини. Отгоре даже и листатите сукуленти* и разпръснатите тук-там евкалипти изглеждаха жълто-кафяви. Между вилите, върху парцели наскоро изкопана земя, приличащи на червеникавокафяви петна сред заобикалящото ги жълто-кафяво, се виждаха спретнати ниски жилищни блокове. Даже и преди човек да стъпеше там, страната не излъчваше чар, но имаше едно нещо в нейна полза, което силно порази Майк. Никъде около Триполи нямаше и следа от градчетата с бедняшки колиби, които обграждаха повечето от големите градове в Северна Африка и в останалите развиващи се страни.
	[* Група растения със сочни и месести стъбла или листа (алое, кактуси и др.). — Б.пр.]
	Бяха само на неколкостотин метра от изсъхналата земя. Внезапно Майк беше обхванат от лошо предчувствие, когато видя пистите и сградите на летището в Триполи да се плъзгат покрай тях, далече вдясно. Но бързо се овладя. Беше забравил, че гражданското летище не се използваше от няколко години, след бомбардировките на американците. Даже и според ленивите стандарти на страната изтеклото време беше достатъчно, за да се запълнят няколкото ями от бомби, но правителството бе решило да продължи да използва старата база на американските военновъздушни сили. Тя беше по-далече от града. Ако някой атакуваше отново — а страната имаше дарбата да си създава врагове — щеше да има по-малко цивилни жертви.
	Приземиха се гладко върху бетонната писта. За малко сред пътниците се почувства оживление, когато зърнаха танковете и противосамолетните оръдия, открояващи се между порутените сгради. Майк взе чантата си и се приготви за слизане. По време на полета беше видял Рандъл само веднъж, когато бе отишъл до тоалетната в задната част на самолета. Тогава Рандъл седеше, зачетен в холандски вестник, пушеше пурета от тенекиена табакера, която лежеше пред него, и не показваше никакви признаци да познава Майк.
	От самолета до сградите нямаше транспорт и пътниците извървяха двестате метра до ниския хангар на митницата в разпръсната група. Пътят им беше ясно очертан от редица мрачни млади войници с автомати в ръце. Имаше шест будки за паспортна проверка, но само в една от тях имаше човек. Измина почти половин час, докато дойде редът на Майк. Будката беше дървена, с прозорец отпред. В долната част на стъклото беше изрязан полукръг, горе-долу на нивото на талията, което принуждаваше пътника да се навежда, за да чува въпросите на чиновника.
	Майк се усмихна вътрешно. За да чуе какво казва паспортният служител или да отговори на въпросите му, пътникът трябваше да превие гръб, почти да раболепничи. Навсякъде по летищата в третия свят беше възприета тази тактика. Това бе реакция от колониалното им минало. Изглежда, имаше за задача да предупреди гражданите на бившите колониални държави; нещо като предвкусване на униженията, на които можеше да ги подложи всеки в униформа, щом веднъж преминеха бариерата. Така че започвай да се държиш прилично още отсега!
	Чиновникът подържа паспорта на Майк като фалшива банкнота. След пауза от около тридесет секунди той кимна едва забележимо. Мъж в цивилни дрехи, който се спотайваше до една близка врата, кимна в отговор, приближи се до Майк, поздрави го по име и го въведе в офис с варосани прозорци.
	Рандъл вече беше там. Един цивилен либиец го прегръщаше разпалено, допрял брадичка до рамото му, и го потупваше по гърба с ръка. Рандъл му отвръщаше въздържано. Очите му срещнаха тези на Майк над рамото на мъжа, без да го поздравят или изразят каквото и да било. Лицето му беше почти безизразно, ако не се смяташе отвращението, изписано на него.
	Либиецът се отдръпна, сияейки.
	— Ах, скъпи мой господин Джак! Отново сте с нас! Толкова се радвам да ви видя. Имате ли багаж? — Рандъл кимна. — Тогава нека го вземем. — Той надникна през вратата. — Скоро ще пристигне.
	После помисли малко и се обърна към Майк:
	— А вие сте господин Сканлън?
	Майк кимна и му се усмихна вяло.
	— Вие имате ли чанти?
	Майк поклати глава:
	— Аха. — После вдигна чантата си. — Само тази.
	— Добре. Моля, елате с господин Джак и мен.
	Той ги изведе от офиса точно когато отворен пикап изрева и заби спирачки близо до новичка на вид багажна лента, която се виеше в залата. Двама мъже скочиха от кабината и започнаха ентусиазирано да хвърлят чантите върху лентата. Тя не се помръдна. Пътниците, които бяха успели да убедят чиновника от паспортното гише да ги пусне да влязат, се скупчиха около нарастващия куп багаж като хиени около болна антилопа. От време на време някой от тях се спускаше напред, снишавайки се, когато над главата му полетеше поредната чанта, и издърпваше куфара си от камарата.
	Рандъл пристъпи елегантно напред с все още безизразно лице и отново се върна, този път със сив куфар „Самсонайт“ от купчината. Цивилният веднага се втурна към него и му го взе насила, като само махна с ръка на протестите на Рандъл. После ги поведе покрай ниските маси, докато останалите пътници гледаха примирено как суровите митничари ровят в багажа им. Никой от служителите не вдигна поглед към тримата мъже.
	През целия път до колата либиецът говореше непрекъснато, предимно на Рандъл. Джак му отвърна с не повече от два-три едносрични отговора. Но мълчаливостта му не оказа никакво влияние върху доброто настроение на мъжа. В моментната тишина, когато Рандъл и Майк бяха настанени на задната седалка и либиецът беше зает с товаренето на чантите им в багажника, Джак се обърна към спътника си и протегна ръка:
	— Джак Рандъл.
	Докато изговаряше името си, не изпускаше от очи лицето на Майк, търсейки някаква реакция.
	— Майк Сканлън. — Той разтърси протегнатата му ръка, помълча за миг и после си позволи да се намръщи. Обърна се и погледна зад гърба си. Либиецът се беше вкопчил в прегръдка с друг мъж с набола сива брада и кривогледи очи. Вероятно не се бяха виждали от предишния ден и щеше да им отнеме поне още пет минути, за да се поздравят. — Рандъл? Май някой със същото име хвърли топа преди няколко години? Не беше ли от бомба?
	— Имаше бомба, да — ухили се другият. — Двама души загинаха. Това беше името, което дадоха на единия от тях. Горкото копеле, а?
	Майк не сваляше поглед от мъжа. После бавно, сякаш едва сега започваше да схваща, изобрази на лицето си известно възхищение. Накрая наклони глава на една страна.
	— Боже господи! — поклати глава той, вече нескрито удивен. — Господи! Това беше прекрасно изпипана работа. Не се чу даже и шепот!
	На фона на ухилената физиономия очите на мъжа внезапно станаха хладни.
	— И нека си остане така. — Той посочи с палец назад. — Оня клоун там, Хамид, си мисли, че името ми е Джак Рандолф, разбираш ли ме? Хамид е нашият контакт с либийците — рече неособено въодушевено Рандъл. — Наш човек е, но никога не говорим за работа пред него, освен ако имаме нещо специално, което искаме да бъде предадено на тукашното правителство. Ясно?
	Майк кимна и погледна към Хамид, който се смееше с опърпания старец и държеше ръката му между дланите си.
	— Окей — рече Майк съвсем тихо. — Има ли някаква специална причина, поради която не му се доверяваме?
	Рандъл се втренчи в него, сякаш внезапно беше заподозрял, че са му изпратили малоумен сътрудник.
	— Либиец е — отвърна той, сякаш никой разумен човек нямаше нужда да задава въпроси след този отговор.
	Майк имаше няколко, но преди да ги зададе, беше прекъснат от Хамид, който сядаше зад волана и вече изливаше порой от думи.


	Слънцето се спускаше над крайбрежната улица в Лисабон и караше боядисаните къщи да излъчват нежна пастелна светлина. Високо горе, на един от балконите с парапети от ковано желязо, седеше сивокос мъж и гледаше надолу към панорамата на пристанището. Беше напълно отпуснат под лъчите на късното слънце; петите му почиваха на парапета, а резбованият му стол от тъмно дърво беше наклонен назад. Мъжът отряза хапка от сиренето, което стоеше на масичката до него, и го задъвка с наслаждение. После въздъхна, наля си минерална вода от една бутилка със замръзнали капчици, отпи и остави чашата от гравиран кристал на масичката. Посегна към синята полиетиленова чанта до стола си, извади голям морски бинокъл, махна тежките си тъмни очила и го вдигна към очите си.
	Гледката го накара да затаи дъх. Изглеждаше прекрасно, още по-красив, отколкото го беше видял последния път в пристанището на Ла Валета. Залязващото слънце се отразяваше в бялата боя и създаваше илюзията, че е поръбен с пламък. Мъжът фокусира бинокъла, за да може да огледа цялата палуба. Там нямаше почти никой. Той погледна часовника си, после насочи бинокъла към входа на пристанището. Изникна автобус, който премина бързо оттам. Последва го втори, трети, четвърти, докато накрая до кораба се наредиха повече от дузина. Вратите на автобусите се отвориха и оттам се изсипаха деца. Мъжът се усмихна. Усмивката му стана още по-широка, когато децата се наредиха в стройни редици до автобусите, като всяка група беше предвождана от млад мъж или жена. Тези младежи носеха еднакви дрехи — безупречни униформи от тъмночервени пуловери, бели панталони или поли и бели обувки. Изглеждаха малко смешно; нещо между военноморски персонал и хор от отвратителен мюзикъл. Мъжът се изсмя на глас, когато дюдюканията и подсвиркванията на докерите долетяха до него, докато децата — много от тях момичета в миниполи — започнаха да изпълват мостика.
	На пристанището, в средата на децата от третия автобус, Джейми Пайк и Деби Томас разговаряха развълнувано с другите около тях, разменяйки си впечатления за екскурзията през деня. През няколкото дни, откакто беше започнало пътешествието от Саутхамптън, се бяха превърнали от познати в близки приятели. Деби притискаше към гърдите си пачка пощенски картички. Джейми й се присмиваше добродушно — тя беше купила португалски марки, а следващата й възможност да изпрати картичките щеше да бъде в Неапол.
	Слънцето залезе зад хоризонта в умираща палитра от цветове. Мъжът продължи да седи в същото положение, без да забелязва осезателния хлад, който пропълзя във въздуха с изчезването на слънцето. Той гледаше как корабът сякаш оживя, когато екипажът се приготви да напусне пристанището. Беше почти напълно тъмно, когато мъжът свали бинокъла и отново погледна часовника си. Изръмжа едва чуто от удоволствие — корабът щеше да отплава навреме. Изправи се на крака, пъхна още едно парче сирене в устата си и влезе обратно в апартамента.
	На пода лежеше жена на средна възраст и го гледаше. Очите й проблясваха от страх и презрение. Покривката за маса с дантели по краищата беше омотана здраво около главата й и запушваше устата й, като издърпваше устните й назад. Беше облечена в скъпа тъмна пола от много фина вълна и в черна копринена блуза. Това беше нещо като приета униформа на заможните португалски вдовици. Косата й, някога черна, а сега прошарена със сребърни нишки, беше прибрана назад в стегнат кок; няколко къдрици се бяха измъкнали по време на кратката й, но яростна съпротива. На лявото й око имаше виолетова синина; китките и глезените й кървяха там, където градинският шнур, овързан около краката и ръцете й, се беше врязал в плътта.
	Полата се беше вдигнала чак до хълбоците й. Жената носеше старомодно бельо, черен колан и тъмни чорапи. Беше красива, с широк ханш и щедри гърди. Бледата кожа на бедрата й сякаш проблясваше в сумрака. Мъжът се поспря, загледан надолу към нея. Страхът в очите й нарасна и устните й се задвижиха под покривката. Опитът й да изпищи завърши с нисък гъргорещ звук. Внезапно, предугадил причината за подновения й страх, мъжът поклати глава. После погледна с присвити очи към часовника си, като обърна китка, за да улови последните остатъци светлина, идващи от френските прозорци, усмихна се мрачно на жената и наведе глава в подигравателен поклон:
	— Задължен съм ви… Благодаря за гостоприемството.
	След това се обърна и тръгна към вратата. Жената отпусна глава назад върху лъскавите плочки на пода и стисна здраво очи. Устните й се задвижиха в опит да произнесат нещо като благодарствена молитва.
	Мъжът прекоси тъмния, претъпкан с мебели салон и отвори внимателно предната врата. Огледа бързо тясното стълбище в двете посоки, наострил уши за шума на асансьора. След като не чу нищо, той излезе и се отправи надолу по стълбите, като остави вратата на апартамента широко отворена след себе си.
	Измина няколко пресечки с бавна крачка, незабелязан в тълпата, излязла да подиша чист въздух. Накрая стигна до старомодна поща с гипсова фасада. Изкачи се нехайно по стъпалата, но щом влезе, ускори крачка и забърза към гишето за международни разговори. Насочиха го към една от номерираните кабинки. Там извади химикалка и тефтерче с черна кожена подвързия от вътрешния си джоб и започна да набира международния код на Холандия. Номерът, който последва, беше на малък апартамент на най-горния етаж на нисък блок в Енскъдей, в източната част на страната. Това беше собственият му дом.
	Изслуша спокойно и мълчаливо как телефонният секретар премина през поредица от обаждания, докато дойде един глас, който го накара да се приведе над телефона. Слуша напрегнато няколко секунди. После, прехапал устни, надраска някакви числа върху малкото тефтерче и за кратко натисна вилката с пръст. Мускулите на обикновено безизразното му лице потрепнаха нетърпеливо, когато започна да набира номера в Хамбург, който беше записал. Докато чакаше някой да отговори от другия край, мъжът свали нервно дебелите очила от носа си и забарабани с тях по бедрото си, втренчен без посока през стъклото на вратата. Гласът от другия край на линията го накара да се сепне.
	— Ало?
	— Али, ти ли си? — Мъжът се напрегна, за да чуе отговора по лошата връзка. Когато чу гласа със силен акцент, дълбоките бръчки на лицето му се разсеяха в усмивка. — Току-що получих съобщението ти. Намери ли онова?
	Минута по-късно едва не събори един младеж по стъпалата, когато излизаше тичешком от пощата, едва сдържайки вълнението си. Младежът все още продължаваше да крещи обиди, когато мъжът се хвърли в едно такси.
	— На летището! Бързо!


>	12.

	Хамид караше по начина, който можеше да се очаква от хората, израснали в пустинята — бързо и зле, с някаква невинна вяра, която щеше да изглежда трогателна, ако не носеше такава потенциална опасност. Положението не ставаше по-добро от това, че сякаш половината от останалите шофьори споделяха същото отношение. Прашните мерцедеси и джипове „Тойота“ се втурваха без колебание по кръстовищата; коли и камиони изхвърчаха, без да се спират, от задънени улици, доверявайки се както на аллах, така и на клаксоните си. Обикновено се разминаваха един с друг. Понякога обаче не успяваха. Обгорените купчини метал покрай пътя свидетелстваха за това. За да прибави към вълнението, когато непрестанното му бърборене включваше нещо, което имаше нужда от подчертаване, Хамид се обръщаше на седалката си с лице към тях и им се хилеше, докато се убедеше, че са го разбрали напълно.
	Майк и Рандъл седяха със стиснати устни. Първият все още обръщаше известно внимание на несвързаното бръщолевене на Хамид. Джак, който вече имаше някакъв опит с шофирането на либиеца, се беше втренчил навъсено през прозореца още от момента, в който бяха излезли от паркинга. Зяпаше с каменно лице возилата, които преминаваха на сантиметри от боята на колата им. Очевидно предпочиташе това пред напрежението на предстоящата им задача.
	Хамид успя да премине с бясна скорост през вечерното движение по пътищата на града. Излязоха в по-широките и по-малко оживени улици на предградието Джорджийн Попули. Някои от вилите все още притежаваха силата да поразяват Майк. По-голямата част от този район беше застроена в дните преди революцията на Кадафи, през царуването на ленивия стар крал Идрис — корумпиран и влияещ се от чужбина режим, който гласовитите критици на Полковника извън Либия като че ли бяха предпочели да забравят.
	Хамид скочи на спирачките и спътниците му залитнаха напред със свити на топка стомаси. Бяха спрели пред една от най-малко претенциозните вили. Беше заобиколена със стена от боядисани в розово бетонни блокове, прекъсната само от широка порта. Стоманени листове, закрепени зад извивките от ковано желязо, успяваха да скрият вътрешността на двора от очите на минувачите. На тесния тротоар извън портата войник, облечен в маскировъчни дрехи и шамия*, седеше изпружен върху дървен кухненски стол. Държеше хлабаво пушката си за цевта, а прикладът й беше между краката му. Повдигаше я и я пускаше ритмично, като убиваше скуката, размазвайки големите мравки, които пъплеха забързано около ботушите му. Когато чу шума от спиращата кола, той вдигна сепнато глава и стисна по-здраво пушката. При вида на Хамид кимна, отпусна се и отново насочи вниманието си върху мравките.
	[* Тънка забрадка, обикновено черна. — Б.пр.]
	Хамид бутна портата и въведе спътниците си в павиран двор. Преди още да беше затворил напълно зад себе си, вратата на вилата се отвори рязко. Оттам изхвръкна дебел мъж с червендалесто лице и покрити с мрежа от спукани кръвоносни съдове бузи и се затича да ги поздрави. Беше едър, висок колкото Майк и с по-широки плещи, с дебел слой сланини около раменете и кръста. Памучните му панталони се бяха нагърчили на хармоника в началото на бедрата и зад коленете. Катарамата на протрития му кожен колан се впиваше в корема, изложен на показ под най-долното копче на ризата му. Къдрави посивяващи червеникави косми бяха полепнали от потта на няколкото сантиметра оголена бяла кожа. Върху ризата си мъжът носеше дебела жилетка с голяма дупка на лакътя. Той сграбчи ръката на Рандъл в един от огромните си юмруци. С другия го хвана над лакътя и я раздруса дружелюбно.
	Джак, който беше с десетина сантиметра по-нисък, се усмихна изтънчено и отстъпи назад. Извади ръката си от лапата на другия и за момент изглеждаше така, сякаш имаше намерение да я избърше в дрехите си. Накрая, като компромис, посочи към Майк.
	— Майк Сканлън. — Той погледна от него към едрия мъж. — Пат Кели. Пат е нашият постоянен човек тук, нашият посланик.
	За внимателния слушател последните думи трептяха от презрение. Пат се ухили гордо на Майк:
	— Точно така. От четири години съм в тая дупка. Познавам тия скапаняци като собствената си майка. — Докато говореше, той направи широк жест към Хамид — просто за да покаже точно какъв вид скапаняци имаше предвид. — Радвам се да се запозная с вас. — Мъжът грабна ръката му в месестия си юмрук и я раздруса. — Хайде да влезем в къщата.
	Вмъкнаха се през немебелиран вестибюл в хладна дневна. Майк разпозна мебелировката — стандартния модел изгнаническа вила от около 1964 година. Когато човек в шорти се изправеше на крака в горещ летен ден, тапицерията от изкуствена кожа се разделяше от плътта му със звук, характерен за закопчалка тип „котешко езиче“. Подът беше направен от мрамор втора употреба, който сякаш изпиваше топлината от електрическата печка до едната стена и придаваше хладина на въздуха.
	Внезапно Майк усети, че Хамид мълчи, и се огледа. Младият либиец се мотаеше на една стъпка от вратата в дневната и пристъпваше от крак на крак. Погледът на Майк внезапно като че ли напомни на Рандъл за съществуването на Хамид. Когато се обърна, очите на либиеца го гледаха втренчено. Молбата в тях размърда паметта му.
	— О, господи, Хамид! — изсмя се неискрено той. — Извинявай! Съвсем забравих.
	Постави луксозното куфарче на масата за хранене и завъртя ключалките на определения шифър. После го отвори и извади няколко лъскави списания. Бяха от тези, които можеха да се купят по-лесно в Холандия, отколкото в Англия. Всички, освен две от тях, имаха на корицата си снимки на неприлично наведени жени, които се хилеха към камерата с някаква пародия на съблазън. Другите две списания бяха с мускулести младежи в потници и разкопчани джинси. На лицата им беше изписано същото подканящо изражение, както на жените.
	Хамид грабна списанията и ги прелисти нетърпеливо с палец. Очевидно това, което видя, му хареса. Той се ухили доволно, кимна на Рандъл и заотстъпя към вратата.
	— Лека нощ, скъпи мои — рече либиецът и махна със списанията по посока на Рандъл. — Благодаря. — Когато стигна до вратата, се поспря. — Господин Майк, вашето обучение е уредено. Погрижил съм се за всичко. — Той погледна към другите двама, очаквайки тяхната признателност. — Всичко съм уредил. Превозът ще дойде утре сутринта да ви вземе. Бъдете готов, моля. Това е всичко.
	Изненадан, Майк погледна към другите за някакво обяснение. Рандъл кимна и пристъпи към Хамид.
	— Добре, Хамид. Чудесно. Благодаря ти. Лека нощ. — Хвана либиеца над лакътя и го избута твърдо в коридора. Другите чуха как вратата се затвори. Малко по-късно Рандъл отново влезе в стаята. Устните му бяха присвити като на човек, който току-що е стъпил в нещо гнусно. Той се усмихна кисело на Пат. — Имаш ли нещо за пиене?
	Пат затътри крака към кухнята. Майк чу звука от лед, който се удря в стъкло, и се обърна към Рандъл:
	— Обучение? Мислех, че съм изпратен тук, за да водя преговори. За какво, по дяволите, ще се обучавам?
	Рандъл го погледна хладно за момент и каза:
	— Да убиваш хора.
	Майк пренебрегна леките подигравателни нотки в гласа му.
	— Казаха ми, че задачата ми е да накарам тези хора да ни дадат семтекс. Вярно ли е това?
	— Може би — сви рамене Рандъл. — Когато се наложи да знаеш, ще ти бъде казано. Междувременно ще посещаваш този курс. Забавлявай се. Много хора биха подскочили от радост при тази възможност.
	Пат влезе в стаята с поднос в ръце. На него имаше голяма кана с кехлибарена течност и тънък слой нечиста пяна отгоре, по-малка кафява кана, гарафа с вода, чаши и лед.
	— Бира или водка? — повдигна едната си вежда той.
	Майк избра „водката“. Пат му наля два пръста безцветна течност от кафявата кана. Сканлън я погледна недоверчиво и допълни чашата си догоре с лед и вода. При добър късмет това щеше да бъде достатъчно, за да убие вкуса на антифриз от домашно приготвеното питие.
	Рандъл също избра „водка“. Пат пи и от двете, като гаврътна два пръста чист спирт и половината си бира, преди Джак да беше успял да допълни чашата си с вода.
	— А за мен да имаш нещо? — попита Пат с неприятно намигване.
	Рандъл измърмори вяло някакво извинение и се обърна към куфарчето си. Порови малко вътре и извади пакет, увит в хотелска кърпа за лице. Пат го отвори толкова нежно, все едно съдържаше безценен порцелан. Само че беше нещо още по-добро — няколко буркана с ечемичен малц. Видимо доволен, той напълни чашите им догоре. Сега, когато беше сигурен, че е получил доставката си от малц, можеше да си позволи да бъде по-щедър. Това бе единственият съществен внос, от който контрабандистите в Триполи имаха нужда, за да правят сносна бира.
	Седяха и пиха до късно през нощта. Майк поглъщаше наравно с тях чаша след чаша и казваше само толкова, колкото да поддържа разговора, докато ги оглеждаше внимателно. Рандъл се издаваше съвсем малко. Пиеше също толкова здраво, колкото Пат, без нито за миг да изгуби скования си, високомерен маниер, който му беше останал като махмурлук от годините на учителстване. Зад заучената хладност имаше и нещо друго, някаква нотка на постоянна разсеяност, която създаваше у Майк впечатлението, че мъжът е разтревожен за нещо, че очаква някакви новини.
	Пат говореше най-много и не беше трудно да се разбере защо. Мъжът беше отчаяно самотен и отегчен до побъркване. Това, което цветът на кожата му говореше, се оказа вярно. Майк го беше виждал повече по лицата на жените от затънтените петролни лагери, отколкото у работещите в тази индустрия мъже. Алкохолици, които обичаха да пият, но повече не можеха да носят, напиваха се от първата чаша, и с всеки път все по-бързо.
	Съчетанието на слушатели и алкохол бързо отприщи потока от дълго сдържаните ядове на Пат. Той ставаше все по-гръмогласен и изпълнен с горчивина с всяка изпита чаша. Поначало презираше арабите и се отвращаваше от тях, но за него либийците бяха най-отвратителните от този род.
	— Лукава пасмина скапаняци! Станаха десет пъти по-лоши, откакто оня глупак Джамал направи смахнатия си удар и едва не повали Кадафи. Жалко, че не успяха. На оня льохман съвсем му се разхлопа дъската.
	Майк се усмихна и хвърли поглед към Рандъл.
	— Виждам защо Джак те нарича наш посланик. Има ли някакъв конкретен проблем?
	Лицето на Пат се удължи. Той присви очи с пиянска лукавост, докато се опитваше да определи тона на Майк. Подозираше, че има сарказъм, но не можеше да усети къде. Затова предпочете да се разсърди:
	— Конкретен проблем ли? Да, дявол да го вземе! Тия копелета отказват да ни дадат нашата стока! Това е всичко. Опитват се да ни накарат да повярваме, че не могат да се докопат до нея, че шибаните чехи са им отрязали доставките. Лично за мен това е купчина лайна. Доколкото чувам, чехите все още са толкова петимни за чуждестранна валута, колкото и преди. Ако не и повече.
	Пат отпи голяма глътка водка, за да успокои гнева си. Майк се усмихна на Рандъл. Последният само присви рамене.
	— Не чак толкова петимни, Пат. В това се състои проблемът с хората, които току-що са открили демокрацията. Приемат отговорностите си твърде сериозно.
	Майк говореше меко, с точно толкова насмешливост в гласа, колкото да поддържа объркването му.
	Пат го погледна глуповато за момент, после избухна в подигравателен смях и реши да смени темата:
	— Виж, ние знаем, че имат на склад много от онова нещо. И те знаят, че знаем. Следователно извинението им е, че сме бавни с плащането. В един момент се хвалят с най-големия доход на глава от населението в целия шибан свят, а в следващия се стискат да ни дадат две седмици отсрочка. — Отпи още една глътка водка. Вече не си правеше труда да я разрежда с вода или лед.
	Майк се възползва от момента, в който Пат си поемаше дъх.
	— Може би наистина са закъсали. Саудитска Арабия се намъква лека-полека в същата лодка. Влизат милиарди, но още повече изтичат. — Вдигна ръка, за да спре възраженията на Пат. — Не ме прекъсвай. Ти самият би искал да имаш същите проблеми. Но това не променя факта, че те винаги ще поставят своите интереси на първо място. — После се обърна към Рандъл: — Не можем ли просто да съберем парите и да платим веднага? Така поне ще имат едно извинение по-малко.
	Рандъл направи гримаса и докосна префинено мустака си с кокалчето на единия си пръст, за да отстрани някаква въображаема прашинка.
	— Имаме намерение да… всъщност да платим в брой. Парите ги очаквах днес. — Погледна механично часовника си, сякаш да се увери, че не е сбъркал датата. После отново докосна мустака си, като че ли неочаквано бе започнал да го дразни. — Както и да е, трябва да бъдат тук утре. Обадих се на нашите хора в Ню Йорк от летището тази сутрин. Куриерът със сигурност е тръгнал от Бостън снощи.
	— Куриер ли? За колко пари става дума, за бога?
	— Два милиона — отговори неохотно Рандъл, сякаш сам не искаше да се чуе как го казва.
	Майк се наведе невярващо напред:
	— Два милиона долара?
	Джак кимна със свити устни.
	— Боже мой! И прекарваме толкова пари на ръка? Хората убиват и за малка част от тях. И какво ще спре куриера да офейка?
	— Страхът. Два вида страх. Първо, използваме само хора, които имат някой близък — дете, родител, някой, чийто живот им е много по-скъп от парите. Второ, в случай че изкушението все пак се окаже твърде силно, винаги някой ги наблюдава. Група ги откарва до самолета, а след това ги посреща друга. Всичките са хора от бостънската ирландска общност. Знаят с кого си имат работа.
	— И затова никога не се опитват да избягат? Струва ми се, че ако наистина искаш, винаги можеш да изчезнеш някъде из Хийтроу.
	Рандъл му се усмихна лукаво.
	— Може би. Веднъж един от тях опита. В Ню Йорк.
	— И успя ли да се измъкне?
	Усмивката на Джак угасна.
	— Извадиха по-голямата част от него от Ийст Ривър. Все още търсят главата му. Погрижихме се другите да научат за него. Това беше единственият път, когато имахме проблеми.
	— Досега?
	Рандъл му хвърли нервен поглед, изпълнен с чиста злоба.
	— Затваряй си устата. Ще дойде.
	Майк сви рамене и махна помирително с ръка:
	— Окей, извинявай. Нямах предвид нищо лично. Но все пак нямаме ли банки, които да се грижат за тези неща? Намират се достатъчно, дето не искат да знаят много подробности. Попитайте генерал Нориега. Попитайте колумбийските кокаинови картели.
	— Имахме банки. Но вече край с това. През последната година всичките ни сметки отидоха по дяволите. До последната.
	— Също като фабриките за бомби?
	Рандъл трепна, сякаш Майк го беше зашлевил, и кимна мрачно:
	— Точно така. Само дето това може да е работа на американското правителство. Упражняват голям натиск.
	— Сигурно. А бомбените фабрики бяха само съвпадение и добра полицейска работа. Гибралтар беше кьорав удар, Уиндзор — тумба въоръжени мъже от спецчастите в почивния си ден, действащи по интуиция! Хайде, Джак, отвори си очите! Цялата организация е проникната до сърцевината. И то от години.
	Раменете на Рандъл подскочиха назад, сякаш правеше съзнателно усилие да прогони спомените от лошите събития. После се наведе към Майк с внезапна нападателност.
	— Именно затова и ти си тук! — Гласът му звучеше ледено.
	Майк посрещна погледа му, като се втренчи дълбоко в очите на мъжа, опитвайки се да проникне зад престорената увереност. Търсеше следата от съмнение, която преди няколко секунди се беше опитала да си пробие път.
	Внезапно Рандъл сви рамене, отново се отпусна и се облегна назад.
	— Както и да е, използваме куриери и се получава. Само младежи, дори не и симпатизанти. Хлапета от колежа, които търсят откъде да припечелят малко пари. Дори не съм сигурен дали някои от тях осъзнават за кого пренасят.
	Майк се разсмя високо:
	— Сигурно! Мислят си, че прекарват чували с пари напред-назад в името на Организацията за борба с рака! Тези хора винаги заплашват да очистят децата ти, ако ги разочароваш! За кого, дявол да го вземе, си въобразяват, че го правят?
	Очите на Рандъл отново придобиха стоманен блясък.
	— Не започвай да ми се правиш на много умен, приятел. Знаят, че не е съвсем в реда на нещата. Просто не им се казва чии са парите. Повечето от тях мислят, че това са наркодолари. Както и да е, има нещо, което е по-добре да запомниш. Ти си нов в играта, аз — не. Живеем във века на електрониката. ЦРУ, Британското военно разузнаване, французите и всички останали са се включили направо в банковите компютри. Знаят за всяко движение на пари. Куриери, от ръка на ръка — това засега е най-безопасният начин. Не е добър, но е най-добрият, който имаме.
	Майк се усмихна мрачно.
	— Значи ето ни и нас — опитваме се да освободим една държава, а не можем да организираме работата си толкова добре, колкото банда южноамерикански дребни продавачи на кокаин. — Направи пауза, като се усмихваше с половин уста на мъжа отсреща. — Боже мой, ако има на света организация, която да има повече нужда от нови идеи…


	Беше три без петнадесет сутринта, когато мъжът от Лисабон излезе от аутобана и започна да следва знаците, водещи към центъра на Хамбург. Два пъти тази вечер бе имал късмет — първо хвана полета от Лисабон за Париж, а после последната връзка за Франкфурт. Тогава късметът му бе изневерил — нямаше повече самолети за Хамбург тази нощ. Нае мощен мерцедес и измина четиристотин и няколко километра само за малко повече от два часа и половина.
	Препускаше лесно с колата по празните улици. Познаваше града добре; беше живял тук две години, преди известно време, когато го бяха принудили да напусне Ирландия. Той провря колата в едно празно място на паркинга, сложи си очилата и закрачи бързо към кафенето, като поглеждаше нервно часовника си. Али беше казал, че може да чака до три. Сега беше три без четири минути.
	Едва влязъл в заведението, мъжът се закова на крачка от вратата, като се чудеше дали не беше объркал мястото. Познаваше го като тихо, мрачно кафене, където старци и преждевременно остарели мъже идваха да пият кафе и да играят шах.
	Сега светлините представляваха коктейл от наситени червено и синьо, а лампите — имитация на „Тифани“ — хвърляха петна от мека светлина върху масите, разположени дълбоко между изкуствените цветя. Мъжът влезе по-навътре в залата, като се чувстваше очебийно стар със сивата си коса с русоляв оттенък. Келнерка в минипола и трико, което отразяваше цветовете на светлините, се опита да го настани на една маса. Той отказа с разсеяна усмивка и продължи в полумрака.
	Али седеше сам на малка маса в дъното на заведението и се опитваше да чете турски вестник на мътната светлина на лампата. Беше симпатичен тридесетгодишен мъж с гладка кожа и носеше памучни панталони, риза с къси ръкави, здраво опъната върху пласта сланини на талията му, и подплатен дънков блузон. При вида на новодошлия хвърли вестника настрани и скочи на крака. Нисък и мургав мъж, с жива, енергична усмивка, той представляваше забележителен контраст с мрачния си посетител.
	— Колко се радвам да ви видя! Страхувах се, че може да не дойдете. — Изпи наведнъж останалото кафе и хвърли пари на масата. — Трябва да вървим. Много закъсняваме.
	Излязоха от кафенето и тръгнаха към колата. Турчинът се плъзна в мерцедеса и подуши одобрително кожената тапицерия.
	— М-м-м, може би когато си купя моя, за да си го откарам у дома, също ще бъде с кожена тапицерия.
	— Да, обзалагам се, че е така. Кой е пътят към болницата?
	Следвайки посоката, указана от Али, стигнаха за осем минути. Мъжът паркира колата, както беше редно, в една странична улица и тръгна след турчина, който свиваше зад ъгъла. Стената на болницата заемаше цялото пространство между двете пресечки. На петдесет метра от двамата мъже три бетонни стъпала водеха към тъмен страничен вход. Наблизо беше паркиран фолксваген-каравана със светъл цвят.
	Али поведе мъжа към караваната. Когато се приближиха, от нея слязоха трима мъже и тръгнаха да ги посрещнат. Али ги поздрави, като раздруса ръката на всеки от тях и им заговори на турски, сочейки към спътника си. Те се усмихнаха и наведоха глави за поздрав. Мъжът отговори на усмивките им с рязко кимване. Али каза още няколко думи. Двама от мъжете се обърнаха и отново влязоха в караваната: единият отзад, а другият зад волана. Али се обърна и поведе сивокосия си гост и третия турчин зад ъгъла, към ярко осветения вход за персонала на болницата. Без да се огледа наляво или надясно, Али изтича нагоре по стълбите и влезе, следван от двамата си придружители. Зад едно бюро седеше униформен мъж, който ги погледна безучастно, докато минаваха, без дори да си направи труда да отговори на поздрава, отправен му пътьом от Али.
	Последният ги поведе през фоайето към съблекалнята. Там отключи едно от редицата високи, боядисани в зелено гардеробчета — едно от няколкото с полуобелени ваденки с турското знаме на вратите — и извади три комплекта зелени гащеризони за санитари. Тримата ги навлякоха, като се оглеждаха дали някой не ги наблюдава.
	После Али ги поведе през поредица от коридори, докато стигнаха до една врата без надпис. Той извади ключ от джоба си и я отключи, влезе вътре за момент и излезе, като буташе натоварена с лекарства количка.
	Закрачиха заедно по коридорите. Само веднъж срещнаха някого — върлинест млад лекар, който вървеше забързано. По-възрастният мъж се напрегна при приближаването му и отново се отпусна, когато докторът отмина, явно без да забележи, че ръкавите и крачолите на сивокосия са по-къси, отколкото трябва.
	Приближиха се до един ъгъл. На няколко метра от него Али им направи знак да спрат и сложи пръст на устните си. Беше изпотен. Огледа се нервно, хвана по-възрастния за реверите и издърпа главата му по-близо до лицето си.
	— Точно като се завие тук — рече турчинът и посочи към ъгъла. — Пазачът седи отвън. Знае реда. Няма да очаква никакъв проблем.
	Мъжът кимна, бръкна в джоба си и извади един плик.
	— Носиш ли онова нещо?
	Али кимна. По брадичката му се стичаше пот.
	— Ето. — Извади сгънат кафяв плик изпод гащеризона си и го подаде на мъжа, който го отвори и погледна вътре, без да вади съдържанието.
	— Добре — каза сивокосият и бутна своя плик в ръката на Али. — Ето. С това можеш да направиш първата си вноска за мерцедеса. — Кимна към количката. — Всичко друго ли е тук?
	Али отново кимна.
	— Ето. — Вдигна ъгълчето на ленената салфетка. — Дайте й тези. Но тя и без това няма да създава проблеми. Никога не създава.
	Мъжът посочи с глава към другия турчин:
	— А той? Екипиран ли е?
	Турчинът разбираше английски. Без да дочака Али да отговори, той се ухили и вдигна лявата си ръка с леко свити пръсти. После ги изправи, за да могат другите да видят полираното дърво, което стърчеше от ръкава му и се гушеше в дланта му.
	По-възрастният кимна, протегна ръка и потупа Али по рамото.
	— Свърши чудесна работа. — После се обърна към другия мъж: — Да вървим.
	С турчина от едната си страна, той зави с количката зад ъгъла. Двадесет и пет метра по-нататък пред една врата седеше униформен полицай с къс автомат на коленете. Изглеждаше задрямал. Когато приближиха, вдигна рязко брадичка, погледна ги безизразно, а после им се усмихна малко глуповато.
	Турчинът измъкна с плавно движение тоягата от ръкава си и замахна към ухилената му физиономия. Един зъб издрънча върху метала на автомата. Главата на полицая се отметна назад. Турчинът вдигна тоягата и я стовари силно в челото на мъжа. При удара се чу изпращяване, сякаш се чупеше пръчка. Полицаят изгрухтя и започна да пада напред. Нападателят го хвана под мишниците. По-възрастният му придружител отвори вратата и отстъпи назад, за да може турчинът да довлече неподвижния полицай в стаята, после вмъкна вътре количката и затвори вратата.
	Момиче на около четиринадесет години седеше изправено в леглото и гледаше право пред себе си, без да показва с нищо, че е забелязало присъствието им. Сивокосият мъж извади двете хапчета, отиде бързо до леглото и ги напъха в устата му. То седеше съвсем неподвижно. Той грабна чаша вода, допря я до устните й и я наклони, докато девойката се изкашля и отпи.
	Косата й беше гарвановочерна, а бледото й лице — тясно и красиво. Семейната прилика беше очевидна. Турчинът, който стоеше до вратата, издаде звук на нетърпение. Другият мъж се огледа бързо, кимна и бутна момичето да легне по гръб. Тя се подчини, без да се съпротивлява, без дори да показва, че е забелязала присъствието му. Той подпъхна здраво одеялото от двете й страни и се наведе, за да освободи колелцата на леглото. После изръмжа на турчина да отвори вратата и избута кревата в коридора.
	Али чакаше на края му. Веднага щом се убеди, че са го видели, изчезна от погледите им. Избутаха леглото до ъгъла. Той отново ги чакаше на другия край и те отново тръгнаха след него. Продължиха по същия начин още две или три минути през поредица от коридори и Али винаги ги предвождаше достатъчно напред, за да не може никой да си помисли, че са заедно. Завиха зад поредния ъгъл. Али ги чакаше пред двойните врати, над които имаше зелен светещ знак за авариен изход.
	Стигнаха до него. Гладкото му лице блестеше от пот и той непрекъснато хвърляше нервни погледи около себе си. Когато го наближиха, видяха, че трепери. Али бутна резето и отвори вратата. Вторият турчин притича през тясното фоайе и останалите почувстваха прилив на леден въздух, когато отвори външните врати, водещи към улицата. После повика тихо другите. С хладнокръвна, методична бързина сивокосият мъж вдигна момичето на ръце заедно с одеялата и го изнесе навън.
	— Две минути — обади се дрезгаво Али, докато се отдръпваше заднишком. — До две минути трябва да съм задействал алармата. — После остави вратата да се затвори сама и се отдалечи забързано, като заряза леглото там, където си беше.
	Навън, на пустата улица, турчинът вече бе застанал до задния край на караваната. Почука на вратата. Тя се отвори веднага. Сивокосият мъж стигна до нея. Двамата турци поеха несъпротивляващото се момиче и го внесоха вътре. Мъжът съблече гащеризона, сви го на топка и го хвърли в караваната. Без да каже нито дума повече, той се обърна и започна да се отдалечава. Зад себе си чу как двигателят форсира тежко веднъж и затихна с отдалечаването на караваната.
	Два и половина часа по-късно мъжът вече бе пред гишето на „Херц“ на франкфуртското летище и връщаше мерцедеса.


>	13.

	Джипът препускаше през пробуждащите се улици, като принуждаваше първите редки коли да се отдръпват от пътя му. Шофьорът — юноша, навил ръкавите на парашутистката униформа до жилестите си бицепси, правеше карането на Хамид да изглежда колебливо като на възрастна монахиня. Когато забиха спирачките пред часовите на казармата Ал Азизиях, Майк вече гледаше на обучението в тероризъм, което го очакваше, като на шанс да се отпусне.
	Веднага щом влязоха в двора, четиримата войници, които го придружаваха, скочиха от джипа и се строиха около Майк. Затичаха се към маскировъчно боядисания хеликоптер, паркиран в центъра на плаца. Очевидно им се струваше, че бързината изглежда някак по военному. Майк никога не бе бил войник и затова се влачеше на опашката. Четиримата мъже се върнаха и се строиха около него, леко разочаровани.
	Докато пресичаха плаца, Майк се огледа наоколо с интерес. Точно това беше казармата, в която бе спал Полковника в нощта на американското нападение преди няколко години, когато едва не го бяха убили. Според слуховете в Средния изток, то беше отключило дългосрочната промяна в непостоянната личност на този човек; беше го направило по-отдръпнат и вглъбен в себе си, ако не и по-непредсказуем.
	Докато се качваше в хеликоптера, Майк зърна купчина строителни материали, захвърлени в района на парадния плац. Зад нея зееше покривът на една от постройките. Друга пък представляваше черен скелет от стомана. Скоро щяха да се навършат десет години от нападението. Изглежда, ремонтните работи все още бяха в процеса на обичайните мъдри размишления.
	От мястото си в хеликоптера Майк нямаше възможност да вижда земята долу. Само разположението на слънцето му показваше, че са се отправили на юг. Но не изпускаше много. Познаваше терена наизуст — безкрайни километри сух, празен пейзаж. Няколко души бяха положили огромни усилия да изразят удивлението си от тази необятна пустош. Няколко побъркани старчоци-арабисти, като Сейнт Джон Филби например, бяха изпълнили цели книги, превъзнасяйки такива места, затова не беше чак толкова изненадващо, дето последният бе имал за син Ким Филби. За Майк тази земя упорито си оставаше непривлекателна, колкото и скорпиони да я считаха за свой дом.
	През първия четвърт час от пътуването той направи опит да поговори с войниците, изтегнали се срещу него, надвиквайки шума на двигателя. Усилията му замряха, след като се сблъска с мрачното им безразличие. Накрая затвори очи, облегна се назад и зачака края на полета.
	Друсането от приземяването го стресна. В шумната, не изискваща вниманието му скука на полета мислите за Аликс отново бяха завладели съзнанието му. Бе толкова погълнат от спомените за нея, че беше изгубил всякаква представа за времето. Когато погледна часовника си, се изненада — бяха летели повече от три часа.
	Майк излезе, като примижа от пронизващата светлина. Бяха изминали доста дълго разстояние на юг. Мястото за кацане се намираше в една падина, изцяло заобиколена от сивкави хълмове. На ръба й беше опъната телена мрежа. Майк се огледа, очаквайки да види грубите казармени постройки на военен тренировъчен лагер. Вместо това пред очите му се простираше дълга двуетажна сграда с широки балкони на горните прозорци. Навесът над входа и внимателно поддържаните туфи от палми с тревни площи от двете страни придаваха на това място вид на приличен калифорнийски мотел.
	Майк дори не се опита да скрие удивлението си. Населението на страната наброяваше само три милиона и нещо и допреди по-малко от едно поколение повечето от тях бяха живели като номади, бедуини на палатки в пустинята. Сега не само те самите обитаваха вили с климатични инсталации, но и настаняваха начинаещите терористи в места, които изглеждаха като управлявани от Холидей Инс Корпорейшън. Едно нещо трябваше да се признае на сегашния режим — беше се погрижил всеки да почувства благодатта на петролните пари.
	Малко по-нататък, от едно скрито място, се чуха крясъци и внезапна стрелба. Няколко секунди по-късно група мъже в бойни униформи, натоварени с войнишки раници и оръжия, минаха покрай него на бегом, като поддържаха същото темпо даже и когато влизаха в сградата.
	Единият от младите войници слезе от хеликоптера и го въведе вътре. При влизане във фоайето чувството на човек, че се намира по-скоро в хотел, отколкото в академия за терористи, се засилваше. Освен портрета на полковник Кадафи, по стените бяха закачени снимки в рамки на хора, които гостите биха счели за герои — изтъкнати бандити, известни бомбени атентатори. Придружителят накара Майк да премине през задължителните процедури по записването, провеждани от красива и сериозна млада жена в униформа, подобна на тази на войниците, която седеше напрегнато на бюро, инкрустирано със седеф. Говореха някакъв пустинен диалект, който Майк бързо се отказа да следи. Когато кратката процедура завърши, момичето отвори едно чекмедже и им подаде ключ. Войникът поведе Сканлън по застлания с пътеки коридор към някаква стая.
	Беше широка, добре обзаведена и прохладна от шумния климатик, монтиран в стената. Имаше две единични легла. От едното разбърканите чаршафи докосваха пода, разкривайки част от дюшека. Майк попита придружителя си дали ще има време за един душ. В отговор мъжът само сви рамене и включи телевизора. Майк го остави да седи на ръба на едното легло и да гледа как познатите американски анимационни герои вдигат врява на арабски.
	В облицованата с бели плочки баня разхвърляните дрехи, сладникавата воня на тоалетна вода и течащите кранчета му показваха повече неща за съквартиранта му, отколкото му се искаше да знае.
	Когато излезе от душа и навлече дрехите си, придружителят му го поведе към склада зад фоайето, за да смени облеклото си с маскировъчен гащеризон и ботуши. Когато свършиха, беше дошло време за обяд.
	Майк влезе в ресторанта, чувствайки се като актьор, но веднага щом се огледа, това усещане премина. Всички в залата носеха еднакви маскировъчни дрехи в кафяво и зелено и високи до средата на прасеца ботуши. Може би облеклото ги караше да седят в някак изкуствени пози — като модели, които си почиват между снимки за модно списание. Почувства как очите го защипаха от облаците цигарен дим, които изпълваха залата. Редяха се на опашка за храната, разсипвана от величествени суданци с тюрбани. Почти учтивите им обноски представляваха странен контраст с наподобяващата на Дивия запад атмосфера в залата. Храната беше отвратителна — ориз, сос и парчета овнешко, толкова жилаво, че напомняше на Майк за кокалите-играчки, които някои хора даваха на кучетата си.
	Залата беше препълнена. Повечето от масите бяха претъпкани с хора, много по-млади от него, които пъхаха храната в устата си с пръсти. Броят на присъстващите жени го изненада. Най-често седяха отделно от мъжете. Единствените изключения бяха на смесената маса европейци. На две от масите имаше негри. Майк приказваше разсеяно с придружителя си, като разбираше само наполовина трудния акцент, докато се опитваше да долови говора от съседната маса. Звучеше някак познато, но неразбираемо, може би фламандски или немски диалект. Очите им се стрелнаха за момент към него, когато единият от тях забеляза, че Майк ги наблюдава. Той им се усмихна, кимна за поздрав и побърза да се обърне към придружителя си. Даже и от разстоянието от шест метра по лицата на тези хора се виждаше изписан недвусмислен фанатизъм.
	Дори и да бе имал някакво чувство, че всичко това е поза, то изчезна още през първия час след обяда. Пестелив на думи инструктор изцеди всичките сили на Майк със серия от упражнения, след които можеше само да се задъхва безпомощно. Все още се мъчеше да си поеме дъх, когато го накараха да се присъедини към една група, събрана в нещо като амфитеатър, издълбан в земята. Урокът тук беше „намушкване на хора“ за начинаещи.
	Инструкторът — широкоплещест нафукан кубинец — накара всеки от тях да го нападне с нож. Справи се лесно с нападателите, като ги хвърляше или извиваше лакътните им стави, докато мъжете закрещяваха. След това демонстрира уменията си, като се зае да им покаже правилния начин за убиване на човек с нож. Правеше го без усилие, с опитната наслада на роден убиец, като причиняваше болка на учениците си, забивайки юмрука си, който заместваше ножа, дълбоко в телата им. Жертвите се отдръпваха навъсено, но без да се оплакват, и отиваха с накуцване обратно по местата си, като правеха гримаси на болка.
	Дойде редът на Майк. Мъжът му хвърли тънкия десантен нож с груба, грапава дръжка и му направи знак да се приближи. Беше трудно за вярване, че това наистина се случваше. Майк сякаш играеше в един от онези скапани филми, които беше изтърпявал толкова често — боклуци с малък бюджет — и с които бе убивал толкова скучни вечери пред видеото в петролните лагери. Инструкторът се надуваше, хилеше се и изглеждаше груб; знаеше много добре, че никой от учениците му няма да вземе на сериозно поканата да се опита да го убие.
	Майк изигра шарадата, като замахна неохотно към мъжа. С презрителна лекота инструкторът мина малко встрани, за да избегне удара, хвана въоръжената му ръка и я стисна под мишница. После постави китките си точно под лакътя му и със сила, която беше напълно излишна, се наведе назад и дръпна нагоре. Майк изрева от болка. Мъжът го пусна, като се хилеше доволно на гримасата му. Сканлън потри лакътя със здравата си ръка, погледна ухилената физиономия на инструктора, поклати тъжно глава и заби юмрук дълбоко в издатината точно над катарамата му. Кубинецът издаде звук, сякаш се канеше да повърне, и се свлече на земята.
	Следобедът завърши с дълго бягане в компанията на група млади новобранци, след което дробовете на Майк горяха и левият му крак беше покрит с мехури от новите ботуши. След вечерята, която изглеждаше потискащо като овнешкото с ориз, Майк беше отведен при един българин, инструктор по експлозивите — набит тип с грубовато неостаряващо лице, обрамчено с гъста сива коса. Намерил европеец на по-близка до своята възраст, отколкото обичайните новобранци, мъжът скоро изостави първоначалните си резки обноски и възприе някаква заговорническа сърдечност.
	Под неговите инструкции Майк се зае да изработва бомба за поразяване на жива сила. Целта беше да се направи колкото може по-евтино, като се използва възможният минимум пластичен експлозив и максимум части, които можеха да се намерят в най-обикновена домашна работилница. Това напомни на Майк за онези малки реклами, които се появяваха в съботните броеве на британските вестници. Направете страхотно приспособление за унищожаване, докато си седите удобничко вкъщи. Не са нужни никакви специални умения; само няколко обикновени домакински гвоздеи и нашите лесни за следване, подробни инструкции.
	Майк вдигна поглед от жиците към българина.
	— Отдавна ли сте тук? Мислех, че България вече не ни помага.
	— Ха! — изсмя се мъжът. — Разбира се, че не. Не официално. Но нали вече имаме демокрация? — Отново се изсмя. — Аз съм на свободна практика. Не могат да ме спрат да го правя, нали? Не и сега. Това е новата култура на частното предприемачество! — Снижи глас, явно неспособен да се отърси от вкоренения си навик. — А и правителството все още има нужда от чужда валута. Ония копелета взимат трийсет процента от заплатата ми!
	— И кога пристигна? — усмихна се Майк.
	— Преди два месеца — отвърна мрачно българинът. — А ми се струват като две години. На всичкото отгоре имам още шестнайсет.
	Майк посочи около себе си с парче жица:
	— Не ми изглежда чак толкова лошо.
	Мъжът го погледна изпод грубоватите си вежди.
	— Познаваш ли тази страна?
	— Малко — сви рамене Майк. — Отскоро.
	— Е, значи можеш да си представиш. Там, у дома, живея в казармата в Стара Загора и винаги съм смятал, че това е досадно. — Отново се засмя. — Можеш ли да си представиш да очакваш с нетърпение уикенд в Триполи?
	Майк се ухили, докато прокарваше жици до детонатора под наблюдателните очи на инструктора.
	— Не е лесно. Защо дойде тук?
	Мъжът изстена театрално:
	— С жена ми искаме да си имаме собствен апартамент.
	— Винаги съм си мислел, че при вас се грижат добре за военните.
	Българинът пак се засмя, но този път с нотка на горчивина:
	— Да, така беше. Преди всичките тези промени. И още е така, за момента. Но както вървят работите, кой знае какво би могло да се случи. Преди да започнат промените в Москва, поне всички знаеха какво става. А сега я ме виж! — Посочи с пръст към себе си. — Навърших петдесет. Още три години и щях да се пенсионирам. Щях да имам собствен апартамент, пенсия и малко спестени пари. А вместо това, сега говорят за конфискация на апартаментите на военните и раздаването им на семейства! Инфлацията ще направи пенсията ми нищожна. И ако последват примера на поляците и източногерманците и левът стане конвертируем, ще се получи, както казва жена ми — спестяванията ми ще стигнат само колкото да покрия разходите си по търсене на нова работа! — Мъжът се изкикоти. Очевидно вроденото му добродушие му пречеше да възприема нещата сериозно. — Разбира се, тя е права. Само че аз съм този, който е наврян тук!
	Майк се засмя с него и посочи с жест стаята — климатичната инсталация, мраморния под:
	— Сигурно има и по-лоши места, където да прекараш няколко месеца.
	— Осемнадесет. Можеш ли да се сетиш за някое такова място?
	Майк си даде вид, че се замисля дълбоко. Двамата избухнаха в задружен смях. После Сканлън подаде на инструктора бомбата, която току-що беше направил.
	— Ами жените? Все пак не може да няма някакви компенсации.
	Българинът повъртя бомбата в ръцете си, като проверяваше връзките.
	— Много добре. Но все пак трябва да бъдеш по-внимателен. Тук има твърде много голи жици. Могат да се допрат. Виждал ли си жените тук?
	Майк кимна:
	— Само днес в столовата.
	— Е, тогава си видял, че повечето от тях са арабки. Знаеш ли какво означава това?
	Майк кимна, но мъжът все пак демонстрира: направи жест, сякаш опъваше пениса си с едната ръка, а с другата — го отсичаше.
	— Не, оставям ги на мира. И ти ще правиш същото, ако имаш някакъв мозък в главата. Всичките имат братя, които просто горят от нетърпение да защитят семейната чест. — Българинът извади няколко от жиците и му подаде обратно бомбата.
	— Свържи ги отново, ако обичаш.
	— Ами европейките? С тях няма нужда да се страхуваш, че братята им ще тръгнат след теб.
	Докато говореше, Майк повдигна учудено вежди. Инструкторът го гледаше така, сякаш току-що му беше предложил да се хвърли в минна шахта.
	— Майтапиш ли се? С тях ли? Някои от арабските момичета поне изглеждат добре. Но тая пасмина? Моля ти се! Не знам какво вършите вие, но със сигурност привличате много странни на вид жени. Как става така, че всичките са толкова слаби? — попита той с искреното удивление на български провинциалист.
	Това беше добър въпрос. Мислите на Майк полетяха към Мери. Представи си съвсем картинно добре сложената й, стегната фигура; мускулите, които оформяха вдлъбнатината по целия й гръбнак, когато стегнеше гърба си. Изненада се, задето лицето й изплува в съзнанието му, лице, обрамчено с блестяща коса, с големи раздалечени очи. Внезапно се почувства неловко. Разтърси глава, за да прогони това усещане. Мери беше изключението, което потвърждаваше правилото. Наистина всяко от женските лица, останали в главата му след седмиците изследователска работа, беше слабовато, а косите — оставени без грижи. Представи си момичетата с прави коси от ресторанта; някои от тях можеха да бъдат и хубавички. Беше нещо като задължение, което си налагаха сами — сякаш потискането на хубостта беше част от тяхната идеология, поради страха да не станат ненадеждни.
	— Изтрай още два месеца — рече весело Майк и бутна наново сглобеното устройство за одобрение. — Даже няма и да усетиш.
	Мъжът прегледа бомбата, кимна и се ухили:
	— Отлично. Това би направило доста бели. А ако момичетата продължават да бъдат такива, след още два месеца камилите ще трябва много да внимават.
	Майк се изправи.
	— Те поне нямат братя.


	В десет часа вече спеше в леглото си, придърпал леките завивки до брадичката си заради студа от климатика и метнал ръка над ухото си, за да не чува хъркането от съседното легло.


>	14.

	Джак Рандъл се събуди веднага. В абсолютната тъмнина опипа масичката до леглото за пистолета, който беше извадил от направената по поръчка ниша в основата на белия меламинов гардероб, преди да легне да спи. Стъпалата му вече бяха допрели пода и ръката му стискаше револвера, когато гласът, който го беше събудил, отново долетя.
	— О, по дяволите! — Намери пипнешком копчето на нощната лампа и го натисна. После, примижавайки от внезапно блесналата ярка светлина, си сложи очилата, погледна часовника си и отново изруга. Беше само пет и двадесет. Хвърли пистолета на леглото, грабна един вълнен халат от пода и забърза по коридора, като подръпваше материята на старомодната пижама на чатала си.
	Задумка силно с юмрук на вратата на Пат. Изчака секунда, после изстена ядосано, отвори вратата и светна лампата. Пат лежеше проснат напреко на леглото и единият му мазолест крак стърчеше от разбърканите чаршафи. Беше легнал по корем и над одеялата се виждаше само сплъстената му коса. Дишаше дрезгаво и с гъргорене, като похъркваше. Рандъл прекоси стаята с изражение на истинско отвращение и дръпна рязко завивките. После разтърси силно рамото на Пат. Стържещото дишане поспря и после пак се поднови, като двигател на кола, прескочил един такт. Джак направи гримаса, хвана с два пръста големия палец на крака на дебелака и го изви силно. Пат измуча и седна в леглото, като търкаше очи. После впери тъп поглед в Рандъл.
	— Да те вземат мътните, това боли бе! Какво е станало?
	— Размърдай се. Той е тук. Отвън. Сега!
	Пат се прозя така, че цялото му тяло се разтърси.
	— По дяволите, Джак! Колко е часът?
	— Майната му на времето! Хайде, надигай се!
	Издърпа го да стане и го изведе от стаята. В коридора се бяха изтегнали двама либийски войници в маскировъчни дрехи на пустинните десантни полкове. Без да им обърне внимание, Рандъл поведе Пат към салона. Стаята беше напълно осветена от яркия блясък на полилея.
	Сивокосият мъж с тъмни очила с дебели рамки крачеше напред-назад. Той се извъртя към тях. Лицето му беше потъмняло от ярост. Бели кристалчета сол проблясваха по веждите и между жълтеникавите кичури на косата му. Тъмносивият му костюм беше измачкан и покрит с петна.
	— Затвори вратата!
	Рандъл се подчини незабавно. След това се обърна към новодошлия:
	— Какво става, Хари? Изглеждаш ужасно.
	— И ти. Не съм спал две денонощия. Преди час докарах кораба. — Докато говореше, отиде до вратата и я отвори рязко. Надникна в коридора, за да види дали двамата войници не подслушват. После я затвори внимателно, обърна се към останалите в стаята и снижи глас, почти съскайки: — Сполетя ни шибана катастрофа! Куриерът е задържан!
	Патрик спря да чеше дебелия пласт тлъстина на кръста си. Лицето му се сгърчи от удивление и гневна недоверчивост, сякаш се беше събудил и попаднал в кошмар, вместо да излезе от него. Накрая се изсмя невярващо:
	— Провал! Всемогъщи боже, още един! А иначе мен ще обвините, ако те не ни дадат стоката! Само че аз ви казах — няма пари, няма стока. — Гласът му беше хленчещ. — Бяха абсолютно ясни. — Изстена. — Каква бъркотия! И за каква пасмина скапани идиоти ни смятат! — Внезапно се обърна към Рандъл: — Грешката е твоя! Ти обеща, че този път всичко ще бъде наред! Ти провери в Амстердам! Всичко беше под контрол!
	Рандъл пристъпи към Пат със стиснати зъби.
	— Да, проверих. Всичко беше наред. Куриерът бе съпроводен до летището и качен на самолета. Не започвай сега да ми казваш, че не си разбирам от работата, шибан скапан алкохолик!
	— Затваряйте си устата!
	При думите на Хари Патрик трепна и направи крачка назад. Рандъл също се отдръпна и издиша бавно. Двамата се обърнаха към Хари. Той ги погледна за секунда. Очите му пламтяха от гняв и презрение. Първите му думи бяха насочени към Джак:
	— Къде е новият, дето го изпратиха ония клоуни от Дъблин? Същият, за когото казват, че говорел езика на тарамбуките.
	— Държим го настрана. Изпратихме го в тренировъчен лагер, да не би да свърши някоя поразия, пък и да научи това-онова.
	— Тогава го върнете тук. До сутринта.


	Майк лежеше в тъмния окоп и се опитваше да зарови лице в каменистото му дъно. Бойните куршуми отчупваха камъчета от ръба на окопа и на главата му се стоварваха облаци жилещи частици. Между зъбите му скърцаха песъчинки. Неочаквано стрелбата спря. През ехото от куршумите, което звънтеше в ушите му, чу някой да вика името му. Вдигна глава много внимателно и надникна над ръба на окопа. До един джип беше застанал войник и му махаше да отиде при него. Майк се изправи бавно, като изтърсваше прахта от дрехите си, и отиде предпазливо до джипа, спрял близо до стрелковия бункер. Когато се приближи, видя инструктора, когото беше ударил предишния ден. Последният лежеше разкрачен зад тежката картечница. Когато мина покрай него, мъжът му се ухили неприятно.
	— Тъпак — промърмори Майк, като му се искаше да знае как да го каже на испански. После се обърна към чакащия го войник: — Аз съм Майк Сканлън. Мен ли търсите?


	Хеликоптерът бръмчеше монотонно по пътя си на север, обратно към Триполи. Майк все още беше облечен в прашната си бойна униформа. Шофьорът на джипа не му бе дал време да си събере нещата. Почуди се защо ли го викаха отново, и то толкова припряно. Но каквато и да бе причината, той не можеше да направи нищо през следващите два часа. Сведе поглед към облеклото си и се почуди за още няколко неща.
	Камуфлажните дрехи и ботушите го караха да се чувства като самозванец, сякаш си играеше на войник. Запита се дали всички не се чувстваха така в страна, където като че ли половината от мъжете го правеха. Бе невероятно — държавата имаше население не по-голямо от това на Ирландската република и все пак притежаваше техника като суперсила. Либийските оръжейни складове бяха претъпкани с всякаква смъртоносна машинария, която последните технологии можеха да предоставят — от химически оръжия до ракетни системи — а в армията им почти нямаше хора, които да знаят как се използва всичко това. Толкова много души заемаха високи постове, че едва ли беше останал някой, на когото да се дават заповеди. Цялата страна приличаше на някаква ужасна играчка на богато дете с изкуствени варианти на нещата, които притежаваха истинските държави: чужди посолства, министерства, армии с пълен състав офицери, флота, изобилстваща от хора, които не можеха да плуват; разузнавателни служби; официални информационни агенции; гигантска бюрокрация. Беше някакъв изроден Град на играчките, превърнат в заплаха за цивилизацията.
	Майк не можеше да се отърве от подозрението, че целият този процес е бил подпомогнат от идиотските, почти несъзнателни реакции на западните политици, много от които едва ли бяха в състояние да покажат Либия на картата.
	Мина покрай часовия и влезе в къщата, очаквайки да се изсмеят на комичното му облекло. При звука от отварянето на вратата Рандъл едва не се затича по коридора, за да го посрещне, като мина на сантиметри от мотаещите се войници. Още в момента, в който го видя, Майк разбра, че поне известно време няма да му се смеят. Рандъл го сграбчи за ръката и го завлече в салона.
	— Влизай. Има един човек, с когото искаме да се запознаеш.
	Избута Майк пред себе си в стаята. Мъжът с тъмните очила стоеше до камината с чаша кафе в ръце. Той кимна рязко на Майк:
	— Значи най-сетне те докараха. Името ми е О’Кийф. Хари О’Кийф.
	Майк почувства световъртеж и едва не загуби равновесие. Мъжът в другата страна на стаята беше с десет години по-стар, отколкото на снимките, тъй ясно отпечатани в главата му. Косата от червена беше станала сива, а дебелите рамки и тъмните стъкла на очилата скриваха зелените му очи. Но това нямаше значение — не можеше да се сбърка лицето на този, когото считаха за най-главния, за силата, която стоеше зад Шин Фейн. От десетилетия беше смятан за най-жилавия човек в републиканското движение, докато през шейсетте не бе възникнал същият бум от неприятности като сега. През петдесетте го бяха затворили за нападение на полицейски участък, когато съвсем сам беше убил трима полицаи с граната-самоделка. Това се бе случило в период на пълен застой на републиканското движение, когато то нямаше структура, и О’Кийф поддържаше мотивацията си единствено чрез собствената си преданост към каузата.
	През 1973-а отново бе влязъл в затвора, след като властите бяха провалили голяма операция за доставка на оръжие от Нигерия. Тогава, тъй като го смятаха за твърде опасен, за да го държат в Ълстър, го изпратиха в Уолтънския затвор. През 1976-а той избяга, като уби надзирател. Оттогава се смяташе, че се е установил в Амстердам — град, чиито претъпкани улици и свободни отношения бяха дали убежище на толкова много бегълци. Имаше достатъчно причини да се смята, че той е бил архитектът на бомбения атентат срещу консервативното правителство в Брайтън.
	Но това, което не подлежеше на съмнение, бе, че той беше човек, проявяващ въображение и остра интелигентност, далеч надхвърляща обичайното ниво. Допреди три години. Оттогава за него не се бе чула нито дума. Беше изчезнал напълно от сцената. Слуховете говореха, че бил убит от фракция вътре в Шин Фейн, бореща се за надмощие. Сега той стоеше пред Майк и му протягаше ръка. Още един, завърнал се от смъртта, подобно на Рандъл.
	— Майк Сканлън. Радвам се да се запознаем, Хари. Чувал съм много за теб. Например че си бил убит.
	О’Кийф кимна.
	— И аз чух същото — рече той лаконично, като по този начин с твърда ръка постави въпроса за миналото си извън разговора.
	Рандъл заговори, като подръпваше нервно мустака си:
	— Имаме проблем, Майкъл. Ти можеш да ни помогнеш да го разрешим.
	Погледът на Майк се стрелна от него към О’Кийф. В гласа на Рандъл се беше появила нова нотка, нотка на обезкураженост. Изглежда, бойният му дух бе поспаднал и той отново приличаше на някогашния учител, приближаващ края на дългата си и неособено успешна кариера, който се чудеше дали пенсията ще му бъде достатъчна. Пат, все още в пижама, седеше на ръба на един стол и разтриваше лицето си с длани.
	Майк се обърна към О’Кийф:
	— И какъв, дявол да го вземе, е проблемът? Какво е станало?
	Хари махна пренебрежително с ръка и смаза опита на Рандъл да вмъкне отговор. После каза тихо, с рязък и безизразен глас:
	— Парите са задържани. Няма да пристигнат навреме, а без тях либийците няма да ни дадат стоката, от която имаме нужда. А дори и да имахме парите, те пак отказват да се забъркват.
	— Е, и? Защо не изчакаме да пристигнат? Защо всеки в този екип е толкова припрян? Мотали сме се триста години. Какво значение има още една седмица?
	Очите на О’Кийф проблеснаха гневно зад очилата. Тонът на Майк го беше жегнал. С течение на времето бе отвикнал да спорят с него.
	— Защото не можем да чакаме. Поставен ни е срок. Имаме нужда от стоката, а не от многознайническите съвети на скапаняци като теб, дето не са направили нищо.
	Презрението в гласа му шибна Майк като камшик. Той усети, че кипва. Омразата му се надигаше в опасна близост до повърхността. Направи крачка към О’Кийф със свити юмруци. В същото време погледът му обхвана тримата мъже в стаята. Сакото на Хари беше неестествено надигнато на хълбока, издуто от нещо, което със сигурност бе пистолет. Рандъл вероятно също беше въоръжен. Само Пат щеше да бъде лесна задача. Обаче в счепкване, изискващо бърза работа с краката, той щеше да представлява огромно количество месо, окачено на врата на противника. Майк преглътна с мъка, отпусна юмруци и отново заговори:
	— Окей. Значи всички знаем, че те биха могли да ни дадат стоката, ако искаха. А цялата тази врява за парите е просто димна завеса. Въпросът е дали искат да се сдобием с това, което търсим. Следователно първото нещо, за което трябва да се тревожим, е кой взема решенията.
	Пат избухна в ревящ смях иззад дланите си. Всички се обърнаха към него. Месото на бузите му изглеждаше по-отпуснато. Сивата му набола брада стигаше почти до ключицата му. Кървясалите му очи гледаха изпод полузатворените клепачи като животни, които се боят от светлината.
	— Кой решава ли? — изфъфли саркастично. После погледна крадешком от Майк към О’Кийф и отново се засмя.
	Сканлън се огледа в стаята. Чашките за кафе бяха празни. Това обясняваше удебеления глас на Пат — докато бе правил кафе в кухнята, далеч от погледите на О’Кийф и Рандъл, беше ударил първата си за деня водка.
	Пат се обърна нападателно към Майк:
	— Че кой мислиш? Полковника! Блюстителят на революцията. Опекунът на народните пари!
	— Лично ли? Искаш да кажеш, че е в течение на всичко, което правим?
	Отговорът на Пат бе рязък. Това беше неговият шанс, като човек, който има близък поглед върху положението, да говори на Майк отвисоко.
	— Това копеле решава всичко. Управлява цялата шибана страна така, сякаш е негова собственост. Тук нищо не става без негово знание. — Огледа се гордо, сякаш очакваше да го поздравят, задето е усетил толкова точно политическите оттенъци на нацията.
	— Тогава защо, по дяволите, си губим времето с блюдолизци като Хамид? Защо не отидем направо на върха?
	— Ами да! Давай. Покажи им, че нямаш търпение да го видиш. Той ще престане да управлява страната и веднага ще те покани. Може и правителствена кола да ти изпрати. — Пат се изправи несигурно, приближи се до Майк и наведе лицето си на педя от неговото. — Не ти ли е хрумвало, че може да сме опитали? Това копеленце Хамид би трябвало да урежда тези неща. Такава му е работата — да бъде връзката между нас и правителството. Но всичко, което виждаме напоследък, е Хамид или някое незначително чиновниче. Носиш за него от ония мръсни книги и той се стоварва целият върху теб, целува те и те прегръща като някакъв шибан педераст. Ама в момента, в който го помолиш да свърши нещо за теб, започва да говори за „официални канали“. „Ще предам вашето желание на началниците си.“ Молили сме го дузина, че и повече пъти за среща с Кадафи. И всичко, което получаваме, е отговорът, че Полковника бил в Тунис и обсъждал как шибаните араби щели да завладеят света. Или пък че щял да бъде вързан три дни с някаква си скапана делегация от Албания или от не знам си къде. Или пък че е отишъл в пустинята да медитира, да го вземат мътните! — Пат изрече последните думи с нотка на невероятен гняв, което наведе Майк на мисълта, че събеседникът му не се преструва. Последният грабна чашата с кафе от ниската масичка и изгълта наведнъж останалата вътре течност. — Ох, да вървят на майната си! — После остави чашата, като не успя да улучи чинийката. — Знаеш ли какво мисля аз? Че са извратени типове. Цялата им шибана пасмина! Разкарват се напред-назад, хванати за ръце. Скапани педерасти.
	Майк сви устни в гримаса на искрена неприязън.
	— Това ли са думите, които им казваш, посланико? — попита много тихо той и се обърна да види реакцията на другите двама.
	Очите на О’Кийф го пронизаха, после мъжът посочи с глава към вратата:
	— Ела навън за минутка.
	— А?
	— Навън. Ще се поразходим. Искам да говоря с теб.
	Майк усети как по гръбнака го полазиха тръпки от страх. Погледна към другите двама. Изглеждаха толкова изненадани, колкото и той самият. Каквото и да беше намислил О’Кийф, явно не го бе обсъждал с другите.
	— Ти си шефът — каза Майк и се отправи към вратата.
	На безлюдната улица имаше само няколко коли. В тази част на Триполи никой не се разхождаше пеш. О’Кийф не проговори, докато не се отдалечиха достатъчно от къщата. Неочаквано се спря и се обърна с лице към Майк.
	— Ти смел човек ли си, Майкъл?
	Въпросът беше твърде внезапен. Сканлън се вгледа в събеседника си в продължение на няколко секунди, преди да отговори. Накрая сви рамене.
	— Не знам. Предполагам, че зависи за какво трябва да съм смел. Защо?
	О’Кийф не отговори веднага. Вместо това се извърна и зарея поглед покрай него, сякаш беше забравил за присъствието му. Постоя така, очевидно дълбоко замислен.
	Майк използва времето, за да го огледа. Това беше човекът, когото мразеше до дън душа, и все пак събеседникът му го впечатляваше. Излъчваше целенасочена сила на убежденията, която плашеше. В продължение на десетилетия бе начело на борбата и сега не беше по-близо до победата, откакто бе започнал, но все пак, след почти цял живот безплодни усилия, вярата му изобщо не бе намаляла. В О’Кийф имаше твърдост, която караше младежите, бомбените атентатори и стрелците, с които Майк се беше срещал през последните седмици, да изглеждат почти деца. Същите качества, насочени в друга посока, можеха да направят човека светец. Неочаквано О’Кийф свали тъмните очила, обърна се и го погледна право в очите.
	— Слушай! — Майк се почувства като набоден на погледа на светлозелените очи. — Очевидно се канеше да ни кажеш каква тумба аматьори сме, нали? Е, давам ти възможност да приложиш на практика големите си идеи, да ни покажеш какъв професионалист си. Ще се срещнеш с Полковника. И ще го убедиш да ни даде това, от което имаме нужда.
	Майк го погледна. Очите им бяха на едно ниво.
	— Да, разбира се. — Говореше нехайно, с иронична нотка. Вътрешно кръвта му препускаше бясно. — Ние нямаме парите. На него вече му се гади от нас. Пакистанците го заплашват, под натиска на янките и британците, че ще престанат да му помагат с ракетната програма, ако не спре да помага на нас. И от мен се очаква да вляза при него, да се запознаем и без да имам нищо, което да предложа, освен несравнимия си личен чар, да го убедя да промени мнението си. — Майк поклати глава. — Съжалявам, Хари. Аз съм петролен техник, а не магьосник.
	— Няма да има никаква магия. А сега първото нещо, което ще трябва да направиш, е да ме изслушаш. И второто — да не пророниш думичка на някого за това. На когото и да било. Това включва и онези двама идиоти в къщата. Разбираш ли ме?
	Майк кимна. Винаги се стараеше да разбира човек с пистолет под сакото.
	— Добре. Хайде тогава да се пораздвижим.
	Докато обикаляха групата къщи, О’Кийф говореше с нисък глас. На втората обиколка свърши и обърна металния си поглед към Майк:
	— Какво мислиш?
	Сканлън отвърна на погледа му. Току-що чутото го беше изненадало по-малко, отколкото на О’Кийф му се искаше. Донякъде казаното досега само потвърждаваше нещо, което Майк беше чул за пръв път години преди това; една от онези недоказани истории, намиращи благодатна почва в парниковата атмосфера на изгнаническите общества, където тайните желания се превръщаха в клюки, а те от своя страна — в неоспорими факти. Един от тях току-що се беше оказал истина.
	Очите на О’Кийф проблясваха, докато очакваше отговора му.
	— Даже и да се съглася да опитам, той вероятно ще ме убие.
	— Откажи, Майкъл, и аз със сигурност ще те убия. — О’Кийф оголи зъби в първата си усмивка пред Майк. — Ти отиде твърде далеч, приятелю. Навлезе твърде надълбоко, знаеш прекалено много. Още преди седмици загуби правото си да казваш „не“. — Все така усмихнат, той постави ръка около раменете на Майк в смразяваща пародия на другарство. Другата му ръка беше в джоба на сакото му. — Но изборът е твой, Майкъл. Изцяло твой.


>	15.

	Час по-късно Майк все още не можеше да прогони усмивката на О’Кийф от ума си. Беше усмивката на човек, до такава степен обладан от някаква идея, че е загубил чувство за реалност. Само с лека промяна в грима щеше да бъде преуспяващ бизнесмен. Притежаваше твърдост, целенасоченост и директен подход към проблемите — качества, които щяха да му осигурят успех. Управлявайки предприятие, той можеше да уволни работници и закрие фабрика без следа от угризение. Като терорист бе способен да убива със същата безстрастна ангажираност, воден от собствената си изкривена логика.
	Пристигането на Хамид за обичайното му ежедневно посещение извади Майк от размишленията относно психиката на О’Кийф. Беше време за първото хвърляне на заровете в играта, която двамата с Хари бяха обсъдили.
	— Сабах ал хаир.
	Либиецът моментално настръхна. За пръв път от пристигането си насам Майк му правеше и най-малкия намек, че знае арабски. Подпухналото лице на Хамид бавно се набръчка в недоверчива усмивка.
	— Сабах ал-нур — отвърна замислено той с традиционния отговор на поздрава. — Тала араби? Ти говориш нашия език?
	Майк наклони глава на една страна и отвърна на усмивката на мъжа. После продължи да говори на арабски, без да обръща внимание на опита на Хамид да премине на английски:
	— Искаш ли чай?
	Той влезе в кухнята, за да приготви от сладкия ментов чай, без който северноафриканското общество щеше да се разпадне. Пат вече бе там и бърникаше из медните тръби на импровизирания апарат, с който си дестилираше водка. Погледна Майк изпод вежди. Изражението му беше смесица от яд, подозрение и нападателност. Остави тръбата, която държеше, и се отправи към вратата.
	— По-добре да ида там — промърмори той. Думите му прозвучаха завалено. — Човек не трябва да ги изпуска от очи тия шавливи копелета.
	Майк му препречи пътя и опря длан на гърдите му.
	— Не, Пат. Стой тук. Нищо няма да стане.
	Пат направи опит да бутне ръката на Майк настрани.
	— Не се опитвай да ми нареждаш. — Гласът му се повиши гневно. — Хич не ми пука дали О’Кийф мисли, че слънцето изгрява от задника ти. Не ме е грижа и дали те смята за експерт по шибаните араби. Познавам тези хора. Защо иначе ще стоя заврян в тая дупка от години? Остави някой от тях сам за минута и той ще си пъхне носа навсякъде. Пусни ме да мина, иначе ще те халосам, мамка ти!
	Майк поклати глава, без да се помръдне от пътя му:
	— Само опитай.
	Пат сви юмруци с пиянска агресивност. Точно в този момент О’Кийф влезе в кухнята. Погледна първо Пат, а после Майк и веднага схвана положението. По лицето му за момент премина отвращение. Той сложи ръка на гърдите на Пат и започна да го бута назад, докато задникът на дебелака се опря в ръба на кухненския плот. Гърбът на Пат се преви, когато О’Кийф, без да отслаби натиска, наведе лицето си толкова близо към него, че успя да види всички възелчета, където се съединяваха спуканите кръвоносни съдове.
	— За бога, Пат, нямам намерение да ти повтарям. Докато не ти наредя нещо друго, ще правиш точно това, което ти каже Майк. Чуваш ли ме? Той има да върши работа. Ако я оплескаш, си вън. Разбрано?
	Патрик кимна, като мърмореше неясно. Разбираше. В речника на О’Кийф думата „вън“ означаваше „мъртъв“. Дебелакът изрева приглушено и негодуващо, когато Хари грабна дестилатора. Без да му обърне внимание, той хвърли апарата на пода и го стъпка с крака. После се извърна и отвори рязко шкафа. Пат издаде звук, наподобяващ ридание. О’Кийф извади първата от наредените вътре бутилки, отвори я и я обърна с дъното нагоре над мивката. Майк излезе от кухнята. Зад гърба му продължаваха да звучат тихите хленчещи протести на Пат и бълбукането на изливаща се течност.
	Прекара дълго време в разговор с Хамид. Задаваше кратки въпроси, последвани от дълги отговори от словоохотливия либиец, който нямаше нищо против да говори цял ден за семейството си. След няколко минути на канапето вече лежаха измачканите снимки на четири красиви тъмнокоси деца — три момичета и син. Всичките бяха слаби, дългокраки и грациозни, с хубави сериозни усмивки. Някога съпругата на Хамид вероятно бе притежавала същата фина красота. Сега й беше останала само хубавата усмивка над пластовете бръчки и тъмните очи, свити между гънките мека плът. Беше седнала, заемайки две трети от канапето, облечена във вълнен кафтан, и дебелите й прасци се виждаха изпод ръба на дрехата. Майк се вгледа в снимката й с пресилен интерес. Отправи няколко щедри комплимента към жената, докато либиецът седеше и се усмихваше гордо и удовлетворено.
	Не след дълго разговорът се обърна към слабостта на Хамид към всичко английско. Всички били толкова любезни към него по време на престоя му в Англия. Бил прекарал едно лято в Норич, изучавайки езика.
	— Беше прекрасно време за мен. Много ми хареса. Особено кръчмите и дискотеките, които имате. Страшно ми допадна дискотеката. — Той се усмихна похотливо. — Там имаше много хубави момичета.
	— Не беше ли женен тогава? — попита дяволито Майк, като кимна към снимките.
	Хамид отново се ухили и му смигна по мъжки. После разпери ръце:
	— Да, разбира се, бях женен тук. Но вашите момичета, ах, тези английски момичета! Бяха толкова хубави, толкова, е… — Той сви рамене, останал за момент без думи при спомена. — Те не са като момичетата тук, в Либия. Там имах много момичета, много, нали разбираш. — И направи недвусмислен жест.
	Майк не можа да се сдържи да не зададе един палав въпрос:
	— А тук? Какво ще кажеш за либийските момичета?
	Очите на Хамид се разшириха потресено.
	— Момичетата тук не могат да правят такива неща! — рече възмутено той. — Биха били шармутас, проститутки! Никой не би говорил с такава жена!
	Майк се усмихна и изостави темата. През годините беше открил някои неща, които бяха предварително загубена битка за обсъждане с хора от други култури. Едно от тях бе да говориш с арабин за правото на жената в избора й на сексуално поведение. Отне му известно време, докато върне вниманието на либиеца от изкушенията на Източна Англия към темата, по която искаше да говорят.
	На Хамид никога не му бе хрумвало, че може да е неподходящо да хвали английския начин на живот пред Майк — човека, който беше там като гост на висшите командващи лица на Шин Фейн. Сканлън обърна разговора към темата, като опипваше почвата. Либиецът потвърди всичките му подозрения. Знанията му за борбата на Ирландското републиканското движение за независима, обединена Ирландия бяха малко повърхностни. Доколкото Майк разбра, Хамид смяташе, че Ирландия се намира някъде в Англия, а представата му за ИРА бе, че е някаква английска секта, нещо като второстепенна партия. Опитите им да свалят правителството бяха нещото, което всяка уважаваща себе си северноафриканска партийка считаше за началото и края на политиката.
	Беше по-малко изненадващо, отколкото звучеше. Хамид бе просто нископоставен цивилен служител. Част от работата му, за няколко часа седмично, бе да укротява ирландците, за да не вдигат шум. Нямаше нужда да бъде експерт в тяхната география и политика; както и те нямаше нужда да приемат исляма, преди да дойдат да искат оръжие. Даже и при това положение незнанието на Хамид си имаше своите недостатъци, когато се наложеше да представи случая с хората от Шин Фейн на началниците си.
	През следващия половин час Майк говори малко, оставяйки Хамид да даде пълна воля на своята речовитост. По времето, когато либиецът стана да си върви, закъснял за следващата среща, двамата вече бяха близки приятели.
	Майк занесе празните чаени чаши в кухнята. Пат започваше да изтрезнява — състояние, в което беше по-неприятен, отколкото когато се напиваше.
	— Е, какво стана в крайна сметка? — попита той с детинско злорадство в гласа. — Не поиска ли да се усамотите в стаята ти? Да не би да не си негов тип?
	— Спри тая врява, Пат — каза ледено О’Кийф. Беше седнал с изправен гръб на един пластмасов кухненски стол. — Е? Как потръгна?
	— Той е в културен шок — ухили се Майк. — След престоя си в Англия британците са му слабото място. Това включва и нас! Ще се върне довечера. Ще излезем заедно.
	— Навън! С него! Господи, това е истинско чудо. Обикновено идва тук само да си вземе мръсните книги и да гаврътне едно. — Пат потри с пръсти брадичката си. — По-добре да ида да се обръсна.
	Майк го погледна така, както се гледа непослушно дете.
	— Не, Пат. Само Хамид и аз. Ти не си поканен. Също и никой друг.
	— Просто иска да бъдете сами, а? — изсумтя високо Пат.
	Майк поклати глава и отвърна с вяло нетърпение:
	— Не, Пат. Аз искам да бъда сам с него. Той ще бъде унижен. Колкото по-малко хора видят това, толкова по-добре.
	— Но…
	— За бога, Пат, млъквай! — заповяда О’Кийф и стовари юмрук върху масата. Дебелакът подскочи и затвори плътно устата си.
	Хари стана, хвана Майк под ръка и го отведе обратно в салона. Рандъл, който не се бе появил през цялото време, докато Сканлън беше с Хамид, се присъедини към тях. О’Кийф заведе Майк до канапето и седна до него.
	— Виж, Майкъл, от Дъблин казват, че си добър човек. Жилав и интелигентен. Мъж, на когото можем да разчитаме. — Гласът му беше много тих. Очите му бяха приковани в тези на Майк. — Е, може би си. Изглеждаш такъв. Но, виждаш ли, двамата с Джак сме отдавна в движението. Виждали сме много хора да идват и да си отиват. Голяма част от тези „добри“ хора сега са мъртви. Някои от тях, искрените, бяха убити от британците. Последните очистиха наши хора в Гибралтар. Убиха наши хора и в престрелката до футболното игрище. В Уиндзор. Даже отидоха в Дъблин и застреляха няколко мъже в леглата им. Беше ли ти казано това? — Майк кимна мълчаливо. — Е, това бяха моите хора, Майкъл. Хора, които работеха за мен. Чувствам се отговорен за тях и възнамерявам да се погрижа да бъде заплатено за живота на всеки един от тях.
	В гърдите на Майк се надигна гняв. Той наблюдаваше как адамовата ябълка на О’Кийф подскача, докато мъжът говореше спокойно. Прииска му се да я хване и изтръгне; да извади живота от този човек. Да остави този луд, хладнокръвен, интелигентен, префинен лунатик мъртъв в краката си. Както неговите хора бяха сторили с Аликс.
	Ами ако го направеше?
	Един-единствен крясък щеше да доведе десантчиците от коридора. Щяха да се нахвърлят върху него за секунди. Даже и да успееше да унищожи О’Кийф, Рандъл щеше да остане жив и извратеният им проект, какъвто и да бе той, щеше да бъде доведен докрай.
	Хари продължи тихо и настоятелно:
	— Някои от тях убих сам. Защото ни разочароваха, Майкъл. Ние не бива да бъдем разочаровани. — Говореше за собствените си убийства така, както можеше да го стори само истински психопат — като за логични, необходими стъпки, чиято полза можеше да види всеки разумен човек. — Със стария Пат например е свършено. Той ни нанесе много вреда през последните няколко месеца. Грешката е наша; трябваше да го усетим по-рано. — Сви рамене. — Но това е проблем, с който ще се занимаем по-късно. В този момент разчитаме на теб да оправиш нещата. Имаме нужда от онзи пластичен взрив. Трябва да го получим. Така че ти ще направиш всичко необходимо, за да ни го доставиш. Ако това означава да спиш с Хамид, то по-добре да го сториш. Там ще бъдеш сам. Няма да знаем какво е станало, освен това, което ти ще ни кажеш, така че искам да ти е ясно едно нещо. Ако долети и най-малкият полъх, дори намек за двойна игра, си мъртъв. Разбра ли ме? Не ти приличам на човек, който би лъгал за такова нещо, нали?
	Майк му се усмихна, без да отделя очи от неговите. Това беше мъжът, за когото знаеше, че стои зад унищожението на всичко, което обичаше; мъжът, който беше отнел живота на нероденото му дете. Когато заговори, гласът му беше много спокоен и равен:
	— Хари, по-скоро ми приличаш на човек, на когото страшно би му харесало да го предизвикам. — Той се ухили, като им показа всичките си зъби. — Така че не се притеснявай за това. Можеш да разчиташ на мен.
	— Добре. Ще го направя. Сега няма място за провали, Майкъл. Никакво място. — О’Кийф му се усмихна и се извърна към кухнята. — Пат, би ли ни направил по чаша чай.


>	16.

	Зад железопътния мост светлините на спирката Сейнт Томас в Екситър* почти не се виждаха от лепкавата суграшица, която упорито се опитваше да се превърне в сняг, докато шибаше празните тротоари. В шест часа сутринта светлините бяха единствените признаци на живот в пустия пейзаж на града. Всяка втора къща беше хотел, който предлагаше легло и закуска. Отвън имената на табелките им извикваха спомени за простоватата, уютна гостоприемност на една отминала епоха. Зад входните врати лекьосаните килими носеха в себе си миризма на десетилетия импровизирано готвене.
	[* Екситър — град в Девъншир, Югозападна Англия. — Б.пр.]
	В единия от тези хотели по стълбището слезе мъж, който вървеше тромаво заради сака в ръцете си. Движеше се тихо, почти крадешком. Собственикът вече бе на крак. Когато чу скърцането на стълбите, той излезе със зает вид от кухнята в тясното антре. След като се увери, че това е клиент, уредил сметката си предишната вечер в очакване на ранно заминаване, мъжът подхвърли лека шега за времето. Клиентът промърмори мрачно в отговор, без дори да се огледа, и отвори вратата. Собственикът трепна при порива на влажния, суров вятър, който нахлу в коридора. Отиде до вратата, за да се увери, че е здраво затворена зад заминалия си гост.
	— Скапан ирландски педераст — промърмори той по посока на вратата. След това постоя така за момент, като се опитваше да си представи стаята, която мъжът беше използвал. Накрая, заключавайки, че тя не съдържа нищо, което клиентът би могъл да открадне, собственикът изруга още веднъж и се запъти сърдито към кухнята.
	Навън мъжът се отправи по късата пътека към портата. Вървеше тромаво, сякаш сакът в ръцете му съдържаше нещо тежко. Не носеше шлифер. Той прегърби рамене, загърна по-плътно реверите на сакото си, направи гримаса и промърмори някаква ругатня по адрес на железопътния мост.
	Докато вървеше, две врати на широко разстояние една от друга по улицата се отвориха. От всяка от тях излезе мъж с малко куфарче в ръка. От начина, по който вървяха, ставаше ясно, че и техните чанти са тежки. И двамата се обърнаха и тръгнаха след мъжа със сака. Спазвайки разстоянието помежду си, тримата минаха под железопътния мост и пресякоха шосето над река Екс, където по това време на денонощието профучаваше само по някоя случайна кола. После закрачиха енергично към центъра на града.
	След няколко минути ходене стигнаха до главния търговски център. Влязоха в пешеходната зона и минаха покрай витрините, без дори да хвърлят поглед към огромните надписи, съобщаващи за разпродажби. Зад гърба им остана и ярко осветеният вход на „Сейнзбъри“, където отбор чистачи вече се бяха заловили здраво за работа. Изкачиха широките стълби, които водеха към най-горното ниво на паркинга. Водачът бутна вратата, влезе и остана в полусянката на будката с автомата за билети, за да изчака другите.
	Тримата постояха може би минута, като наблюдаваха. Няколко разпръснати коли лъщяха мокри под светлините. Не се виждаше жива душа. Те се наведоха срещу вятъра, който шибаше с вълни от суграшица по откритата платформа, и отидоха бързо до един син форд гранада, останал съвсем сам в най-отдалечения ъгъл.
	Първият мъж отключи багажника и тримата сложиха чантите си вътре. Колата клекна. Докато другите двама стояха и оглеждаха нервно платформата, първият мъж се наведе над багажника и се залови за работа. Задачата му отне пет минути. После каза нещо на другите, изправи се и затръшна капака. Тримата влязоха в колата, като се радваха, че се скриват от лошото време.
	Седяха в сумрака, пушеха и си говореха тихо. Едновременно с това не изпускаха от очи околността и часовника, който блестеше на таблото. Стана шест и четиридесет и пет. Водачът механично погледна ръчния си часовник, за да свери времето, дръпна дълбоко за последен път от цигарата си, хвърли я през прозореца, издуха струя дим след нея и запали двигателя. Насочиха се надолу по наклонения път. По-долните нива също бяха напълно пусти. Минаха и последното и взеха острия завой към улицата.
	Шофьорът скочи на спирачките и изруга. На пътя се беше изпречила закъсала разнебитена „Марина“. Видяха я как потрепери, докато шофьорът — жена с бухнала светла коса, се опитваше да я запали отново. Водачът на гранадата удари клаксона и го задържа. Жената отпред подаде ръка от прозореца и му направи жест да се успокои, като казваше, че тя, а не той има проблем. Шофьорът натисна рязко клаксона още два пъти, изруга, започна да се върти на седалката си и заскърца с кормилната уредба, докато даваше на заден ход. Изруга още веднъж, този път по-яростно. Друга кола, показала се с висока скорост иззад завоя, успя да спре на не повече от педя зад тях.
	— Майната му! — процеди шофьорът, излезе с мъка от колата и пъхна ръка под дрехата си. Другите двама го последваха — изскочиха от колата и извадиха пистолети изпод дрехите си.
	Шофьорът на „Марина“-та вече беше вън. Русата коса лежеше на купчинка върху асфалта. „Жената“ всъщност беше мъж в тъмен гащеризон с качулка, която покриваше лицето му. Той изкрещя и в същото време откри огън. Един от мъжете от гранадата се строполи заднишком на земята. Другият даде няколко изстрела към четиримата души с качулки, които изскочиха от задната кола. Преди да падне, успя да улучи единия от тях. Шофьорът се хвърли към поцинкованите парапети на пътя, скочи от четириметровата височина, спъна се, надигна се и побягна. Все още стискаше пистолета в ръката си.
	На пътя зад него мъжете с качулки се събраха около двамата, които лежаха до гранадата и още се гърчеха. Единият от качулатите, очевидно по-главен от другите, пристъпи напред, каза нещо рязко на групата и те се отдръпнаха бързо назад. После се наведе над двамата, които лежаха на земята, и внимателно застреля всеки от тях в главата. Те повече не се помръднаха.
	Долу шофьорът бе спрял да бяга. Беше стигнал до гола стена, на която имаше само заключена с катинар ролетка. Той се огледа като обезумял. Стените от трите му страни бяха твърде високи за изкачване. Извърна се и затича обратно към изхода на задънената улица. Когато измина около една трета от седемдесетте метра, един мъж се показа на входа, като говореше по ръчна радиостанция. Бягащият спря и хвърли паникьосан поглед през рамо. Двама от мъжете в тъмни гащеризони се бяха спуснали по парапетите и вървяха нехайно към него от двете страни на тясното шосе. Той погледна отново към човека с радиостанцията, вдигна пистолета си и за миг изглеждаше, че ще продължи да бяга. Тогава профуча кола и спря между тях. Четири фигури, също така в качулки и тъмни гащеризони, изскочиха, заеха позиции по цялата ширина на улицата и залегнаха. Четири пистолета се насочиха към беглеца.
	Мъжът отново се извърна. Двамата му преследвачи вече не вървяха. Бяха се хвърлили на земята и лежаха, опрени на лакти, с разкрачени крака. И техните пистолети бяха насочени към гърдите му. С резките движения и накъсаното дишане на притиснато в ъгъла животно, той отново се обърна с лице към четирите пистолета. Един глас му изкрещя да се предаде. Ръката му стисна за момент пистолета, сякаш се канеше да завърже последната отчаяна престрелка. После потрепна с рамене и хвърли оръжието на земята. То издрънча на мокрия асфалт и отскочи от него. Той вдигна ръце, като се усмихваше унило. Усмивката му замръзна почти веднага. В частицата от секундата, която последва, разбра защо двамата зад него бяха на земята. Четиримата мъже стреляха едновременно.
	В тишината, която последва изстрелите, неочаквано и съвсем близо прозвучаха сирени. Полицейските коли се появиха с пищене на сцената. „Марина“-та слезе от наклонения път и спря до една от тях. Шофьорът, вече без качулка, свали прозореца си, усмихна се и се обърна към полицая, който беше останал на задната седалка:
	— Всички са ваши, сержант. По-добре побързайте. Оръжията им са още тук. Не бихте искали ловци на сувенири да си ги занесат у дома, нали? — И двамата се засмяха.
	Няколко секунди по-късно труповете бяха покрити. След още една минута, когато започнаха да се събират първите зяпачи, можеха да се видят само полицаи и полицейски коли.


	Кевин дръпна маншета на коженото си яке и пак погледна часовника си. Изруга тихо. Вече беше закъснял с двадесет минути за срещата. Ядосан, той бутна малко пари през отвора на преградата и скочи от таксито. Затръшна вратата достатъчно силно, за да го наругае шофьорът, и закрачи по Фулъм Роуд. Движеше се много по-бързо от задръстените коли.
	Когато позвъни три пъти късо и веднъж дълго на третото копче отдолу нагоре в колонката, гърбът му бе влажен от пот. Вратата беше отворена от Томи — най-стария от мъжете, които бяха разпитвали Майк в къщата в Уест Хам. Широкото му, дружелюбно боксьорско лице бе присвито от тревога. Без да каже нито дума, той поведе Кевин нагоре към тясната стая, която служеше едновременно за спалня и дневна. Третият, присъствал на разпита, Еди, вече беше там. Седеше в старо кресло с брокатена дамаска и гризеше нокътя на палеца си. Още преди Томи да затвори вратата, Кевин заговори. Беше твърде ядосан, за да седне.
	— Цялата скапана организация се разпада на парчета! Това на практика бяха последните момчета, преминали през някакво обучение. И те отидоха право в засадата. Ония шибани войници знаеха всяка подробност! Просто си седяха там и ги чакаха! Чакаха да екзекутират горките глупаци! Господи, това дори не е екзекуция. Избиха ги като пилци!
	— Седни, Кевин. И говори по-тихо — каза уморено Еди. — Всички знаем това. То вече е минало. Единственият въпрос е как спецчастите са разбрали, кой, по дяволите, им донася.
	Кевин изсумтя сърдито:
	— Е, знаем, че не е никой от нас тримата. На нас дори не ни беше известно мястото. Никой тук не трябваше да знае, освен самите момчета. А те всички бяха застреляни в главата, следователно се съмнявам, че някой от тях е работил за Армията.
	Томи го погледна иронично.
	— Добра логика, Кевин. И кой мислиш, че им донася? Някой от тумбата в Дъблин?
	— Би могло и да е така — сви рамене Кевин. — Те ни изпратиха човек да ръководи нещата. Доста хора там биха могли да знаят достатъчно, за да насъскат британците срещу него. Може да са го арестували още преди да пристигне тук.
	Очите на Томи се присвиха.
	— Сериозно ли говориш? Наистина ли мислиш, че някой там доносничи?
	Кевин поклати глава:
	— Не е задължително. Но вие знаете толкова добре, колкото и аз, че там се говори по-свободно. Идиотите му с идиоти, все не могат да спрат да се чувстват между приятели. Мислят си, че щом имат хора в Гарда и специалните служби, които им казват кои телефони се подслушват, значи са в безопасност. Не могат да си набият в главите, че британците подслушват всичките им линии. С последните промени в Източна Европа всеки път, когато ония гадняри връщат разузнавачи от Москва, ги пращат в Дъблин. Правителството в Дъблин не иска и да знае за това. Британското посолство там има на щат повече шофьори, отколкото проклетият Годфри Дейвис.
	Еди спря да смуче палеца си.
	— Хайде, Кевин. Дай нещо по-добро. Всички знаем, че нещо не е наред. Но са ни нужни свежи идеи за това какво е то.
	Кевин се обърна жегнат към него:
	— Окей! Ето ти една. Сканлън.
	Томи се изсмя недоверчиво:
	— Майкъл Сканлън? Новият?
	— Точно така. Добрият стар Майк Сканлън. Симпатизантът на републиканците от последните шест седмици. Той може да е дочул нещо.
	— Хайде стига, Кевин — присмя се Еди. — Знаем, че не го харесваш, но тук вече се хващаш за сламка. Той е с нас отскоро. Проблемите датират от година и нещо.
	— Не казвам, че няма някой друг. Но това, че имат един информатор не означава, че ще престанат да се опитват да внедрят повече при удобен случай. Не би било логично.
	Еди кимна намръщено:
	— М-м-м. Поне за това си прав. Но човекът е в Триполи, така че не можем да направим много по въпроса. Поне засега.
	Кевин посочи сърдито с пръст към Еди:
	— О, да, можем поне да хвърлим един поглед на жилището му в Брондесбъри.


	Беше пет и половина сутринта, когато десетгодишната „Кортина“ се показа иззад ъгъла, който се намираше на сто метра от хотела на Майк. Тримата мъже слязоха. Кевин все още носеше коженото си яке. Беше прибавил вълнена шапка, спусната ниско над челото, и голям шал, увит хлабаво около врата му. Еди и Томи бяха облечени в шлифери и с бомбета.
	Кевин натисна копчето на звънеца. Докато чакаха, той дръпна нагоре шала и закри долната половина на лицето си. Другите двама извадиха тъмни очила от джобовете си, но си ги сложиха едва когато чуха как някой дръпна резето. Вратата се отвори. Кевин избута хазяина обратно в коридора. Удари го в издутия корем, преди мъжът да се е окопитил достатъчно, за да изкрещи. Томи навря пистолет под носа му и го завлече, хленчещ, във влажната му бърлога.
	— Майк Сканлън. Живее тук. В коя стая?
	От устата на мъжа потекоха лиги, докато отговаряше:
	— На първия етаж. Вляво, като изкачите стълбите. Дясната стая.
	— Имаш ли ключ? — попита Кевин и протегна ръка.
	— Не. На гостите това не им харесва.
	Томи стовари огромната си лапа върху рамото на мъжа и го разтърси толкова силно, че главата му се разлюля. Последният подсмръкна:
	— Честно, нямам. Моля ви, не ми правете нищо!
	Кевин и Еди вече бяха хукнали нагоре по стълбите, като вземаха по две стъпала наведнъж. Когато стигнаха до стаята, Кевин извади изпод жилетката си малък лост, пъхна го между вратата и касата и го натисна рязко. Ключалката поддаде веднага, като заедно с нея се отчупи и треска от рамката.
	От една от вратите се подаде глава; някой любопитстваше какъв е този шум.
	— Свий си човката обратно вътре — озъби се Кевин и размаха лоста.
	Мъжът излезе от стаята. Беше по потник и долни гащи — едър като бик, със загорели ръце и лице и бяло тяло — работник на открито. Напредваше към тях с приведени като на борец рамене.
	Еди извади ръката си от шлифера и насочи пистолет към стомаха му.
	— Не ставай глупав — рече той с разумен тон.
	За момент мъжът изглеждаше така, сякаш се кани да продължи напред. После, когато бавно започна да осъзнава реалното положение, се спря, поколеба се известно време и се върна в стаята си.
	Обърнаха жилището на Майк с краката нагоре. Кевин работеше с някаква студена ярост и ставаше все по-сърдит, тъй като не намираше нищо, с което да докаже твърдението си. Той издърпа масата настрани и отметна килима под нея. Изръмжа победоносно и се свлече на колене. Парчето дъска от пода излезе лесно. Хвърли го настрана и бръкна в дупката, широко ухилен към Еди. Ръката му обаче излезе оттам празна. Кевин изруга като бесен и скочи на крака.
	След още три минути бяха привършили с обиска и тръгнаха към стълбите. Лицето на Кевин беше потъмняло от гняв. Шумът на казанчето в тоалетната ги сепна. Един старец отвори вратата на банята с наведена глава, като все още бърникаше копчетата на панталона си. Мина покрай тях, влачейки крака и мърморейки си, без дори да ги забележи.
	С крясък, който въпреки всичко не успя да проникне в света на стареца, Кевин влетя в банята, като остави Еди да наблюдава стълбите. Там откърти капака на тоалетното казанче и го хвърли във ваната. Трясъкът от счупването накара стареца да премигне. Той поклати глава като пиян от пунш боксьор, който се опитва да прогони спомена за някой удар, и затвори вратата на стаята си. Кевин застана на колене и откърти страничната плоскост на ваната с лоста.
	Секунди по-късно излезе от банята грозно ухилен, като държеше високо очукания куфар. Подкара Еди надолу по стълбите, почти танцувайки от задоволство.


>	17.

	Майк крачеше по мраморния под. Хамид трябваше да пристигне в седем, а вече беше осем и половина. Пат седеше до голата маса за хранене и редеше пасианс с оръфани карти. Не играеше честно. До лакътя му стоеше водна чаша с водка от бутилката, която бе успял да спаси от гневния изблик на О’Кийф.
	— Закъснява ли твоят педераст? — попита той и се ухили към останалите за одобрение. Те не му обърнаха внимание. — Както обикновено, мамка му. Безполезна пасмина скапаняци!
	Майк му се усмихна мрачно и се извърна. Подсмихна се мислено. Беше му забавно да открие, че двамата с Пат са почти на едно мнение по този въпрос. Въпреки цялата си симпатия към ислямската култура, никога не успя да свикне напълно с начина, по който хората от Изтока схващаха времето. Знаеше, че мнението му се споделя от много западняци, които си имаха работа с Арабския свят. Нямаха почти нищо против да бъдат целувани, бяха свикнали деловите им познати внезапно да ги хващат за ръката, докато вървяха по улицата. Приемаха го за нещо съвсем обикновено, когато преговорите биваха прекъсвани от време на време и партньорите им заставаха на четири крака и започваха да се молят. Но всички просто мразеха да ги карат да чакат.
	Въпреки цялото си разбиране на тази страна, никога не успя да проумее напълно как е възможно някой да му телефонира от другия край на града в осем, за да го увери, че ще дойде навреме за срещата им в седем, и след това да се появи два часа по-късно. Понякога, подобно на Пат, Майк не можеше да потисне мисълта си, че „скапаняци“ е единствената подходяща дума за арабите.
	Беше почти девет, когато се появи Хамид. Лицето му беше сгърчено от усмивки. Поздравяваше многословно, без обаче да се извини. Схващането му за закъснение липсваше до такава степен, че нямаше да се извини — просто защото не знаеше за какво. Той беше там — това бе неоспорим факт — и отново нямаше минало, нито бъдеще.
	Майк се отправи към вратата, побутвайки Хамид пред себе си.
	О’Кийф пусна книгата, която четеше — евтино порнографско издание с меки корици, едно от трите заглавия на иначе празните рафтове. Тя падна отворена на масата. Гърбът й беше пречупен на един от най-мръсните пасажи.
	— Надявам се, че това ще свърши работа, Майкъл.
	Бузите на Майк потрепнаха в принудена усмивка.
	— Да, Хари, и аз. А какво да правя, ако не се получи? Да офейкам ли?
	О’Кийф също се усмихна — уверена, радостна усмивка.
	— Ами опитай. Приятно прекарване.
	— Аха, ще бъде страхотно.
	Не срещнаха почти никакви коли, докато не стигнаха до центъра на града. Можеше съвсем лесно да се устои на съблазните на нощния живот в Триполи. Само от време на време някой автомобил изникваше стряскащо от тъмнината. Хамид беше ужасен шофьор, но поне бе включил фаровете.
	За пръв път от пристигането си Майк наистина беше в Триполи. Бе още по-потискащо, отколкото си го спомняше. На всеки тридесет метра бяха издигнати модерни бетонни улични лампи — още от дните на разточителство и увереност в дълбочината на петролните залежи. Сега, дали от небрежност или заради някаква непозната на Майк политика, светеше едва всяка трета или четвърта лампа. Новопостроените блокове и офиси изглеждаха мрачни на оскъдната светлина.
	Заобиколиха стените от червен пясъчник на стария град и свиха към широкия булевард с палми от двете страни, който обграждаше пристанището Сиара Адриан Пелт. Двадесет години преди това, по същото време на вечерта, прекрасното широко авеню щеше да бъде в оживено движение, а тротоарите — претъпкани с пешеходци, излезли да подишат свеж въздух след следобедните жеги. Жени и деца щяха да изпълват пейките между палмите, докато мъжете стояха на групи, спореха и се смееха до късно през нощта. А тази вечер имаше десетина коли, само един автобус „Мерцедес“ и никакви пешеходци. Хамид натисна рязко педала на газта и с приглушен кикот на удоволствие профуча с колата по празната улица.
	Удари спирачки пред претруфена сграда в мавритански стил. От фасадата се ронеха гипсови отломъци с големината на плочки за настилка. Отвън сградата приличаше на запустял дворец на пустинен принц; от арката на входа стърчаха скъсани жици, които свидетелстваха, че тук някога е имало неонова табела. Сега мястото й беше заето от груба, ръчно боядисана дъска, закачена на неравни клупове от кабел. Тънки следи боя минаваха от буквите до долната част на табелата. Натруфеният шрифт — доста изтеглен надясно, тъй като писачът беше започнал претенциозно и после бе свил буквите, неочаквано откривайки, че няма да му стигне мястото — показваше, че това е хотел, грандхотел.
	Хамид тръгна пръв по павирания двор, изпъстрен с високи палми. От двете страни мраморните басейни с фонтани, които отдавна бяха престанали да текат, бяха пълни с изсъхнали израстъци.
	Фоайето на рецепцията беше високо, просторно и студено. Зад тезгяха стояха трима мъже и гледаха портативен телевизор. Хамид поздрави всеки от тях със сложния ритуал от прегръдки и ръкувания, преди да продължи към ресторанта. Залата беше прекалено осветена от огромни полилеи и с твърде раздалечени една от друга маси. Само две от петнадесетте бяха заети — от загорели европейци.
	Хамид се заприказва заговорнически с един оберкелнер в невероятно вечерно сако и раирани панталони, който се поклони, отведе ги до една от най-отдалечените маси и подчертано пое бакшиша на Хамид.
	Майк не бързаше да направи избора си от дългото меню. Когато даде поръчката си на глуповато ухиления келнер, мъжът поклати глава, наведе се над рамото му и посочи с молив към едно от ястията:
	— Препоръчвам агнешкото, сър. Много е хубаво.
	Майк усети първия леден полъх на истината, но предпочете да не му обърне внимание.
	— Благодаря, но ще взема риба-меч.
	Келнерът поклати глава. Устните му се свиха в първия признак на объркване:
	— Агнешкото наистина е много хубаво, сър. Главният готвач го препоръчва.
	Майк прокара пръст по менюто:
	— Какво имате от всичко това?
	Знаеше. Наложи си да не се усмихва; мъжът и без това се чувстваше достатъчно неудобно.
	— Агнешко, сър — отвърна келнерът, като се гърчеше от притеснение.
	— Чудесно. За мен една порция — каза Майк и се усмихна с любезна благодарност.
	Сервитьорът веднага се обърна към Хамид и възприе напрегнатия вид на човек, готов да помогне в трудната задача на избор от огромния списък изкушения. Хамид също избра агнешкото.
	Висок суданец се приближи бавно и взе поръчката им за ябълков сок. След няколко минути се върна, като държеше в ръце ленена салфетка така, сякаш беше бебе. От белите гънки на плата надничаше увита в станиол бутилка. Майк се облегна назад. Нямаше нищо против да се позабавлява със спектакъла. Келнерът извади корковата тапа на бутилката и с величествен жест наля няколко капки в чашата на Хамид. Либиецът я вдигна и погледна внимателно през нея, като нарочно не обърна внимание на мазното петно на ръба й. Завъртя течността вътре, примижа лукаво и отпи с физиономия на много проницателен човек. Преобърна я няколко пъти в устата си, като предъвкваше, а след това преглътна с явна неохота. След един напрегнат миг, докато се наслаждаваше на всички изящни съставки на аромата на ябълковия сок, известни с това, че се отпечатват в паметта на човек, той кимна едва забележимо на келнера.
	Мъжът се преви почти на две, докато пълнеше чашите им с претенциозен жест. Те ги вдигнаха и се чукнаха тържествено. Майк отпи от сока. Сладостта залепна около зъбите му.
	Докато се хранеха, говореше главно Хамид. Продължи да разправя за приключенията си с английските момичета, в случай че Майк не го беше разбрал по-рано същия ден. За няколкото часа случките бяха узрели значително. Хамид не желаеше да обижда, но смяташе, че ако беше англичанин, нямаше да иска жените му да бъдат такива; но пък може би англичаните не бяха толкова добри в леглото като либийците. Дали и Майк мислеше така? Сканлън се усмихна и не каза нищо. Може би петнадесет години по-рано щеше да се опита да се впусне в обяснения.
	— Искаме да се срещнем с Полковника, Хамид.
	Хамид му се усмихна безизразно. В ума си все още беше в дискотеката в Норич и потъркваше бедра в едно момиче.
	— Искаме да се срещнем с него. Веднага. Абсолютно важно е.
	Хамид се усмихна бавно и кимна:
	— Разбира се. Нашият водач винаги се радва да приема гости от сродни народи. Ще бъде щастлив да се срещне с вас. — Усмихна се и отпи голяма глътка от сока си. — За нещастие в момента не е в Триполи. Той е…
	Майк вдигна ръка:
	— Незабавно, Хамид. Трябва да се срещнем с него. На всяка цена. — Сложи приятелски длан върху ръката на Хамид. — Аз лично бих се възползвал от твоята помощ. Ти си мой приятел. — Либиецът засия. — Но има други хора, по-нетърпеливи от мен; хора, които не разбират как се правят нещата тук, в ислямските страни.
	Усмивката на арабина беше започнала да показва първите признаци на напрежение. Той се размърда, като премести дебелия си задник по-близо до ръба на стола.
	— Някои от нашите хора там, в Дъблин — Майк махна с ръка наляво, сякаш един човек на ИРА винаги знаеше в коя посока се намира Дъблин, както мюсюлманинът винаги знаеше посоката на Мека, — са диви, необуздани. Те невинаги разбират нуждата да се изчака моментът. Държат се твърде припряно, по начин, по който могат дори да си докарат големи неприятности до главите. Понякога докарват неприятности и до главите на своите приятели.
	Докато говореше, Майк се усмихна — измъчена усмивка, която показваше неизразимата болка, причинена му от нуждата да човърка толкова неприятни проблеми пред такъв верен приятел. Хамид се придвижи с гърчене още по-близо до ръба на стола.
	— Хамид, знаеш много добре, че нашето движение има контакти и с групировки от други страни. Групировки, които също се борят за своите революции. Тези хора са ни като братовчеди, така както си и ти за мен. Те ни помагат, както и вие ни помагате. Понякога се случва да ни викат на помощ. Разбираш ли ме?
	Усмивката на Хамид стана по-широка. Това беше усмивката на човек с ограничена власт, който щеше да чуе нещо, което определено не желаеше да знае. Той отвори уста да проговори, но Майк му махна с ръка да замълчи.
	— Някои хора са ходили в Дъблин, при моите другари, и са търсили такава помощ. Някакви палестинци — група, която е много сърдита на Арафат; мислят, че той се е продал на ционистите и на американците, че ги предава. Искат да имат свое собствено оръжие, за да продължат борбата според вижданията си.
	Хамид облиза устни. Усмивката му се бе стопила. Имаше вид на човек, на когото в един момент страшно му се бе приискало да оглушее.
	Майк продължи:
	— Някои от нашите хора искат да помогнат на тези братовчеди. Било им е отказвано навсякъде, както и на нас, преди да имаме щастието да намерим добри приятели тук, в Триполи. Те имат смелия план да дадат ответен удар на ционистите, да продължат борбата и в Америка. Нашите хора казват, че имаме достатъчно оръжие да им дадем. — Наведе се по-близо до Хамид и сложи длан на ръката му. — Благодарение на вашата щедра помощ.
	Хамид вече бе разбрал и едва не извика възмутено:
	— Но тези оръжия бяха дадени на вас! Да ги използвате срещу вашите врагове. Във вашата страна.
	Майк поклати глава и приведе рамене от непоносимата тъга:
	— Моето желание не е такова, Хамид. Лично аз съм изцяло против тези хора. Дивите от ИРА искат да го направят. Казват, че няма никаква опасност. Даже и онези да бъдат хванати, по оръжията им никога няма да се разбере, че са дошли от нашата организация.
	Хамид присви очи. Лицето му беше само на няколко сантиметра от това на Майк.
	— Ами от нашата ли?
	Сканлън се облегна назад, присви рамене и разпери ръце. Хамид разбра. Като се махнеха увъртанията, съобщението беше много кратко: дайте ни каквото искаме или ще насъскаме срещу вас американците, които просто ще подскочат от радост да се върнат и да ви разкатаят фамилията от бомбардировки. Какво ще кажете за това?
	Майк наблюдаваше как по лицето на Хамид се сменят различни изражения. Когато накрая либиецът заговори, изглеждаше така, сякаш всеки момент ще се разплаче:
	— Аз дори не вярвам, че съществува такава групировка.
	Майк остана спокоен и се усмихна нежно. Усмивката му съобщи на Хамид втората част от лошите новини. Може би наистина такава групировка не съществуваше. Но опитай се само да обясниш това на американците, когато техният посланик в Осло, Сеул или Лагос е застрелян с либийско оръжие или когато бомба, направена от либийски части, свали още един самолет на Пан Ам или джъмбо-джет.
	Майк се наведе напред и отново докосна ръкава на Хамид.
	— Само ми уреди среща, приятелю. За много скоро.


>	18.

	Кевин стисна здраво парапета, като се опитваше да запази равновесие на хлъзгавата палуба. Върху него се стовари облак от пръски, които потекоха на струи по коженото яке и към подгизналите му джинси. Протритият куфар в лявата му ръка беше потъмнял там, където порестата кожа бе поела морска вода. Той задъвка долната си устна и примижа в тъмнината, ядосан и нетърпелив. Зад гърба му вече се разпукваше зората.
	Внезапно в мрака за пръв път зърна мъничката гумена лодка, която се спускаше с невероятна смелост по голямата вълна. Тя се приближи. Единият от двамата мъже на борда й привличаше външния борд на кораба, като докара лодката толкова близо, колкото смееше, без да попаднат под неясно мержелеещия се корпус на рибарския съд. Другият мъж се изправи на крака за момент и хвърли въже. Краят му шляпна на палубата близо до Кевин. Един от екипажа, облечен в мушама, го грабна и го завърза с опитни движения за кнехта.
	— Хайде, върви — рече той. С едната си ръка държеше края на въжето, а с другата хласна грубо Кевин по гърба и го бутна към парапета.
	Тромаво, възпрепятстван от куфара, който стискаше в едната си ръка, Кевин се прехвърли през парапета и започна да се спуска по стълбата. Тя висеше свободно от едната страна на корабчето — въжено приспособление с дървени напречници. Слизането беше отвратително трудно. Корабчето подскачаше и се люлееше; ту го оставяше да виси в пространството, ту се накланяше на другата страна и той политаше към нея, а пръстите му биваха притиснати между стълбата и грубо боядисаната стена.
	Спускаше се бавно. Всяка стъпка носеше реалния риск да бъде изтърсен или да бъде погълнат от кипящото море между двата съда. Тази мисъл не го плашеше — той нямаше намерение да се подхлъзва. Това, което правеше, бе твърде важно, за да си позволи да се провали поради слабост. Кевин се спусна на следващото стъпало, като държеше високо куфарчето, за да не се намокри. В коленете му се удари вълна и едва не го събори. На метър под него двама мъже се бореха отчаяно, за да задържат крехкия си плавателен съд да не се напъха под бясно мятащото се корабче, което внезапно се спусна като асансьор и потопи стълбата във водата. Смразяващо студеното море стигна до гърдите на Кевин. Струя вода, откъсната от гребена на вълната, го шляпна през лицето.
	Той изруга изненадано. Проклетата гумена лодка беше над него! Кевин гледаше нагоре към човека, който се бореше с веслото. Рибарското корабче се изправи и извади Кевин от морето. От провисналите му джинси се стичаше вода. Рамото му изпращя болезнено при удара с веслото и в един момент той застана лице в лице с човека, който го управляваше. Скочи.
	— По дяволите!
	Беше се проснал в цял ръст на дъното на гумената лодка и десетината сантиметра вода се плискаше около ушите му. Продължи да ругае, докато сядаше и с усилие издърпваше крачола си нагоре. Резката на пищяла му — там, където се беше ударил в планшира — вече бе започнала да се подува. Изруга за последен път, положи всички усилия да се задържи на мястото си при следващото накланяне и после се настани както трябва.
	Рибарското корабче вече представляваше сив силует в мрака, отправящ се обратно към залива Сейнт Бриджис на уелския бряг. Тази нощ нямаше да са уловили риба, но осемстотинте лири, които им бяха платени, щяха да го компенсират.
	Двамата мъже се усмихваха широко на Кевин. Този на румпела му подаде малка бутилка с уиски. Той поблагодари с кимване, отпи голяма глътка и обърна поглед напред. Бледата линия на брега вече се виждаше. Това беше дългата отсечка между Уексфорд и Арклоу — почти безлюдна местност, пълна със скали и песъчливи заливчета. Тук шосето, което водеше на юг от Дъблин, завиваше много навътре в сушата, така че възможността да бъдат зърнати от неканени очи в такава отвратителна зимна утрин беше почти нулева. Имаше някакъв шанс да ги забележи бреговият патрул. Но в тази част на републиката даже и бреговият патрул премисляше два пъти, преди да докладва за странно придвижване на хора, идващи от сушата. Патрулиращите, също като всички други, си имаха жени и деца вкъщи.
	Петнадесет минути по-късно мъжът, който преди това беше държал веслото, се намираше зад волана на фургон, подскачащ бясно по осеяния с дупки път към шосето за Дъблин. Кевин трепереше силно и се опитваше да се задържи на мястото си върху сандъчето за инструменти в непрогледната тъмнина в задната част на фургона. Одеялото, което държеше плътно увито около подгизналите си рамене, издаваше силна миризма на куче. Куфарчето стоеше между краката му.


	В десет и двадесет фургонът спря пред една къща в покрайнините на Дъблин — същата, където няколко дни преди това бяха разпитвали Майк. Кевин влезе вътре. Млад мъж се здрависа топло с него и го поведе към мазето. Там присъстваха всички, които бяха на разпита на Майк, заедно с още трима, все на средна възраст.
	Кевин стовари куфарчето на масата.
	— Е, нали никой не искаше да ме слуша?
	Хората, които се бяха събрали в стаята, мълчаха, докато Кевин разказваше докаралите го тук събития. Когато свърши, настъпи дълга тишина.
	Мери проговори първа.
	— Трябва да бъде убит — рече безстрастно тя. Това беше само един факт, неизбежният ход на събитията.
	Кевин кимна и лицето му се сви мрачно:
	— Знаем това. Въпросът е колко скоро можем да го направим. И кой.
	Единият от по-възрастните мъже продума:
	— Рандъл и О’Кийф. Могат просто да го очистят. Те са там и той не очаква нищо такова. За тях ще бъде лесна работа да го извадят от играта.
	— Но те не знаят — поклати глава Кевин.
	— Ами кажи им. Вдигни телефона и им се обади.
	Мери се обърна към него:
	— Не следиш. Това, което Кевин иска да каже, е, че не можем да телефонираме. Трябва да приемем, че всеки наш разговор ще бъде подслушван. Това е една от причините, поради които всичко е толкова шибано напоследък.
	Възрастният мъж трепна. Не обичаше да чува жени да ругаят.
	— И какъв е тогава другият вариант?
	— Някой трябва да отиде там, за да го убие или да се погрижи Рандъл и О’Кийф да го направят. При всяко друго положение поемаме риска хем Сканлън да се измъкне, хем онези двамата да бъдат очистени.
	Мъжът се намръщи.
	— Мислиш ли, че британците могат да направят това? Мислиш, че имат свои хора в Либия?
	— Не те самите. Защо, след като могат да накарат израелците да се погрижат за това заради тях? В Либия има много хора на Мосад. Господи, та ако израелците изтеглят шпионите си, либийската икономика ще закъса за работна ръка!
	Мъжът се усмихна мрачно.
	— Значи трябва да бъде някой от нас.
	— Точно така — кимна тя. После се втренчи във всеки един поред. Очите й се спряха на Кевин. — Кевин? Искаш ли да го направиш? Ти си този, който беше против да му се доверяваме. Искаш ли да си уредиш сметките? — Гласът й беше пълен със сарказъм.
	Той я погледна унищожително.
	— Не ми говори с тоя тон. Не бях ли прав, като казвах, че не трябва да се доверяваме на това копеле? — Огледа подканящо останалите и отново се обърна към Мери: — Но все пак си права — страшно ми се иска да застрелям тоя скапаняк. Ако беше във Великобритания, отдавна да съм го направил, без дори да идвам дотук. Но той е в Либия и това ме поставя извън сметките, защото означава да пътувам със самолет. — Поклати глава и отново огледа стаята. — Знаете, че не можем да поемем риска да мина през летище. Деветдесет процента е сигурно, че ще ме пипнат.
	— Но Рандъл го прави. О’Кийф също — каза безизразно Мери.
	Кевин я погледна намръщено, но преди да успее да отвърне, плешивият мъж, когото наричаха Дев, проговори:
	— Забрави това, Мери. С онези двамата номерът минава. Те не са снимани от години. Господи, та Джак го мислят за мъртъв! Никой не ги търси. — Той махна с ръка. — Кевин е прав. Проблемът е, че същото важи и за всички останали тук. Ние сме в черния списък на всеки отряд за сигурност в Европа. Няма нито едно летище, през което някой от нас може да рискува да мине. Не става въпрос, че може да бъде арестуван, но копелето е там и снася за Хари и Джак. В най-скоро време ни очаква гадна катастрофа. Залозите са твърде големи, за да можем просто да се надяваме някой от нас да се промъкне.
	— Значи кой има умна идея? — попита Мери и се огледа.
	— Аз. — Всички се обърнаха и впериха очи в убиеца на служителите на Гарда. — Ти ще отидеш.
	Мери се втренчи в него и на устните й заигра едва забележима усмивка. Тя посочи с палец към гърдите си:
	— Аз?
	— Аха. Ти си единствената тук, която никога не е била снимана. Не си и в списъка. Можеш да пътуваш закъдето си щеш.
	Тя продължи да го гледа втренчено.
	— Но жена в Либия? Майтапиш се! Никога няма да успея да накарам някой в онова бунище да ме приеме на сериозно.
	Кевин отново се обади:
	— Ще ти се наложи да го направиш. Дърмот е прав. Ти си единствената, която може да го направи, без да поема риска да бъде хваната.
	Тя поклати ядосано глава:
	— Вижте, набийте си го най-сетне в главите — аз съм жена! Жена, която пристига сама в Либия? Те дори не й позволяват да влезе в страната, а я качват на първия обратен самолет.
	Кевин се ухили неприятно.
	— А сигурна ли си, че искаш да го направиш? Сигурна ли си, че онуй шибане в стаята му не ти е размътило главата?
	Мери се обърна към него и го прониза с поглед.
	— Не смей да ми говориш така, копеле такова! Бях там по нареждане. — Направи пауза, за да овладее гнева си. Когато продължи, гласът й отново беше тих и спокоен. Обърна се към всички: — В случай че някой не ме е доразбрал, страшно ми се иска да го направя. Искам да видя онова копеле мъртво. Това е лично. Много боли, когато едно британско мекере те изпързаля така. — Мери разпери безпомощно ръце. — Просто не виждам как да го направя, това е всичко. Освен останалото, тъй като съм единствената, чиято снимка не е закачена на вратичката на гардеробчето на всеки от специалните служби в Европа, аз съм също и единствената, която може да се движи открито оттук до Англия и обратно, без да бъде арестувана или застреляна.
	Дърмот отново заговори:
	— Забрави това, Мери. Кевин е прав. Трябва да бъдеш ти. Всички ние можем да пътуваме оттук до Англия и обратно. Малко по-бавно е, отколкото по въздуха, но можем да го правим. Колкото до твоето влизане в Триполи, човекът в Холандия ще го уреди. Ако имаш някои притеснения относно себе си, не е нужно да очистваш Сканлън. Просто уведоми О’Кийф.
	— Аха, точно така — изсмя се презрително Кевин. — О’Кийф може да го застреля. Всичко, което трябва да направиш, е да се съблечеш, за да отвлечеш вниманието на Сканлън.
	Мери се извъртя побесняла и се наведе към него:
	— Аха! Както и ти често се опитваш да ме накараш да отвлека твоето! — Тя се отдръпна. По лицето й беше изписано абсолютно презрение. — Не се дръж толкова снизходително с мен, Кевин! Аз съм платила същата дан, както и всеки друг в тази стая! Разбира се, спах със Сканлън. Както ми беше заповядано. И сега ще го застрелям, също както ми е заповядано. Прекарах няколко дни с този мъж и го харесвах. Това не е тайна. Повечето от вас също го харесваха. Но това не означава, че ще проваля работата. Животът на О’Кийф, животът на Рандъл, целият им план, всичко ще се изпари във въздуха, ако не се доберем дяволски бързо до Сканлън. — Спря се задъхана. Когато продължи, гласът й беше снижен почти до шепот. — Така че не се притеснявайте. Ако трябва да бъда аз, ще го направя. Той ще получи куршум в тила и единственото чувство, което ще изпитам, е малко повече задоволство, отколкото би изпитал всеки от вас.
	Дърмот се усмихна.
	— Окей, Мери, успокой се. Всички те разбираме. А ти внимавай как говориш, Кевин. Позволяваш на всичко, което се случи напоследък, да те превърне в параноик. — Той се извърна към Девлин. — Дев, ти си експерт по пътуванията. Можем ли да я изпратим в Холандия днес?
	Дев погледна часовника си и изду бузи:
	— Има един за Амстердам в четири и половина.
	Мери също погледна часовника си.
	— Хайде, Дев, майтапиш се. Сега минава три и половина. Няма ли някой по-късен? В никакъв случай няма да успея.
	Девлин се усмихна доволно.
	— Тръгвай. Ще успееш да стигнеш. — Мери понечи да възрази, но той й махна да замълчи. — Казвам ти, че ще го хванеш. — После огледа другите с победоносна усмивка. — На „Аер Лингус“ е. Мога да се обадя на един познат на летището. Няма да тръгнат без нея.


	Мери излезе от митницата, обмени малко пари и се качи на автобуса за Хага. Когато пристигна там, извървя няколко пресечки в район, изпълнен с високи тесни къщи, чиито партерни етажи и мазета бяха главно барове и евтини китайски и индонезийски ресторанти. Тя влезе в един, над страничната врата на който имаше напукана плексигласова табелка с надпис „хотел“. Изкачи се по стъпалата, тесни и стръмни като на дървена стълба. На първия етаж, в тясното пространство около рецепцията, където миришеше на прах и застояла храна, Мери намери собственика. Беше висок изпит мъж на около четиридесет и пет, с дълга до раменете рошава коса като на битник от шестдесетте. Той само изръмжа, кимна и посегна към таблото зад себе си, където висяха дузина ключове. Всеки от тях имаше огромен гумен ключодържател с размерите на топка за тенис. Откачи един и го пусна в ръката на Мери. Без да попита нищо повече, тя отиде направо в стаята си, явно запозната с разположението на заплетените коридори.
	След като се изми набързо в напуканата мивка, излезе и тръгна без колебание към телефонната кабина, като очевидно знаеше местонахождението й. След третото позвъняване от другия край на линията й отговори познат глас. Разговорът беше припрян и кратък. Мери усещаше изненадата в гласа на мъжа. Когато се увери, че той е разбрал добре молбата й, му даде достатъчно време, за да назове място, и затвори.
	Мъжът остави слушалката и за момент се загледа замислено през високия прозорец към сивата панорама на Северно море. После се обърна и се отправи към една от вратите. На леглото седеше жена и говореше. Друга жена, месеста, с хубави, но затлъстели черти, загърната в копринен кафтан, тъкмо излизаше от банята. Мъжът й каза няколко резки думи. Устните й се свиха разочаровано. Тя се обърна към жената на леглото и започна да говори разпалено на арабски, като сочеше мъжа. Той понечи да отвърне, но после явно предпочете да не се забърква в тази тирада, сви рамене, завъртя се кръгом и излезе от апартамента.
	Измина с кола късото разстояние до търговското представителство на Либия и паркира на запазеното за него място. После махна с ръка за поздрав на полицая, който охраняваше вратата, и влезе в тъмната сграда. След малко на третия етаж се появи светлина. Мъжът застана зад прозореца, постоя секунда-две с напълно осветено лице и дръпна непроницаемите щори.
	Двадесет минути по-късно лампата в стаята още светеше. Една врата се отвори към алеята зад сградата. Мъжът излезе, заключи внимателно след себе си, огледа улицата и забърза пеш. Тъмносиният мерцедес остана очебийно на официалния паркинг. Мъжът направи няколко резки завоя по многобройните тесни улички наоколо. Неколкократно се обръщаше рязко и тръгваше обратно, като се вглеждаше изпитателно в лицата на минувачите. На два пъти се качи и слезе от автобуси в последния момент. Накрая, след като се увери, че не го следват, измина километъра до едно кафене в работническия квартал на града.
	Почти всички клиенти бяха мургави като него. Повечето от тях бяха турски или северноафрикански гастарбайтери. Той се усмихна мрачно, когато думата премина през ума му; няколко години преди това те щяха да бъдат просто емигранти, но после някой беше измислил понятието „гастарбайтер“. Така нямаше какво да притеснява управниците, когато станеше време да ги помолят да напуснат.
	В кафенето имаше малко жени, повечето руси, които споделяха масите с мъже. Мери седеше сама, държеше чашата си с кафе и гледаше право надолу, за да избегне нахалните погледи на мъжете. Когато го видя, лицето й грейна. Той се наведе към нея, щипна я по бузата и седна. Мери го стисна дискретно по ръката.
	— Донесе ли го?
	Той кимна и извади от джоба си един плик. Мери измъкна напечатания лист от него и го погледна. Беше на арабски. Тя сви рамене и го пъхна обратно в плика.
	— Това ще свърши ли работа? Казва ли достатъчно, за да ги накара да ми съдействат?
	— Казва им дори твърде много. На летището ще ти дадат всичко, от което имаш нужда. Ще получиш и кола с придружител.
	— Не съм сигурна, че ще искам придружител — направи гримаса тя.
	Той поклати глава.
	— Няма да имаш избор. Не и докато не стигнеш при твоите хора. Чужденките, които идват сами, или биват придружавани, или не биват допускани. Знаеш защо.
	Тя кимна. Наистина знаеше. Жените, които посещаваха сами арабските страни, биваха подозирани, че са проститутки, освен ако нямаха изобилие от доказателства за противното. Но даже и да имаха всички тези доказателства, някои се оказваха проститутки. При такива проверки си струваше човек да си направи труда да достави необходимите документи. Либийците бяха доста по-придирчиви в това отношение от другите араби.
	Той заговори отново:
	— Смятам, че е много опасно да носиш такъв документ. Опасно е за теб, а ако те хванат с него, ще стане лошо и за мен.
	Мери го потупа по ръката и попита, като се нацупи палаво:
	— Предпочиташ да се обадиш по телефона?
	Той сви устни:
	— Знаеш много добре, че не можем да направим това. Сега разузнаването е страшно усъвършенствано. Кодове, дипломатически чанти — всичко е безсмислено. Те намират начини да четат и мислите ни, а камо ли пощата. — Мъжът се засмя. — Трябва да върнем отново методите на нашите предци. Писмата или предаденото от уста на уста са единствените начини, на които можем да се доверим. И все пак се чувствам много нещастен, че те карам да носиш такъв документ.
	Тя се усмихна лъчезарно.
	— И аз. Но какво можем да направим? Не говоря арабски и съм жена. Я си представи, че се появя на летището без това тук и започна да им обяснявам, че трябва да ми дадат пистолет.
	Мъжът се сепна и се огледа нервно.
	— Моля те! Не говори за това! — Снижи още повече глас. — Защо изобщо искаш такова нещо? Няма смисъл от него. В Триполи ще бъдеш между приятели. Там нямаш нужда от оръжие. Ако искаш пистолет, защо не го уредим тук, в Холандия?
	Тя го потупа по ръката и се усмихна гордо.
	— Защото имам нужда от него там. Ще се включа в голяма операция, в нещо забележително. Като голямо момиче. С О’Кийф и другите.
	— Утре ли заминаваш?
	— Аха. Сутринта. С полет на Холандските авиолинии. Директен е, така че няма защо да се тревожиш за писмото. — Мери се усмихна немирно. — Ще го нося на едно много безопасно място.
	Той се изчерви и за момент извърна поглед настрани. След това се обърна и облиза устни.
	— А довечера? Свободна ли си? — Гласът му беше придобил дрезгава нотка.
	— Като птичка — отвърна Мери и го стисна по бедрото под масата. — В апартамента ли ще вечеряме?
	Той се изкашля тихо и се размърда неловко на стола си.
	— А-а, виждаш ли, Мери, апартаментът ми е проблем. Само за тези няколко дни. Жена ми отново е тук. Със сестра си. — Завъртя очи нагоре в престорен ужас. — Дошли са да попазаруват. Не е възможно да, ъ-ъ, нали разбираш… Аз…
	Тя сложи пръст на устните му.
	— Жена ти очаква ли те да се върнеш тази вечер?
	Мъжът поклати щастливо глава:
	— Казах й, че имам важна делова среща. Че може да не се върна и цяла нощ.
	Обърна към него синьо-зелените си очи и бавно му се усмихна.
	— Хайде да си вземем малко храна и да се върнем в хотела.


	Мери го поведе нагоре по стръмните стълби и през тясното пространство покрай рецепцията. Собственикът избегна очите им. Когато се качиха в стаята, тя остави плика със сандвичите на издраскания скрин. Мъжът взе едната от двете бутилки от найлоновата чанта, пълна с кубчета лед, и започна да къса фолиото около тапата. Мери му подаде чашата за миене на зъби от мивката и застана да го наблюдава как налива шампанското. В същото време с леко ироничен блясък в очите развърза връзките на полата си и я остави да падне на пода.
	Гостът й подаде чашата. По стените й се стичаше шампанско и капеше от пръстите му. Ръката му трепереше. Тя вдигна питието пред лицето си и се усмихна. Мъжът отвърна на усмивката й, като не успя да сдържи погледа си да не пробяга по краката й. Изпълняваше длъжността заместник-шеф на Либийското търговско представителство. Мери го познаваше като техния главен разузнавач в страните на Бенелюкс и като основния контакт между Триполи и различните фракции в Ирландия. Този мъж контролираше кранчето, от което течеше оръжието.
	— Наздраве.
	Той вдигна бутилката и отпи направо от нея.
	— Наздраве, скъпа моя.
	Тя остави чашата на скрина, съблече бавно пуловера през главата си и лицето й се показа усмихнато оттам.


>	19.

	Пат нервничеше. Крачеше из салона, като се мръщеше и удряше дланта на едната си ръка с юмрука на другата. Майк седеше на един от столовете с небрежно разкрачени крака и се усмихваше към крачещата фигура. Рандъл и О’Кийф си бяха поделили канапето. Рандъл поклати ядосано глава:
	— За бога, Пат, би ли седнал, ако обичаш? Страхотно ни изнервяш така, като крачиш напред-назад.
	Дебелакът се навъси още повече.
	— Не мога да се сдържа. Онова копеле пак закъснява.
	Майк погледна часовника си.
	— Нищо работа за него — рече лениво той.
	Пат се извърна към него, готов да отвърне нещо язвително, когато на вратата се чу шум. Хамид влетя в стаята. За пръв път гладкото му лице не беше усмихнато, а очите му изглеждаха навлажнени, сякаш малко му оставаше да се разплаче. Без дори следа от обичайната си жизнерадост кимна рязко на Майк да го последва. Сканлън и Джак Рандъл се изправиха и тръгнаха към вратата.
	— Късмет.
	Думата беше произнесена от О’Кийф. Той се усмихна на Майк. Усмивката му беше като бръснач. В същото време повдигна едната страна на сакото от тялото си, сякаш се опитваше да я нагласи, та да му е по-удобно. Хамид вече излизаше. Само Майк видя пистолета под сакото. Изглеждаше поне половин метър дълъг. Майк вдигна поглед от пистолета към лицето на О’Кийф и отвърна на широката му усмивка бързо, но някак унило:
	— Благодаря, Хари. Ще се постараем да няма нужда от това.
	После кимна на Пат, който стоеше навъсен зад О’Кийф, обърна се и последва Рандъл и Хамид.
	Джипът, който ги закара до летището, се врязваше в уличното движение толкова безразсъдно, че даже и Хамид седеше като вцепенен. При пристигането си се доближиха до страничната порта на оградата, далеч от централните сгради на летището. След подробно разглеждане на документите на Хамид и някакви объркани обсъждания с пазачите вратите се отвориха и им беше позволено да влязат.
	Появиха се още пазачи — мускулести младежи с парашутистки емблеми от червен филц на раменете на униформите им с къси ръкави. В групи по двама, те претърсиха всеки от хората в джипа с бърза, професионална прецизност. Накрая, доволни, им позволиха да се качат обратно. Джипът се засили през запустелия, обрасъл с бурени асфалт към чакащия хеликоптер.
	Други четирима млади араби, с униформи на жълто-черни райета и шамии, седяха на пода до едната стена на хеликоптера с подгънати под себе си крака. Изглеждаха по-тренирани, по-енергични и по-добре екипирани от всички военни, които Майк беше виждал досега. Носеха само револвери на колана си, а ръцете им бяха възлести и силни. Гледаха остро към новодошлите, които се покатериха и насядаха до отсрещната стена.
	Майк кимна и ги поздрави дружелюбно, докато сядаше в тясното пространство. Никой от войниците не отговори. Просто продължиха да го гледат втренчено, с някаква отегчена враждебност. Хамид не направи никакво усилие да покаже, че ги е забелязал, а седна мълчаливо и започна да си гризе ноктите. Летяха почти час, преди да се приземят. Единият от младите войници отвори вратата и им направи знак да слязат.
	Майк се изправи отвън, огледа се и примижа на светлината на залязващото слънце. Беше очаквал нещо като лагер или може би военна база, но се намираха сред редица от пясъчни дюни. Вероятно пилотът беше използвал някакъв знак на земята, за да разпознае мястото, но какъвто и да бе той, със сигурност бе незабележим за нетренираното око на Майк.
	Постепенно от маранята се отдели стълб дим. С наближаването му стана ясно, че това изобщо не е дим, а облак прах, вдиган от движещо се превозно средство. Няколко минути по-късно изникна джип, който се клатушкаше по гребена на дюната. Младият войник ги вкара вътре, като ги бутна грубо в гърбовете да побързат. Преди дори да бяха седнали както трябва, шофьорът отново включи джипа на скорост и тръгна шумно през стръмните склонове от мек пясък. Дюните бяха започнали да стават алени под лъчите на отмиращото слънце. Шофьорът, чиято глава беше увита така, че оставаше само една цепка за очите му, не се поколеба нито веднъж, докато караше с бясна скорост през безличните дюни. Майк си помисли, че е бедуин — член на пустинните племена, които все още се съпротивляваха на изкушенията на петролните пари и не се установяваха на едно място. Може би беше член на племето на Полковника; някой, заменил камилата си с джип, но все още чувстващ се повече у дома под небето на пустинята, отколкото в измазано с гипс бетонно жилище в Триполи.
	Пристигнаха в един оазис. Нямаше никакво езерце като от илюстрована книжка, заобиколено от полюляващи се палми. Вместо това се виждаше високата кула на задвижвана от вятъра помпа, а наблизо бяха скупчени ниски кирпичени къщички, ослепителнобели на последните лъчи. На петстотин метра във всички посоки се простираха мънички ниви, където млади филизи образуваха сиво-зелени линии по червеникавата земя. На известно разстояние, доста далеч от къщите, бяха наредени ниски бедуински палатки от раирана вълна. Джипът се насочи натам.
	Докато се приближаваха, Рандъл се наведе към Майк, измърмори нещо в ухото му и посочи с пръст мястото зад палатките, където в неравна линия бяха наредени джипове. До тях, едва видим в стръмната падина, стоеше хеликоптер във военен маскировъчен цвят, но без никакви други знаци.
	Джипът спря на четиридесет метра от палатките. Шофьорът им каза да слязат и извървят пеш останалото разстояние и им посочи най-голямата палатка. Притеснението на Хамид ставаше по-осезаемо с всяка стъпка. Цялото му лице лъщеше от пот, а под мишниците на сакото му се виждаха тъмни мокри петна. Вървеше така, сякаш се движеше под водата.
	Когато приближиха, четирима пазачи излязоха от тъмната сянка на нещо като навес, поддържан от колове. Претърсиха тримата посетители със същата груба енергичност като мъжете до портата на летището; бъркаха дълбоко във всяка гънка и търсеха всичко, което можеше да послужи като оръжие. Накрая единият от тях промърмори няколко думи на Хамид и дръпна вълнения килим, който заместваше вратата. Въведе ги пред себе си в сумрачната вътрешност на палатката.
	Полковник Кадафи изглеждаше величествен. Беше се излегнал между ниска купчина възглавнички, разпръснати пласт върху пласт върху разкошния многоцветен килим. Около него в полукръг се бяха изтегнали няколко мъже. Някои от тях бяха много стари, с грубите, набръчкани от слънцето лица на истински пустинни бедуини. В средата тихо бълбукаше наргиле. Полковника слушаше сериозно и напрегнато единия от старците, който му говореше многословно и подчертаваше думите си със сложни, изящни жестове. Кадафи го изчака да свърши и му отговори с подобна многословност. Едва когато диалогът достигна естествения си край, той благоволи да забележи новодошлите, които стояха до входа. Заговори тихо на своите хора — толкова тихо, че Майк не можа да чуе нищо — и те се изнизаха един по един от палатката, като хвърляха любопитни погледи към посетителите. Накрая останаха само Майк, Рандъл, Хамид и мълчаливите стражи. Рандъл изпъчи рамене, като демонстрираше тромава нахаканост. Хамид направо се тресеше.
	С плавно, удивително грациозно движение Полковника се изправи на крака. Майк го наблюдаваше с отпуснати ръце. Кадафи беше по-нисък, отколкото си го бе представял. Също така беше много по-хубав, отколкото на снимките. Лицето му — с дълбоките гънки и бразди, с тъмните живи очи, пулсираше от енергия. Няколко секунди никой не проговори. Полковника ги огледа поред, примижавайки така, че очите почти се скриха между плътта около тях. Неочаквано по лицето му се разля широка, ослепителна усмивка. Полумракът подчертаваше белотата на зъбите му.
	— Ах-лан уасахалаан. — Той направи жест към възглавничките, разпръснати пред него. — Фадал. — После се отпусна обратно с още едно котешко движение.
	Майк пое инициативата, докато Рандъл и Хамид се колебаеха — Джак, застанал нащрек, със здраво стиснати устни, а либиецът все още явно изплашен — и седна непринудено между възглавничките, хладнокръвен и искрено развеселен. Другите последваха примера му, като се настаниха близко до раменете му, сякаш той по някакъв начин се беше превърнал в техен естествен покровител. Рандъл измърмори с очевидна злост, докато се опитваше да кръстоса крака като него.
	— Кафе?
	Майк сведе глава, като прие от името на всички. За негова изненада, Полковника коленичи и започна сам да приготвя кафето в пиринчено джезве с дълга дръжка върху миниатюрна печка на въглени. Майк се усмихна. Внезапно беше много лесно да си представи картинно раздухания случай от една конференция, когато Кадафи бе укорил Хасан, краля на Мароко, задето е подал ръката си на един слуга да я целуне. Такива неща явно не бяха в стила му. Той им подаде месингов поднос с четири миниатюрни чашки без дръжки и четири чаши вода. Докато отпиваха, никой не проговори. Накрая Полковника привърши с кафето си, отпи голяма глътка вода, избърса внимателно устните си с мъничка бяла салфетка и заговори.
	Продължи четиридесет и пет минути, като крачеше напред-назад из палатката и от време на време подчертаваше думите си с широки жестове. Често заставаше с гръб към гостите си. В такива моменти Рандъл се навеждаше към Майк и му изсъскваше да превежда. Сканлън, който се мъчеше да разбере непознатия диалект, му се намръщи и го накара отново да замълчи, макар и неохотно.
	Когато речта свърши, Хамид направи опит да отговори, но само след секунди думите му секнаха тромаво — беше обладан от страхопочитание. Майк пое нещата в свои ръце и се впусна в речта, която беше преобръщал многократно в ума си — щедра възхвала на Либийската социалистическа народна арабска джамахирия. Беше му още по-трудно да я произнесе с безизразно лице на арабски, отколкото на английски. Превъзнасяше революцията и нейните постижения, но се погрижи да не хвали самия Полковник. Беше чувал от много източници, че мъжът не обича да го славословят лично и дори го приема като сериозна обида. Със сигурност присъствието му тук, в този простичък пустинен лагер, и държането му към тях досега изглеждаха много по-близо до този му образ, отколкото до картината на побъркания параноик, който западната преса предпочиташе да описва.
	Полковник Кадафи слушаше сериозно, без да показва изненада, че един западняк, дошъл с такава мисия, говори арабски. Дори сякаш го приемаше за нещо дадено. Все пак той беше човекът, забранил използването на какъвто и да било друг език в администрацията и по обществените места в Либия, като по този начин здравата бе объркал цяло поколение посещаващи страната бизнесмени, които не можеха да открият тоалетните по летищата, откакто той бе дошъл на власт.
	В края на речта на Майк Полковника се поклони и се впусна в заключително слово. Рандъл започна открито да нервничи.
	— Майка му стара, какво говори? Какво му каза ти? Ще получим ли стоката или не? — Дрезгавият му висок шепот сякаш проехтя в палатката.
	Майк поклати сърдито глава, като мълчаливо го молеше да запази тишина.
	— Отде да знам? — промърмори той. — Нищо такова не е споменал.
	Това, което наистина споменаваше, и то най-сетне, беше историческата борба на ирландската нация за отхвърляне на империалистическото иго. Майк кимна тържествено, за да изрази дълбокото си съгласие.
	Неочаквано, с характерната си бърза смяна на настроенията, Полковника престана да говори за товара на британския империализъм и им предложи да вечерят с него. Майк имаше късмет, че го разбра веднага. Тонът на домакина не се беше променил и с нищо не издаваше преминаването към друга тема. Той канеше хората на вечеря с абсолютно същия тон, с който ги призоваваше да отхвърлят потисничеството.
	Двама слуги в бели роби се появиха от сенките в задната част на палатката и разстлаха бродирана ленена покривка на пода между тях. След това започнаха да подреждат ястията върху нея. Отне им няколко минути, докато разположат по специален начин ориза, зеленчуците, рибата и порции от печено агне.
	Рандъл изгледа подозрително храната и стисна устни. После, следвайки Полковника, започнаха да ядат. Майк започна пръв, като бръкна с удоволствие в храната. Хамид се опита да му подражава, но плахо, все още изпълнен със страхопочитание от присъствието на Кадафи. Рандъл ги погледа няколко секунди, а после посегна навъсено и взе колебливо малко храна. Разгледа я със съмнение и едва тогава я лапна. След това я сдъвка, глътна, помисли за миг и изгрухтя от удоволствие. Наведе се енергично напред, откъсна парче печено месо, смачка го заедно с малко ориз и напъха ронещата се хапка в устата си.
	По време на вечерята разговорът се свеждаше само до някоя и друга забележка с пълна уста. Рандъл се беше издул здравата, когато слугите се появиха и започнаха да раздигат платата. Той се отдръпна назад с въздишка и избърса уста с опакото на ръката си. След това се втренчи с ужас в слугите, които се връщаха натоварени с подноси и нов набор от ястия. Когато и те бяха раздигнати, на Рандъл му се искаше да закрещи. Седеше зад купчина от разкъсана храна, натъпкан толкова здраво, че едва дишаше. Позата с кръстосани крака направо го убиваше. Левият му крак беше изтръпнал. От час насам му се искаше да пусне газовете си. Накрая, измъчен до крайност, не успя да се сдържи. Когато звукът прогърмя в почти пълната тишина на палатката, Полковника сведе стеснително глава, сякаш приемаше това за особено красноречив комплимент.
	Появи се кафето заедно с бутилка скъпа френска тоалетна вода за всеки от тях и индивидуални кърпи за ръце, от които се вдигаше пара. Те изплакнаха церемониално пръсти и пуснаха кърпите върху подносите на чакащите ги слуги.
	В палатката беше станало студено. Полковника, целият увит във вълнена роба, като че ли не го забелязваше. Рандъл, облечен в памучна риза с къси ръкави, започваше да го усеща. Той скръсти ръце на гърдите си и се потърка над лактите. Неочаквано вдигна стреснато поглед, когато Майк се изправи на крака. Изстена вътрешно — очевидно Сканлън се готвеше да произнесе още една реч.
	Майк започна да хвали храната, възхити се от палатката, заговори с топло чувство за живота в пустинята. Полковника слушаше внимателно и отвръщаше с искрено удоволствие. Той самият беше от юг, от пустинята. Обичаше живота на номадските племена. В един кратък момент, докато говореше за детството си между хората от племето, Майк долови нещото, което търсеше. Беше просто оттенък на разочарование, на яд към ролята, която бяха стоварили върху раменете му. Не пропусна тази възможност:
	— Полковник, мога ли да ви помоля да ме удостоите с една чест?
	Кадафи застана нащрек.
	— Тук вие сте гост — каза уклончиво той.
	— Бихте ли ми показали пустинята? Искам да кажа сега, през нощта.
	Това беше нещо, за което Майк знаеше, че всички араби — от Залива до Северна Африка, прости бедуини или префинени богаташи — обичат да правят. Да излязат в пустинята нощем и просто да съзерцават необятната празнота около себе си, задоволявайки по този начин някаква древна нужда, която продължаваше да живее дълбоко в тях.
	Кадафи погледа Майк още малко и на лицето му отново грейна една от неговите неочаквани, блестящи усмивки. Той скочи пъргаво на крака.
	— Елате — каза Полковника и направи плавен жест. — Да вървим.
	Хамид преглътна изненадано и се изправи с мъка. Рандъл, който беше схванал смисъла на жеста, започна да се надига, като мърмореше, докато се опитваше да разгъне схванатите си колене. Майк ги спря с една-единствена, едва доловима кратка дума:
	— Не.
	Рандъл се спря само за миг. След това се изправи с труд и закуца към него.
	— Къде, по дяволите…
	Майк сложи пръст на устните му и размаха подигравателно ръка за сбогом.
	— Бъди добро момче, Джак. Ще се видим по-късно.
	Той остави Хамид да зяпа глуповато и объркано, докато Рандъл все още се опитваше да протестира, обърна се и закрачи сам след величествената, увита в роба фигура.
	Стражите на входа се стегнаха и понечиха да ги придружат. Полковника ги освободи с поклащане на главата. После се понесе пред Майк и седна зад волана на един джип.
	Няколко минути пътуваха в пълно мълчание. Полковника караше бясно и явно се забавляваше. Не изглеждаше да има някакъв проблем с определянето на посоката през дюните на светлината на звездите. Майк погледна назад. От оазиса нямаше и следа и никаква светлинка не издаваше местоположението на палатките.
	Неочаквано Кадафи спря джипа и слезе, като остави спътника си да го последва. Изкачи се по склона на една висока дюна, движейки се с лекота по мекия пясък. Когато стигна на върха, седна и кръстоса крака със стъпала върху бедрата си. Още в същия момент застина. Майк седна до него, кръстоса крака, доколкото можа, но бе доста далеч от спортната йогийска поза на Полковника. Дълго време седяха в мълчание. Накрая Майк го наруши:
	— Чули ли сте защо сме дошли, Полковник?
	Кадафи продължи да гледа безмълвно към нощното небе.
	— Имаме нужда от помощта ви, Полковник. Нашата революция има нужда от нея. Трябва да я получим.
	Другият извърна бавно глава. После я поклати бавно:
	— Вече направихме твърде много за това, което наричате ваша революция. А все още революция няма. Не сте постигнали никакъв напредък. Вашето правителство ви нанася удари, избива хората ви, прониква в структурата ви. От двадесет години ви даваме всякаква помощ, за каквато ни помолите, без да задаваме въпроси. И през всичките тези години вие я пропилявахте. Ако с Джалуд бяхме такива революционери като вас, нашата страна още щеше да бъде под игото на стария крал и неговите братовчеди. Те все още щяха да отнемат от народа това, което по право му принадлежеше, и да загниват в помийната яма на собствената си деградация.
	Майк едва не се усмихна в тъмнината. Мъжът беше сложил пръст право в главния проблем на Шин Фейн.
	— Вашето положение е различно от нашето, Полковник. Вие бяхте три милиона души, цялата нация, обединена против потисничеството на няколко от вашите собствени хора. Ние сме сами, а британците — много. В техни ръце са оръжията, войниците, властта. За нас е по-трудно.
	Полковника цъкна с език:
	— Вашите собствени провали го правят по-трудно. Вие го правите по-трудно за тези, които ви помагат. — В гласа му бе започнала да се прокрадва настойчива нотка на нетърпение. — В много отношения вие и палестинците си приличате. Ние ви осигуряваме оръжията, а вие ги използвате глупаво, срещу погрешни мишени. Умират цивилни граждани, а не войниците, които са вашите врагове. А тъкмо нас, либийците, светът ненавижда, нашата страна атакуват американците, нашия петрол бойкотират. Те не могат да нападнат вас или палестинците. Вие още не сте държави. За тях сте невидими. Задоволяват електората си, като наказват нас. Виждали сте техните твърдения, че произвеждаме химическо оръжие. Изпълнили са вестниците с такива истории. Постоянно си търсят нови причини да ни нападнат отново.
	— Последния път това беше направено с помощта на британците, Полковник. Помогнете ни поне още веднъж да им нанесем удар. Той ще бъде и от името на Либия.
	Кадафи бавно поклати глава. Гласът му прозвуча като мърморене, сякаш беше адски уморен:
	— Не. Цялата тази работа и вие, хора, ме изморявате. Ние помагаме на други. Баските например. Те не оплескват работата. Помагали сме им много пъти и все пак отношенията ни с Испания са отлични. Те са дискретни! Знаят кой е техният враг. — Докато говореше, той гледаше право напред. В гласа му се прокрадна тъга: — Преди двадесет години бях различен. Бях много по-млад и исках да променя света. Тогава не ме беше грижа за дипломация и дискретност. Но сега се промених. Светът вече не ми изглежда същият. Твърде много хора се възползваха от нас, а вашите — повече от всички останали. Петролното ембарго вреди на народа ни. Американските нападения му вредят. Много от нашите хора загинаха. Аз плаках за нашите мъртъвци, за моето семейство.
	Пресекването в гласа на Полковника при последните думи накара Майк да обърне глава и да го погледне внимателно. На слабата светлина на звездите видя влагата по бузите на мъжа. Той плачеше.
	— Знам какво е да загубиш някой, когото обичаш, Полковник. — Гласът на Майк също се бе снижил до шепот. Внезапната горест в него накара Полковника да се обърне рязко и двамата се оказаха лице в лице. — Кълна се, и нека Бог ми е свидетел, аз също загубих единствената жена, която обичах. Загубих я поради насилието на моите врагове.
	Той се спря. При вида на обляното в сълзи лице срещу него Майк почувства прилив на разбиране към този човек. От деня, в който Кадафи и мъничката му група офицери поддръжници бяха отнели властта от стария крал, Полковника непрекъснато бе мишена на подигравки и омраза. Бяха му предложили ролята на международно плашило и той я изпълняваше с необикновена наслада. И все пак дълбоко в душата си беше останал простичък човек. Макар лукав и чаровен, той никога не бе загубил напълно вкоренената наивност, която идваше от детството му, прекарано в пустинята. Майк откри, че харесва този човек.
	— Може да се наложи американският президент да се научи да чувства, както чувстваме и ние.
	Лицето на Полковника придоби по-твърдо, по-бдително изражение. Промяната в тона на Майк беше накарала сетивата му да потреперят.
	— И той има деца, Полковник. Скоро те може да се окажат в голяма опасност. Ако не успеем да се споразумеем за нашата работа.
	Кадафи не отговори, а само се втренчи в Майк. Тъгата се беше стопила от лицето му. Изражението му потъмняваше от надигащия се гняв. Майк се изплаши. Той извърна поглед и се втренчи право напред, докато говореше:
	— Някои от нашите приятели в Съединените щати не могат да приемат промяната в сърцето ви, Полковник. Смятат решението ви за несправедливо.
	— Това дори не е въпрос на мое решение. — Гласът беше равен и остър. — Вие обещахте да платите. Сега не носите пари. Все същите сте си. Мислите, че сме богати като Саудитска Арабия. Очаквате от мен да пръскам парите на народа, както правят техните управници! Или както онези глупаци в Емирствата.
	— Ние имахме парите. Бяха на път за насам, но куриерът беше задържан. Трябва просто да ни дадете малко време. Ще бъдат изпратени други. Много скоро.
	— Инш’аллах! И тогава може би ще получите материала, който искате. Дотогава не смейте да идвате тук с вашите глупави заплахи.
	— Трябва да го получим сега, Полковник. — Майк все още едва смееше да погледне към събеседника си. Държеше очите си насочени право към бледия склон на дюната, която се простираше пред него, а гласът му бе в същия равен, разсъдлив, настоятелен тон. — Нашият кораб е тук и чака да товари. Няма да ви отправяме повече молби. Американските ни приятели държат на думата си, Полковник! Те плащат своите дългове. — Майк се обърна и погледна очите, които проблясваха яростно на две крачки от него. — И също умеят да си ги събират. Смятат, че вашата страна ни дължи нещо. Ние също сме ви помагали. В Холандия, когато беше застрелян консулът, не осигуриха ли нашите хора безопасна квартира? Американският президент все още не мрази страната ви, както предшественика си. Засега няма причина. — Погледите на двамата се сключиха, без нито един от тях да се отмести. — Но това може да се промени, Полковник. Лично мен тази възможност ме натъжава. Нашите приятели имат оръжия, чиито следи лесно биха довели до Триполи.
	Майк не можа да сдържи трепването си, когато Кадафи внезапно скочи на крака, направи няколко крачки надолу по склона и се извъртя към него:
	— Не!
	— Трябва да го направите, Полковник. Моите хора настояват.
	Лицето на Кадафи изразяваше огромно презрение.
	— Настояват! И смеят да настояват! Вашата евтина организацийка, която поддържахме слепешката в продължение на двадесет години и която не постигна нищо, смее да идва при мен и да настоява!
	— Ние почти свалихме британското правителство, Полковник.
	— Почти? Почти? Дори и това не можете да направите компетентно. Снабдихме ви с всичко, което поискахте, и вие пак се провалихте! Направихте ги по-силни! — И той изсумтя презрително.
	Майк бръкна в джоба си и извади един плик — дебелия кафяв плик, който О’Кийф беше взел в Хамбург. Беше измачкан от претърсванията. Подаде го на Кадафи:
	— Погледнете това, Полковник. Моля ви.
	Кадафи се намръщи, посегна неохотно и взе плика. Преобърна го няколко пъти в ръцете си. По лицето му все още беше изписан гняв. Изглеждаше величествен.
	— Отворете го, моля ви. Погледнете вътре.
	Кадафи му хвърли особен поглед, смесица между любопитство и заплаха, и разкъса плика. Оттам извади снимка. Светлината на звездите беше достатъчно ярка. Той вдигна снимката и се втренчи в нея за няколко секунди. След това нададе кратък приглушен вик и лицето му се изкриви.
	Майк се изправи на крака и се вгледа в изтерзаното изражение на облечената в роба фигура. Беше много изплашен. Мъжът вероятно, дори сигурно, криеше оръжие под свободната си дреха. Но освен от страх, Майк беше обладан от някакво очарование, което държеше страха му под контрол. О’Кийф и носещият се от десет години из Средния изток слух в крайна сметка се бяха оказали прави — Полковника наистина имаше дъщеря инвалид. Слухът упорито повтаряше, че имало такова момиче и че то се лекувало в Германия от психиатрично заболяване. По някакъв начин О’Кийф беше направил това, което световните ловци на новини никога не бяха успели — бе открил следите й.
	Майк остана неподвижен, когато Кадафи пристъпи към него с очи, изпълнени с ярост, която почти граничеше с лудост. Полковника пъхна ръка в робата си. За миг двамата стояха, втренчени напрегнато един в друг. През ума на Майк с бясна скорост преминаваха възможности. Никоя от тях не изглеждаше привлекателна.
	— Вашите хора! — изплю думите Кадафи. Сканлън усети пръски слюнка по лицето си. — Вие сте го направили! Вие сте я отвлекли!
	Майк не смееше да свали очи от Полковника. Стоеше като закован, без да реагира, и оставяше гневът на мъжа да пламти около него. Лицето на либиеца се движеше и кривеше от ярост. После, много бавно, Майк видя как към нея започна да се прибавя друго чувство. Внезапно Полковника отстъпи крачка назад. По лицето му отново започнаха да се стичат сълзи и се изписа изражение на неизразима загуба. Докато Майк го гледаше, все още неспособен да помръдне от страх, Кадафи се обърна и се отдалечи на няколко крачки, като залиташе по мекия пясък. Когато стигна до ръба на дюната, той се спря, отметна глава назад с гръб към събеседника си и нададе странен, гърлен вой.
	Майк преглътна. Вече не се боеше, а бе страшно натъжен. Жалният вой, заедно с безутешната мъка по лицето на мъжа, докосна нещо дълбоко в него. Потъна в спомени за своята собствена скръб, когато научи в началото; за причините, които го бяха докарали тук, на тази невероятна сцена в пустинята под светлината на звездите. Очите му се насълзиха.
	Воят спря внезапно. Кадафи се обърна с лице към Майк:
	— Би трябвало да ви застрелям и да ви оставя тук за храна на плъховете.
	Сканлън примигна два пъти и кимна бавно:
	— Ако ми откажете, моите хора ще направят с мен нещо по-лошо от това. — Той направи крачка към либиеца. — Помогнете ни, Полковник, и с дъщеря ви няма да се случи нищо лошо. — Майк го гледаше в очите. — Няма да последват удари към вашата страна. Нашето корабче чака в Ал Бахри. Там няма израелски шпиони и никой няма да докладва за товара на американците, за да могат те и техните съюзници да проследят корабчето. Помогнете ни само още веднъж да нанесем удар върху британците. Накажете ги за това, че позволиха на американците да ви ударят от английските бази. Позволете на нас да им причиним болка заради това, което са сторили на вашето семейство.
	Докато говореше, Майк се придвижваше към Полковника. Накрая застанаха гърди до гърди, с приковани един в друг погледи, без да трепват.
	— Давате ли ми думата си, че няма да й се случи нищо лошо? Ако само косъм от главата й падне, кълна се, вие и вашите приятели ще съжалявате, че някога изобщо сте чували за Либия.
	— Имате думата ми, Полковник. За нея се грижат добре. В момента, в който свърши сегашната ми мисия — не повече от три дни, считано от днес — тя ще бъде върната в болницата.
	Кадафи постоя няколко секунди в дълбок размисъл, като гледаше втренчено през Майк и мислите му очевидно летяха някъде далеч. После неочаквано извади ръката си от робата. Сканлън въздъхна облекчено, когато видя, че е празна.
	— Елате, ще имате това, което искате.
	После мина покрай Майк и закрачи към джипа.


>	20.

	Мери погледна надолу към тъмната улица. Макар и да беше още шест и половина, Хага вече започваше да изглежда оживена. Либиецът излезе на тротоара и закрачи припряно. Когато измина няколко метра, се обърна, вдигна поглед към нейния прозорец и се усмихна широко. Тя му помаха лекичко, само с пръсти. Той се усмихна още веднъж, размаха коженото си куфарче за сбогом и се обърна. Мери потрепери едва забележимо, остави пердето да падне на място и застана с лице към стаята. Вдигна паспорта си, който лежеше разтворен на масата, и попипа с пръст страничката с арабски текст. Мастилото, което мъжът беше сложил с голям, червен, облицован с кожа печат, вече бе изсъхнало.
	Тя потрепери отново и вдигна часовника си от пода до разбърканото легло. Имаше време за душ. Мери изхлузи пуловера, който беше единственото й облекло, и влезе в малката баня без прозорци. Пусна водата толкова гореща, колкото можеше да търпи, и влезе във ваната. Дръпна завесата на душа и направи гримаса при вида на черната линия мухъл на педя от долния й край, дръпна лоста на ръждясалите кранчета и започна да се къпе. Използва всичкия шампоан, останал в бутилката, като търкаше яростно кожата и косата си, сякаш искаше да премахне някаква дълбоко набита в тялото й мръсотия. Шампоанът свърши, тя стисна здраво очи и остана неподвижна под течащата вода, като заличаваше спомена за нощта. Когато най-сетне се почувства пречистена, излезе от ваната и започна да се бърше енергично с двете малки, гладки памучни кърпи за ръце.
	Прекара няколко минути в миене на зъбите си. После се погледна в огледалото и изпита леко съжаление към мъжа. Беше безупречно чист, най-чистоплътният човек, когото някога бе срещала. Единствената миризма, която се излъчваше от него, беше на „Герлен“. От самото начало, действайки по нареждане, тя му бе позволявала да спи с нея и при всеки от тези около дузина пъти той се беше държал любезно, нежно и внимателно. В много отношения бе мил мъж и поне мъничко влюбен в нея.
	Мери изплакна устата си и изплю силно разпенената вода в мивката. Търкането и миенето на зъбите имаха по-малко общо с мъжа, отколкото със силното чувство на самопрезрение, което такива нощи оставяха у нея. Направи гримаса на отвращение и навлече бързо вчерашните си дрехи. След това взе сака с неподхождащите си парцали, които бе донесла от къщата в Дъблин само за да не пътува с празни ръце. Тя забърза надолу по тъмните стълби.
	Пусна ключа върху плота на рецепцията. Когато чу издрънчаването, мъжът с рошавата коса се размърда върху пейката, където лежеше. Той свали одеялото от лицето си и примигна глуповато, сякаш се мъчеше да се събуди от дълбок сън. Тя се усмихна, промърмори нещо за довиждане и се отправи надолу по стълбите, без да направи каквото и да било усилие да уреди сметката си. Мъжът, който все още се опитваше да фокусира погледа си, очевидно не очакваше да му се плати.
	Беше седем и половина, когато Мери пристигна на летище Скипъл. Там вече бе претъпкано от сутрешния поток бизнесмени с техните елегантни куфарчета и скъпи връхни дрехи, подходящи за еднодневните им пътувания без багаж, които ни най-малко не бяха толкова важни, колкото ги караха да се чувстват. Преди да се регистрира за полета на Холандските авиолинии за Триполи в осем и половина, Мери се поразходи из обширната зала около гишето, като убиваше времето си в разглеждане на щандовете с вестници и проверяване дали някой от пътниците не я наблюдава. Не видя нищо такова, но това не означаваше много. Скипъл не беше някое въшливо летище в третия свят, а едно от най-изисканите и модерни в момента. Също така тук много добре осъзнаваха опасността от терористи. Почти със сигурност имаше камери с широк обхват, скрити някъде горе и фотографиращи всяко лице, което се регистрираше за полета за някое толкова чувствително място като Триполи. Мери им се усмихна и подаде билета си.
	Момичето от Холандските авиолинии й се усмихна широко и я помоли за паспорта й. Мери го подаде и зачака, докато служителката оглеждаше внимателно визата. Тя имаше мургава кожа, която можеше да бъде и знак за арабски произход; също и че в действителност беше прочела визата. Рядко се срещаха жени, пътуващи сами до Триполи. Холандските авиолинии нямаха намерение да поемат отговорността, ако либийците я върнеха обратно и ги накараха да поемат разходите. Момичето подаде паспорта с още една, по-широка усмивка, сякаш Мери беше направила нещо особено талантливо, и й връчи бордовата карта.
	Самолетът беше наполовина пълен с араби и кавказци; имаше само още една жена — усмихната дебела майка арабка с едва прохождащо тъмнокосо детенце и съпруг, който постоянно се усмихваше на пътниците наоколо, сякаш ги подканяше да се възхитят на красотата на детето му.
	Малко след излитането един от бизнесмените се настани на празното място до Мери и се опита да се хвали със завоеванията си. Ако се намираха на пейка в парка или в някой бар, тя можеше просто да си отиде, но в самолет нямаше как да се отърве, освен ако не се скриеше зад вестник или книга. Съсредоточи се със стоманено упорство в „Нюзуик“. Мъжът се наведе по-близо към нея и Мери усети силната миризма на алкохол в дъха му. Една тежка лапа се плъзна по ръката й. Мери посегна, махна я и я остави с претенциозен жест върху облегалката. Мъжът се засмя и й предложи да я почерпи. Тя не му обърна внимание, а втренчи упорито очи в списанието. Изтърпя още една покана за питие, няколко шеги и опит за четене на списанието през рамото й. Накрая се обърна гневно към мъжа.
	Той се ухили победоносно, доволен, че е успял да привлече вниманието й. Все още държейки списанието пред себе си с една ръка, Мери порови с другата в сака си и извади молив. После се усмихна мило и приближи лице до това на спътника си:
	— Ако не ме оставиш на мира, ще се разпищя и ще забия това в окото ти.
	Отначало той продължи да й се хили. Постепенно усмивката му стана глуповата. Мери продължи да се усмихва само с устни. Очите й го пронизваха. Мъжът се отдръпна от нея и се наведе към пътеката. Опита се отново да се ухили, но не успя, защото очите му се стрелнаха към острия връх на молива. Нахалникът направи физиономия, сякаш му беше омръзнало да се занимава с нея, стана и се върна на мястото си. Мери облегна глава назад, въздъхна, затвори очи и започна да се съсредоточава върху това какво щеше да прави в Триполи.
	Беше бясна на себе си. След като я бяха ранили в крака в къщата в Брендфорд, тя се беше подчинила на правилника и се бе обадила на резервния телефонен номер на оперативната група, който всички от тях помнеха. Именно служителят там й бе предложил да отиде в жилището на Сканлън. То бе сравнително безопасно и й даваше възможност от името на генералния щаб да научи още за новоприетия. В онези дни — а и нощи — беше използвала всяка частица от умението си, за да измъкне сведения от него. Всяка секунда от това време беше посветила на откриването на колкото се може повече за този човек и мотивите му. Тя трябваше да бъде експертът, а той — простичкият ирландски войник; мъжът, когото гласяха за най-опасната работа, която организацията можеше да предложи.
	Мери се засмя горчиво, все още със затворени очи. Знаеше, че е привлекателна, млада, интелигентна и умна жена. Предполагаше се, че може да върти хора като Майк Сканлън на малкия си пръст, да ги кара да й доверяват и най-скритите си тайни. До този момент винаги беше успявала, както с търговското аташе, а това копеле Сканлън беше обърнало ролите, правейки така, че в един момент тя самата се чувстваше на границата на влюбването. Мери отново се засмя на себе си и прехапа долната си устна. Когато самолетът се приземи в Триполи, тя все още се терзаеше заради начина, по който Майк я беше изпързалял.
	Изчака, докато всички слязат от самолета, преди да тръгне по пътеката между седалките, обсипани с изпомачкани вестници и остатъци от храна. Последва другите пътници по осеяния с дупки асфалт към навеса за паспортна проверка. Покрай тях преминаваха с рев джипове, целите накачулени с войници. Краката им бяха подпрени върху каросериите в пози, научени от филмите за Втората световна война. Близо до навеса стояха два танка. От оръдейните им куполи се бяха показали офицери с килнати настрана барети и кърпи около вратовете и пушеха.
	Мери се усмихна на себе си при вида на тази демонстрация на сила. Това можеше да бъде изблик на мания за преследване или прибиращ се отнякъде министър; обикновено тези неща предизвикваха горе-долу същата реакция.
	Мери беше последната на будката за паспортна проверка. Вече беше предизвикала силно любопитство у съвсем младите униформени мъже, от които постройката гъмжеше. Един след друг, те си намираха предлози да се мотаят наоколо, зяпаха я и се хилеха. Някои отправяха неприлични забележки към другарите си в нещо като ученическа похотливост.
	Мери подаде паспорта си на мъжа в будката. Той се вгледа остро в нея. Едната страна на устата му вече бе изтеглена нагоре в странна усмивка, която изразяваше отчасти презрение, отчасти заплаха. Либиецът разгъна пренебрежително писмото, което беше пъхнато между страниците на паспорта. Ъгълчето на устата му се върна в нормалното си положение. Той седна по-изправено, облиза устни и погледна към Мери изпод вежди. По лицето му вече нямаше и следа от презрение. Без да каже нито дума, с все още наведена глава, мъжът вдигна телефона и заговори със серия от гърлени звуци. Даже и без да знае арабски, Мери усети, че е вбесен.
	През следващите няколко минути тя остана пред будката, като се усмихваше мило, докато паспортният чиновник ровеше нервно из документите на бюрото, което Мери не можеше да види, и се опитваше да изглежда като човек, зает с много неотложни работи. Работи, които една жена никога нямаше да проумее.
	— Добър ден, госпожице. Добре дошли в Либийската народна джамахирия.
	Тези думи бяха произнесени от мъж с кожа, тъмна почти като на негър, но с фини, орлови черти. Той се ръкува с Мери учтиво и с почитание, взе документите й от мъжа в будката и я поведе към кабинета си. Стаята беше обзаведена с три тръбни стола, кухненска маса с пластмасов плот и ъгловата закачалка. На едната стена, някак не на място, имаше мивка и работен плот. Бледите места върху сивата боя на стените, където някога бе имало картини, напомняха, че това преди е било американска база. Махнатите илюстрации сигурно бяха в разрез със сегашния пуритански режим.
	Мъжът изненада Мери, като й държа стола, докато седне. След това се настани срещу нея и огледа внимателно писмото, като я стрелна с очи един или два пъти. Накрая всмука бузите си и ги задъвка отвътре.
	— Значи трябва да ви снабдя с оръжие?
	В гласа му имаше нотка на отчаяние, сякаш мъжът се надяваше да чуе в отговор, че не е разбрал добре писмото.
	— Точно така. Пистолет. За предпочитане револвер двадесет и втори калибър, но и всичко друго би свършило работа. Дори автоматичен пистолет. — Тя се усмихна хладно.
	Мъжът трепна болезнено. Устните му се раздвижиха, сякаш му се искаше да добави нещо, може би молба. Той отново сведе очи към писмото. Накрая сви рамене, издиша през носа и придърпа един телефон към себе си.
	Беше средата на следобеда, когато откараха Мери от летището в черен мощен мерцедес. В страна, въоръжена като Либия, беше детска игра да се сдобиеш със свободно огнестрелно оръжие. Бяха й го донесли за минути. След това бе седяла в продължение на три часа, докато дойде човекът, който трябваше да подпише документите. Оръжието в чантата на скута й не беше атентаторският двадесет и две калибров пистолет, за който беше помолила, а голям револвер с пукната рогова дръжка, сякаш останал от времето на Уайът Ърп. Мери отвори чантата си и отново опита тежестта му.
	Седеше и гледаше мрачно навлизането им в покрайнините на Триполи. За пръв път идваше в този град и беше леко изненадана при вида на спретнатите жилищни блокове, които обграждаха наскоро асфалтираното шосе. Изглежда, бе очаквала нещо друго; може би недовършени колиби от сгурия и цимент и агресивни кучета.
	Подминаха квартала с евтините жилища и влязоха в район с отдалечени една от друга вили. Шофьорът, който не беше показал с нищо, че говори английски, изръмжа и кимна напред. Мери се размърда на седалката, издърпа каишката на чантата по-високо на рамото си, плъзна ръка в нея и стисна здраво пистолета.
	Шофьорът спря пред една вила, пред която лениво седеше часови и четеше книга с оръфани меки корици. До тротоара стоеше прашен джип. Часовият вдигна поглед с леко любопитство, когато Мери слезе от колата, после зърна шофьора, кимна на новодошлата и отново се зачете. Мери отвърна на кимването му и за няколко секунди се загледа във вилата. Внезапен, силен порив на вятъра донесе вихрушка от пясък и очите й се насълзиха. Тя ги избърса с пръст. Прахта, примесена със сълзата, остави червеникаво петно върху пръста й. Мери примигна още няколко пъти, за да сподави сълзите, бутна портата, изкачи стъпалата и натисна бутона на звънеца. Изражението й беше абсолютно каменно. Вътре в чантичката грубата дръжка на револвера изпълваше дланта й. Палецът й почиваше върху предпазителя и бе готова всеки миг да натисне твърдия спусък.
	Вратата се отвори, Пат излезе и погледна сърдито новодошлата. Беше рошав, със зачервени очи и все още се мъчеше да се разбуди от дрямката. Зяпна изненадано, когато Мери го избута и влезе в антрето, без да обърне внимание на слисания му опит за поздрав. Тя се огледа с вирната брадичка, ослушвайки се напрегнато.
	— Къде е Сканлън? — попита с нисък остър глас.
	Той потърка око с кокалчето на показалеца си:
	— Ъ?
	— Сканлън, маймуно такава! — промърмори сърдито Мери и посочи с глава към отворената врата на салона. — Къде е той? Там ли?
	Пат свали показалеца от окото си и я погледна глуповато.
	— Няма го. Замина оттук преди два часа.


	Малко преди обяд същия ден, два и половина часа преди Мери да пристигне във вилата, една кола спря пред нея. Джак Рандъл вкара припряно Майк в колата и остави Пат да ги наблюдава от портата, мрачен и сърдит. През целия предобед дебелакът се беше държал ту нападателно, ту умолително; просто умираше да бъде включен. Нямаше представа повече от Майк каква ще бъде работата, но усещаше, че става дума за нещо голямо. Нещо забележително; достатъчно значително, за да бъдат включени двама от най-главните в организацията; мъже, които бяха почти легенда в Шин Фейн. А той беше изолиран. Докато колата потегляше, Майк и Рандъл си размениха полуусмивки, когато Пат изхвърча обратно към къщата и затръшна желязната порта.
	Още от сутринта Майк беше понасял търпеливо нападките му. Не бе трудно да се види какво измъчваше дебелака. Според него Майк беше новак, спуснат отнякъде натрапник, дошъл в движението преди пет минути, но вече избутващ го с лакти, въпреки годините му на вярна служба.
	Сега, седнал в прашния отвътре мерцедес, Сканлън престана да мисли за Пат. Студената ярост, която хранеше в душата си, не беше насочена към глупаво чучело като дебелака, а към О’Кийф и самия себе си заради това, че преди няколко часа не бе успял да извърши това, за което беше дошъл в Либия.
	Беше почти три часът сутринта, когато той и Рандъл се върнаха от срещата с Полковника. О’Кийф и Пат ги чакаха; Пат — кисел, а О’Кийф — нервен и нетърпелив да узнае резултата от разговора. В три и половина се бяха прибрали в стаите си, като Хари все още поздравяваше Майк.
	Сканлън не заспа, а си събу обувките, легна на леглото и зачака. След половин час прецени, че е време да действа. Спусна тихо крака от леглото и седна. Тихият шум от движение по коридора го накара да изругае под носа си и да се върне в предишното си положение. Някой все още беше буден.
	Майк изчака четиридесет минути. Единственият шум, който се чуваше, беше от колите, минаващи от време на време навън. Наблизо изрева мотор и после заглъхна. Само хъркането на Пат, което проникваше през тънката стена, нарушаваше пълната тишина.
	Майк стана внимателно от леглото, отвори лекичко вратата, ослуша се и отиде безшумно до кухнята. Все така без да издава нито звук, той взе един чук от кутията с инструменти измежду боклуците под мивката, опита тежестта му и се върна в салона. Придвижи се до отворената врата на коридора, който водеше към всички спални, после замръзна, когато хъркането на Пат беше прекъснато от пристъп на мъчителна кашлица. Изчака няколко секунди, докато равномерното, подобно на стържене на трион хъркане се поднови. После посегна, сложи ръка върху бравата на вратата на О’Кийф, стисна я здраво, за да чувства по-добре метала и натисна. Механизмът не издаде нито звук. Майк бутна вратата и се намъкна през пролуката.
	Завесите бяха спуснати и в стаята цареше абсолютна тишина. Едно от първите неща, които беше свършил веднага след пристигането си във вилата, бе да провери подредбата на стаите. Леглото се намираше на четири стъпки по диагонал вляво от него. Майк направи четири крачки. Завивките на леглото го докоснаха леко по пищяла. Вдигна чука високо над дясното си рамо, а с лявата ръка потърси пипнешком копчето на нощната лампа. За секунда го натисна, надигна се на пръсти, изправи рамене и стовари чука върху леглото.
	Беше празно.
	Майк се свлече долу, седна и хвана главата си с ръце, като проклинаше късмета си и едва не плачеше от яд. Когато беше чул тихия шум в коридора, си бе помислил, че някой отива в тоалетната. Също така не беше обърнал внимание на шума на запален двигател отвън. Много превозни средства, повечето от тях военни, кръстосваха нощем улиците на Триполи.
	Майк остана дълго, облегнат на леглото, все още неспособен да повярва на лошия си късмет. Накрая беше принуден да приеме, че птичката е отлетяла. За пръв път бе имал възможността да убие чудовището, но тя се беше изплъзнала между пръстите му. Един-единствен удар с чука щеше да е достатъчен за О’Кийф. Рандъл нямаше да бъде по-труден, а Пат, който спеше толкова дълбоко, щеше да бъде съвсем лесна задача. С ленд роувъра и пълен резервоар с бензин Майк можеше да прекоси страната и да отиде в Тунис още преди някой да се усети какво става. А сега трябваше да разчита на Рандъл да го заведе при О’Кийф. Накрая, с безполезния чук в ръка, той отиде с наведена глава в кухнята и го остави обратно в кутията.
	После се върна в стаята си и легна да чака зората. О’Кийф бе имал в много случаи късмет в кариерата си. Тази нощ бе най-късметлийската му от всички.


	Колата ги отведе до казармата Ал Азизиях. Пропуснаха ги през портите, без да ги спират, и те се приближиха до чакащия ги хеликоптер. Пилотът вдигна ръка, за да покаже, че е чул вика на офицера, който ги придружаваше. Секунди по-късно вече се бяха издигнали във въздуха.
	— И така, къде отиваме? — провикна се Майк, за да надвие рева на мотора.
	Рандъл се ухили.
	— Да натоварим корабчето. Беше уговорено да ни вземат само ако стоката е пристигнала.
	— А ако не беше?
	Джак се усмихна ехидно.
	— Щях да те застрелям. Или Пат щеше да го направи. Най-вероятно той щеше да настоява за това.
	— Аха, той винаги ми е бил истински приятел, още откакто пристигнах тук. И закъде заминаваме със стоката, след като я натоварим? Обратно у дома ли?
	Рандъл поклати глава. За пръв път, откакто Майк го познаваше, в усмивката му проблесна хумор.
	— Не. Всички заминаваме на почивка. В слънчева Малта.


	Капитан Андропулос се приготви да напусне мостика. Животът беше хубав. Това, че бе шкипер на „Марибела“, се оказваше дори по-добър завършек на кариерата му, отколкото бе очаквал, тъй като пътешествието се оформяше като много приятно. През първите един-два дни цареше обичайният безпорядък, но след това морският въздух и плътно запълнената със спорт и лекции програма се бяха погрижили всички деца да бъдат готови за лягане в десет. Имаше много малко нощни лудории, които по принцип означаваха, че се налагаше да поставя членове на екипажа си да надзирават коридорите чак до ранните сутрешни часове.
	Той се усмихна леко на себе си. Повечето от тези лудории бяха извършени от него и от част от екипажа. Всъщност бе задължен да отправи към някои от тях сериозни предупреждения. Даже и на това пътешествие имаше няколко буйни момичета, а много от тях нямаха и петнадесет години. Това беше нещо, за което компанията стриктно държеше; и след като то бе едно от малкото, които застрашаваха този тъй приятен пост, капитанът също го спазваше стриктно. Работата имаше твърде много преимущества, за да бъде пропиляна на вятъра.
	Реши да направи обиколка на кораба, преди да отиде в каютата си за следобедната почивка. Докато крачеше по безупречно чистата палуба, група момичета минаха покрай него, водени от учителката си, жена на около тридесет години. Няколкото дни, прекарани на слънце, бяха прибавили привлекателни руси кичури в светлокестенявата й коса. Той й се усмихна. Учителката беше едно от преимуществата, върху които размишляваше в момента.
	Наближавайки средата на петдесетте, той прекарваше все повече време пред огледалото. Сивото на слепоочията и зад ушите му се увеличаваше почти с всеки ден, но косата му продължаваше да расте толкова гъста, колкото и в юношеските му години. Чувстваше се уверен, че все още е красив. Както и да е, беше много успокояващо, че доста млади жени споделяха мнението му; както дамата, която срещна сега. Беше танцувал с нея първата вечер, при запознаването с персонала. Тя бе отговорила на измърморената му покана, идвайки същата нощ в каютата му, както и всяка нощ оттогава. Много приятно пътуване, откъдето и да го погледнеш.
	Той погледна към небето. Високо се бяха натрупали облаци, които се носеха на север в огромни, издуващи се колони. Горе имаше силен вятър. На югозапад срещу препускащите облаци стърчеше конусът на Стромболи. Само след няколко часа корабът щеше да мине през пролива. На децата щеше страшно да им хареса; щяха да се наредят по парапета, когато минаваха покрай Стромболи. Всички деца, които капитанът беше познавал досега, биваха очаровани от вида на вулкана — самата дума караше очите им да се разширяват.
	Той сви в един вход и слезе по няколкото стъпала към каюта, на чиято врата имаше червен кръст. Вътре, зад едно бюро, седеше сестра. Тя му се усмихна.
	— Как е пациентът, сестра?
	— О, ще се оправи, капитане. Няма сътресение. До утре сутринта ще бъде здрав и читав.
	Капитанът кимна и прекоси стаята. През отворената врата се виждаше момче, седнало в леглото и подпряно на купчина възглавници.
	— Добре. Значи ще може да се порадва на Ла Валета — каза достатъчно високо, за да включи и момчето в разговора.
	После се приближи до леглото. Юношата вдигна глава и го погледна със здравото си око. Другото беше скрито под дебела превръзка от бинт и лейкопласт. Наситена пурпурна синина се показваше изпод превръзката, минаваше по бузата на момчето, през гърбицата на носа му и стигаше до другото му око.
	Капитан Андропулос трепна при вида на пораженията после побърза да се усмихне широко и окуражително.
	— И така, Джейми, сестрата казва, че се чувстваш по-добре.
	Джейми кимна и му се усмихна. Усилието го накара да трепне от болка.
	— Добре. Значи утре сутринта ще всяваш ужас сред малтийските престъпници — усмихна се той. — А и съм сигурен, че на закуска ще те посрещнат като герой.
	Джейми се засмя стеснително.
	Капитанът посегна и стисна рамото му.
	— Добро момче си. — После посочи с пожълтелия си от тютюна показалец към момчето. — Утре вечер ще вечеряш с мен, на моята маса, ако имаш любезността да ме удостоиш с тази чест. — Усмивката му стана още по-широка. — Поне ще мога да се погрея от отразената слава.
	Капитанът напусна лазарета, все още усмихнат. Вътрешно кипеше от гняв. Момчето имаше късмет, задето беше останало живо. От една година насам Андропулос спореше с компанията да махнат Неапол от маршрута. Дузина деца бяха загубили кесийките и портмонетата си от моторизираните крадци в града. Момчето се беше опитало да спре двама от онези животни да не грабнат чантичката на приятелката му. По думите на момичето, един от крадците го ударил с оловен бокс или нещо подобно.
	Капитанът излезе на палубата. Ла Валета щеше да му даде малко почивка от всичко това. Много харесваше Малта — беше нежно, старомодно местенце, което модерният свят някак си бе пропуснал да поквари. Но все пак интересно. Децата, особено британските деца, винаги страшно го харесваха.
	Внезапният пороен дъжд го накара да изругае и забърза към уютната си каюта. Раздразнен, той бръсна ръкава на униформата си. Дъждовните капки бяха оставили оранжево-червени петна с размера на монети върху белия плат. Капитанът погледна слисано небето. Знаеше какво означаваха облаците и червеният дъжд — гибли, който духаше от юг. Червеният му цвят идваше от прахта, която вятърът вдигаше със себе си, докато ревеше над Сахара, и която дъждът сваляше долу. Вероятно им предстоеше отвратителна нощ. Това щеше да направи утрешния спокоен ден, докато плаваха леко в дълбокото, напълно безопасно убежище на Гранд Харбър, даже още по-желан.


>	21.

	Майк се напрегна да види върху какво се приземяваха. Когато се спусна по-ниско, хеликоптерът се залюля под шибащите удари на вятъра. Отдолу се виждаше само мъгла в цвят каки.
	Майк погледна към Рандъл. От момента, в който бяха напуснали вилата, той се бе променил коренно. Изглежда, Джак отново се съживяваше след депресията си от новината за залавянето на куриера. Допреди няколко минути си подсвиркваше и тананикаше хитове от петдесетте, с което изненада Майк. Само през последните минути беше притихнал. Бурният вятър отвън мяташе хеликоптера насам-натам с ужасяваща непредсказуемост. Рандъл седеше блед и изпотен и му се искаше полетът да свърши по-скоро. Но дори гаденето от пътуването по въздуха не бе в състояние да потисне новопоявилото му се добро настроение.
	Той все още успяваше да изкрещи към Майк някоя забележка, предимно изпълнена със сарказъм към отсъстващия Пат. Когато се обърна към прозореца, Сканлън видя тънката бяла линия на прибоя, която му показваше къде в кафявата мъгла се намира морето. Когато се спуснаха още повече, успя да различи един-единствен вълнолом с формата на L, който стърчеше под ъгъл от линията на брега и образуваше пристанище на заливчето. Там бяха акостирали два кораба. Освен неестествената права линия на брега и вълнолома, наблизо не се виждаше нищо — нито сграда, нито шосе, които да показват, че това е пристанище.
	Летяха още малко и изгубиха морето и вълнолома от погледа си, преди да се приземят върху порутена асфалтова площадка за кацане близо до група ръждясали ламаринени колиби. Слязоха на ронещия се асфалт. Пилотът ги последва. Той примижа срещу вятъра, хвана Майк за ръката и поведе пътниците си към края на площадката. Без да каже нито дума, посочи останките от циментовата писта, почти скрита под пясъка, която се виеше между дюните. Вихрушки от пясък се издигаха и танцуваха около голите, полузатрупани парчета цимент, шибани от яростния вятър. Пилотът погледна тревожно към небето.
	— Следвайте това. То ще ви заведе до пристанището. На около километър е — ухили се той. — Ако не се изгубите.
	После пусна ръката на Майк и закрачи към хеликоптера. Майк и Рандъл го гледаха как се качва на мястото си. Няколко секунди по-късно залитнаха назад сред вихрушка от вятър, пясък и шум, когато машината сякаш се съживи и се отдели от площадката. Хеликоптерът се изгуби в мъглата. Докато се окопитят, вече беше изчезнал от погледите им.
	Рандъл се усмихваше. Беше твърде щастлив, че отново е стъпил на твърда земя, за да забележи каквото и да било друго.
	— Хубав човечец — каза радостно той и посочи с палец в посоката, накъдето беше изчезнал хеликоптерът.
	Майк изплю песъчинки и се огледа. Пясъкът се виеше около глезените им и видимостта не бе повече от тридесет метра. Той направи кисела физиономия и се обърна към Рандъл:
	— Искам да те питам нещо, Джак. Бил ли си някога в пясъчна буря?
	Рандъл поклати глава, като държеше устните си здраво стиснати срещу пясъка.
	— Аз пък съм бил. А това е началото на една такава. Не я подценявай. Не изпускай от очи пистата пред себе си. Не поглеждай назад. Този вятър ще изтрие следите ни за секунди. А и може да стане много по-лошо от това.
	Напредваха, като оглеждаха внимателно земята пред себе си за незатрупани участъци цимент. Пясъкът потъваше под краката им чак до глезените. През цялото време Рандъл се движеше на две крачки след него. Майк се запита дали вървеше така, защото го считаше за нещо като водач, благодарение на познанията му за пустинята, или защото зад дружелюбните обноски все още имаше останки от подозрение и Рандъл предпочиташе постоянно да го държи под око. Пясъкът щипеше очите и изсушаваше лицата им. Придвижваха се напред мъчително, със сведени към гърдите глави, плюейки пясък. Имаха само известната с прекаления си оптимизъм арабска преценка за разстоянието, което трябваше да извървят, а условията правеха даже и нея безсмислена.
	Вървяха около четиридесет минути, когато силуетът на кораба изникна пред тях. От кърмата му висеше брезент, който плющеше и се издуваше на вятъра. Служеше за прикритие на името и регистрационния номер. Тук може и да беше най-запустялото, забравено от бога пристанище, но все пак някой не искаше да рискува. Вече беше официално прието в главните либийски пристанища, че шпионите на Мосад са навсякъде и знаят всичко. Самите либийци отдавна се бяха примирили с това. В Триполи или Бенгази не се случваше нищо, което да не се докладва още същия ден в Тел Авив. Именно израелците преди години бяха информирали британците за „Клаудия“, кораба на контрабандистите на цигари, който беше заловен близо до ирландския бряг в опита си да прекара голяма пратка оръжие. Британците го бяха проследили от Либия през Средиземно море, почти до родни води, преди да нанесат удара. Очевидно както либийците, така и Шин Фейн си бяха взели поука.
	Стигнаха подножието на мостчето. Беше крайбрежен кораб от около осемстотин тона според Майк; петдесет метра дълъг, с плоска палуба, кабина за щурвала, стълба към водата отзад и малък бак. И навсякъде ръжда — корабчето сякаш беше построено от ръжда.
	Една фигура се начумери към тях от върха на мостика, засенчила очите си с ръка, докато ги гледаше как се изкачват. Майк стъпи на палубата, вдигна ръка за поздрав и се усмихна:
	— Здрасти, Хари. Как си?
	— Едва не закъсняхте — каза сърдито О’Кийф. — Къде, по дяволите, бяхте? — Погледна демонстративно часовника си. — Видях хеликоптера преди около четиридесет и пет минути.
	Майк сви рамене:
	— Няма нужда да се вълнуваш, Хари. Не сме се шляли. Там беше като да газиш до колене в пресни лайна.
	— Аха — изръмжа О’Кийф. — Ама времето съвсем случайно има значение. — Той ги разбута и заслиза по мостика към кея. — Елате. Капитанът нещо се майтапи с мен. Преструва се, че не говори английски. Не иска да ми помогне да пренесем стоката.
	Майк погледна часовника си и кимна:
	— Както кажеш. Хайде да отидем да поговорим с него. — Той се отдръпна назад и направи жест на Рандъл да тръгне пред него. Докато вървеше, Майк огледа набързо палубата. Никъде нямаше нищо свободно — нито дърво, нито метал; нищо, което можеше да послужи като оръжие.
	Извървяха около седемдесетте метра до другия кораб. Беше горе-долу същия цвят и тип, но по-хубав — на места все още се виждаха участъци необелена боя. Майк се спря в подножието на мостика.
	— Имате ли някакви пари?
	За момент и двамата го погледнаха странно. После О’Кийф извади шепа измачкана валута и я подаде. Рандъл сви рамене, измъкна портфейла си и го протегна. Майк го взе, извади от него всичките пари и го върна. Напъха банкнотите в джоба си и се качи на корабчето, следван от останалите.
	Нямаше никакви признаци на живот. Влязоха в кабината на щурвала. Беше празна. Майк бутна вратата и заслиза по стръмната стълба. Мрачният коридор под палубата вонеше на гориво и риба. Сканлън извика и задумка по една врата. Другите двама застанаха нащрек в подножието на стълбата и се заоглеждаха. При второто извикване една врата в края на коридора се отвори и оттам изникна арабин с набола прошарена брада. Очите му не гледаха във фокус. Носеше измачкани долни гащета и мръсен потник. Беше се хванал разсеяно за чатала с едната ръка и дърпаше залепналата на това място материя.
	— Къде е капитанът? — попита Майк.
	Устата на мъжа зейна в широка прозявка и едновременно с това той бавно постави пръст върху средата на гърдите си. Майк се усмихна.
	— Капитане — рече той и протегна ръка. Арабинът я погледна безизразно. Майк я прибра, без да престава да се усмихва. — Предполагам, че сте ни докарали стоката.
	Капитанът погледна покрай него към другите двама и потърка око с долната част на дланта си. Това го изморяваше. Отново се прозя. След това с голямо усилие посочи с палец зад гърба си:
	— Там е. Можете да си го вземете.
	Майк сведе глава.
	— Капитане, там има три тона стока. И вие нямате лебедка.
	Арабинът кимна. И той беше забелязал същото. Сви рамене и понечи да се върне обратно в каютата си. Майк пристъпи на прага зад него. В кабината цареше сложната миризма на хора, които живеят в затворено помещение, с преобладаващ блудкав оттенък на сладникав одеколон.
	— Капитане, твоите хора ще ни помогнат ли?
	Мъжът го погледна с безкрайна неприязън, пусна гащетата си и се изпъчи:
	— Моите хора са моряци, а не хамали.
	Майк извади ръка от джоба си. Парите стърчаха като виещи се растения измежду пръстите на стиснатия му юмрук — американски долари, английски лири, холандски гулдени, либийски динари. Показа ги на капитана.
	— А биха ли могли да се научат да бъдат хамали?
	Либиецът облиза устни. Беше наклонил леко глава на една страна, сякаш се опитваше да преброи парите. Погледна бързо зад Майк, за да провери дали някой от екипажа не е станал свидетел на сцената. След това с внезапно движение сграбчи юмрука му в двете си ръце, сякаш Майк му беше любим братовчед, който се кани да емигрира. Без да изпуска от очи коридора, капитанът взе парите.
	— Един момент, моля — каза той, избута Майк от прага на каютата си и затвори вратата под носа му. Малко по-късно отново се появи. Ръцете му бяха празни, ако не се смяташе връзката ключове. Беше нахлузил на краката си гумени джапанки. Дръпна вратата и я затвори. — Екипаж! — изрева капитанът с цяло гърло. — Хайде, ленивци такива! Има работа за вършене!


	Мери се намъкна в салона, като само с яростта в погледа си принуждаваше Пат да отстъпва назад.
	— Отишъл си е? Къде е отишъл, за бога? Трябва да го намеря! Къде е?
	Пат поклати ядосано глава:
	— Не мога да ти кажа.
	— Какво би трябвало да означава това? Не знаеш или не искаш да ми кажеш?
	Той потрепери под лазерния поглед и изхленчи:
	— Не мога. Нареждане на О’Кийф. Никой не трябва да знае къде се намират. Освен мен и тях самите. — Последните думи прозвучаха с някаква отчаяна гордост, сякаш искаше да изтъкне жизненоважната си роля на вътрешен човек. — Работата е твърде важна.
	Мери продължи да го гледа сърдито. Гневът й беше толкова силен, че лицето й остана безизразно, все едно бе в шок. Без да промени изражението си, тя пристъпи напред и замахна с долната част на дланта си. Ударът попадна под гръдната кост на Пат. Той издаде звук, сякаш изпускаше пара, и се строполи на един стол. Остана така, вперил поглед нагоре към нея със зяпнала уста, докато дробовете му се мъчеха да поемат въздух, а мозъкът му — да разбере какво става. Мери измъкна пистолета от чантата си и го ръгна болезнено под брадичката на Пат.
	— Слушай, скапан мърльо такъв! Изпратиха ме тук, за да убия Сканлън. Копелето е информатор. Доносник! Разбираш ли ме? Изпратиха ме от Дъблин, за да ги отърва от него. — Тя се поспря, за да могат думите да проникнат до объркания мозък на събеседника й. — Що се отнася до работата, прав си. Да, наистина е голяма, най-голямата от години насам. И единият от нашия екип е шибан агент на шибаните британци! — Спусна оръжието малко по-надолу и отстъпи от треперещия Пат. — И така, къде са?
	Пат се поизправи на стола, като потриваше врата си. Очите му продължаваха да пробягват от лицето й към пистолета. В доста нежната й ръка изглеждаше огромен, един-единствен изстрел можеше да направи главата му на каша.
	— Ал Бахри — каза дрезгаво той.
	— Къде, по дяволите, е това?
	— На брега, източно от Триполи.
	— Колко далече? — Докато говореше, тя вече пъхаше оръжието в чантата си.
	Дебелакът погледа чантата още малко, след като пистолетът беше изчезнал в нея, сякаш се боеше, че той отново може да изскочи оттам. Накрая издиша дълбоко и вдигна поглед към Мери.
	— На сто километра оттук. Или малко повече.
	— Как отидоха дотам?
	— Имаха хеликоптер.
	— Скапана работа! Тогава по-добре да се намери един и за нас! — Тя посочи към телефона. — Имаш връзки. Кажи, че ни трябва веднага, но не обяснявай защо.
	Пат кимна мрачно към прозореца. Светлината представляваше неясно оранжево.
	— Не могат. Не и в това лайняно време. Даже и да са готови да излетят, няма да могат отново да се приземят. — Пат се изпъчи още повече, окуражен, задето му бе известно нещо, което тя не знаеше. — В такова скапано време не може да се види нищичко от трийсет метра височина.
	— Значи ще отидем с кола. Знаеш ли пътя? — попита Мери, без да направи никакво усилие да скрие съмнението в гласа си.
	Пат дръпна ръцете си назад, жегнат от презрителния й тон.
	— Дали го знам? Ами сигурно. — Ухили се отвисоко с чувството, че е отбелязал още една точка в своя полза. — Проблемът ще бъде в откриването. Това отвън е по-лошо от старата гъста лондонска мъгла. По време на мъгла пътищата поне си стоят по местата. А тук в един миг могат просто да изчезнат. Дюните пропълзяват върху тях. Заличават ги напълно.
	Тя потрепери, кипяща от гняв и нетърпение.
	— Пет пари не давам за това! Изпратена съм от най-главните на движението, за да убия Сканлън, а не да слушам прогнозата за времето в Либия! Затова хайде, да те вземат мътните! Размърдай се!
	Пат се надигна от стола. Все още държеше ръка на гърдите си и търкаше удареното място.
	— О’Кийф е най-главният — промърмори той кисело и предизвикателно като дете.
	— Ако не стигнем там навреме, О’Кийф сигурно вече ще бъде най-мъртвият. — Мери издържа на начумерения му поглед. — Но тогава ще бъдете двама!
	Без да каже нито дума повече, Пат си взе якето и тръгна пръв към вратата. Когато излязоха навън, той махна с ръка, за да освободи шофьора, който беше докарал момичето, и двамата с Мери се качиха в покрития със спечена кал джип.


>	22.

	Майк излезе от задушния трюм на палубата на либийския плавателен съд. Изруга високо, когато закачи пищяла си в последната стъпенка на стръмната желязна стълба, спъна се и едва не изпусна наръча брикети, които държеше здраво под дясната си мишница. Беше гол до кръста. По косата и веждите му беше залепнала червена прах. По изцапаните му гърди се стичаше пот, от която коланът на работните му панталони потъмняваше.
	Оказваше се по-дълга и по-трудна работа, отколкото О’Кийф си беше давал сметка. Семтексът беше опакован в каси с размера на сандъци за чай. Ако разполагаха с повдигателно устройство, можеха да преместят всичко за петнадесет минути. Сега обаче Майк, Рандъл и четиримата либийци пренасяха бавно стоката от щайгите и я натоварваха на другото корабче. Вече им беше отнело повече от час. Това означаваше да мъкнат брикетите, хлъзгави и неудобни в найлоновите пликове, нагоре по тясната стълба и надолу към кея до другия кораб; после да се качват на палубата и да слизат по още една стълба в бака. Отначало се бяха опитали да работят колективно; едната група да хвърля полиетиленовите чували от палубата на кея, а другата да ги взема и отнася на съседния кораб. Опитът им беше продължил три минути. Чехите бяха направили страхотен експлозив, но найлоновите чували бяха ужасни. След първата половин дузина, които се разкъсаха и разпиляха съдържанието си на пристанището, се отказаха.
	Майк слезе на кея по хлъзгавия мостик. Носната кърпа, завързана около лицето му, донякъде опазваше устата му от пясъка, но той все още го шибаше жестоко по очите и ги караше да се присвиват до тесни цепки, което намаляваше видимостта му до няколко метра.
	Четиримата либийци изникнаха от жълтеникавата мъгла. Вървяха прегърбени и се оплакваха със снижени гласове. Долните половини на лицата им също бяха овързани с парцали. Очите им се обърнаха към Майк, докато той минаваше покрай тях. Омразата в тях заплашваше да прелее. Капитанът беше пропуснал да спомене на хората си за парите. Близо до мостика на техния кораб се срещна с Рандъл, който подтичваше измъчено. Когато стигна до Майк, той се спря с ръка на гърдите. С другата бръкна под стъклата на очилата си и извади песъчинка от ъгълчето на окото си. После няколко пъти си пое мъчително дъх, преди да успее да заговори:
	— Боже господи, ама това било трудна работа! Още много ли остава?
	Странно, но Рандъл не се беше съблякъл. Може би не искаше да разваля репутацията си пред местните с външния си вид. Майк сви рамене и се усмихна при вида на уморената физиономия на мъжа, който носеше хубави дрехи, но под тях беше с наднормено тегло и в лоша физическа форма.
	— Не много. Още една или две касетки. Всеки трябва да направи по още четири-пет курса.
	— Слава на шибания господ! Капнал съм!
	— Аха. — Майк нагласи наръча семтекс под мишницата си и посочи с глава към кораба: — Хари защо не помага? Да не би да си мисли, че стоката ще се изправи и сама ще скочи на другия кораб?
	Рандъл поклати глава.
	— А, ето че най-сетне разбра Хари О’Кийф. Той си е такъв. — На Майк му се стори, че зад носната кърпа на събеседника си видя нещо, което можеше да бъде и враждебна гримаса. Веждите му потрепнаха. За пръв път чуваше Рандъл да говори за О’Кийф с нещо различно от абсолютно почитание. — Той е интелектуалното динамо на движението. Смята, че другите сме длъжни да му служим. Като шибана пчела-майка е. Особено когато става дума за носене на нещо тежко.
	— Е, познавам няколко човека като него — отговори Майк и погледна зад Джак. Либийците се бяха изгубили в мъглата. Той вдигна товара си още по-високо. — По-добре да продължаваме с това. Не е хубаво да караме нашия лидер да чака.
	Тръгна бързо по мостика, промъкна се през вратата и слезе заднишком по стълбата в слабо осветения бак. Прекоси помещението и остави товара си на купчината. После се изправи, разтърка лакътя си, който започваше да се схваща, и се огледа наоколо. Нямаше и следа от О’Кийф.
	— Хари!
	Не последва отговор. Майк остана така, като все още разтриваше лакътя си и гледаше любопитно към купчината семтекс. Сандъците, наредени почти до тавана, образуваха трите страни на квадрат. Според нарежданията на О’Кийф бяха сложили семтекса в пространството между тях. Наблизо имаше допълнителни сандъци, които да завършат четвъртата страна на квадрата.
	— Хари? Тук ли си?
	Майк извика достатъчно високо, за да може звукът да проехти от голия метал наоколо. Не последва отговор. Стъпвайки тихо с кубинките си с гумени подметки, той направи няколко крачки и заобиколи купчината щайги — единственото място от бака, което не можеше да види. Беше напълно сам. Дрехата на О’Кийф лежеше, педантично сгъната върху издраскана алуминиева кутия, чийто капак имаше панти и дръжка. Беше с размерите и формата на дамски несесер или на кутиите, които фотографите използваха, за да запазят чупливи уреди. Майк се поспря за миг, заслушан напрегнато, и коленичи до нея. Като придържаше внимателно дрехата на О’Кийф с два пръста, отвори двете пружинени закопчалки и вдигна капака. Погледна вътре. Единственото нещо в кутията приличаше на радиостанция. Посегна към нея, но в същия момент се чуха забързани стъпки по палубата. Той затвори капака, щракна закопчалките и закрачи бързо, едва ли не се затича, за да заобиколи и застане пред купчината.
	О’Кийф беше на половината път надолу по стълбата, с гръб към него. В дясната си ръка носеше още една алуминиева кутия. Майк взе тихо торба със семтекс и я пусна върху купчината. О’Кийф погледна стреснато през рамо.
	— А, ти ли си? — попита той и погледна към широките плещи на Майк, от които се стичаше пот. — Точно ти ми трябваш. Мускулите ти могат да свършат добра работа. Ето. — Докато говореше, той слезе от стълбата и отиде там, където половин дузина сандъци стояха на няколко стъпки от главната купчина. — Почти цялата стока е вече тук. — О’Кийф потупа един от сандъците с два пръста. — Искам да започнеш да ги преместваш тук. — Посочи мястото. — Искам да запълнят празнината, така че стоката да бъде изцяло заградена, разбра ли? — Извърна се и погледна раздразнено часовника си, без да дочака отговора на Майк.
	Сканлън сложи ръце на двата ъгъла на сандъка и бутна. Той не помръдна. Опита отново, като приложи повече сила. Пак не се помръдна. Майк издиша шумно, клекна зад него, допря гръб до грубото дърво и повдигна. Със силно стържене сандъкът се придвижи на няколко сантиметра. Майк прибра краката си, пое си дълбоко дъх и отново опита. Постепенно успя да го избута на мястото.
	Рандъл и либийските моряци слязоха един след друг и хвърлиха товарите си върху купчината. После отново се обърнаха към стълбата. Рандъл вървеше зад либийците и се опитваше да изкопчи повече усилие от мърморещите мъже. Докато изкачваше стълбата по петите им, той се обърна и впи сърдит поглед в Майк, явно убеден, че последният се е присъединил към редиците на интелектуалците и го е оставил да се бъхти.
	Сканлън клекна зад втория сандък и забута. В почивката преди следващия си опит викна през рамо на О’Кийф:
	— Знаеш ли какво, Хари? Много мразя да се бъркам в работата на хората, но това не е ли чисто губене на време? Няма митничар на света, който да се хване на тази въдица. Ако някой изобщо се качи на кораба, първата му работа ще бъде да слезе и да надникне тук. Няма да им отнеме повече от петнадесет секунди да открият стоката.
	— Просто прави каквото ти казвам и остави мисленето на мен. Не е поставено тук, за да заблуждава когото и да било, така че просто си затваряй устата и мърдай. Онова тъпо копеле, капитанът, и без това ми струва достатъчно време.
	Майк се беше приготвил да повдигне за пореден път. При думите на О’Кийф се намръщи и бавно отпусна тялото си. После се изправи и се наведе да огледа сандъка. Грубите дъски на капака бяха здраво заковани. Той погледна към Хари, който беше клекнал и работеше нещо до семтекса. Виждаше се само русоляво-сивата му коса. Майк се приближи тихо до останалите три сандъка. На втория от тях откри това, което търсеше. Един гвоздей, небрежно забит, бе започнал да се изкривява. Който и да го бе забивал, не си беше направил труда да го извади и накове отново, а просто го беше зачукал на повърхността. Но дори и това бе направено небрежно — между огънатия гвоздей и дървото оставаха още три милиметра.
	Майк отново погледна по посока на О’Кийф. Хари беше напълно закрит зад стената от касетки. Чуваше се непрекъснатото му тихо тананикане, от време на време прекъсвано от щракване на инструменти. Майк натисна с палец и завъртя огънатия гвоздей на деветдесет градуса, докато железцето щръкна извън ръба на сандъка. После пъхна показалец под него и започна да го върти и дърпа нагоре. Металът се забиваше болезнено в ставата на пръста му. Без да обръща внимание на болката, той продължи да дърпа, докато евтиното, неизсъхнало дърво отхлаби хватката си. Без да изпуска от очи мястото, където беше клекнал О’Кийф, Майк пъхна пръсти под свободния край на дъската и я повдигна няколко сантиметра. Коленичи и погледна през цепнатината. От мъждивата крушка над главата му се процеждаше достатъчно светлина, за да му позволи да види съдържанието на касетката. До около педя от капака беше пълна с нахвърляна как да е железария; можеха да се различат жабки за скеле, глави от чукове, болтчета и отвертки.
	Подозрението, което до този момент само се бе формирало в него, изкристализира в ледена сигурност. Секунда-две Майк остана на колене, без да се помръдне, и се опита да осмисли откритието си. После се изправи бързо, измина късото разстояние до стената от сандъци, зад която работеше О’Кийф, и погледна с нехаен вид зад нея. Откри, че двамата с Хари се гледаха втренчено право в очите. Тихият шум от гумените подметки на Майк се беше оказал достатъчен, за да разбуди бдителността на другия. Ръката му се беше придвижила сякаш по инстинкт на десетина сантиметра от кобура, който висеше небрежно от рамото му. С другата си ръка държеше електротехнически клещи.
	— Какво има?
	— Виж — отговори Майк, — ако времето ни е ограничено, има и по-добър начин да свършим работата. Ще ида да дам едно рамо да приключим с товаренето. Тогава ще можем да потеглим и Рандъл ще ми помогне с това. — Очите на О’Кийф не се помръдваха от него. Майк имаше неприятното усещане, че мъжът има пистолет и в главата му вече се оформя намерението да го използва.
	Раменете на Хари се надигнаха и спуснаха.
	— Както искаш. Просто се размърдай.
	Майк се обърна и се отправи към стълбата. Когато излезе на палубата, все още залиташе зашеметено от това, което току-що беше научил. Видяното напълно бе потвърдило подозрението му. На пода пред О’Кийф алуминиевата кутия беше отворена. Вътре имаше макара кабел, краят на който се влачеше навън. Хари тъкмо го оголваше. До коляното му бяха разпилени половин дузина метални цилиндри от кафява хартиена торба. Майк позна, че това са детонатори.
	Той се затича презглава по палубата и едва не падна по стълбата към кея, като се подхлъзна на наслоения пясък. Допреди няколко секунди бе предполагал, че семтексът ще бъде превозен до Ирландия и доставен на шефовете на Шин Фейн. Че ще бъде пренасян килограм по килограм — във война на изтощение, или като петстотинграмови експлозиви за бомбите им от кутии за олио домашно производство, използвани с такъв ужасяващ ефект при последната им кампания в Ълстър. Беше се чувствал спокоен при мисълта, че ще има на разположение неколкодневно пътуване, за да действа. Сега вече знаеше, че няма да е така. Целият кораб беше превърнат в чудовищна смъртоносна бомба. Убийствена обвивка от метал около три хиляди килограма силно експлозивен полезен товар.
	Майк се втурна със свита между раменете глава по кея към либийското корабче.


	Мери пришпорваше Пат да кара по-бързо, като го обсипваше с ругатни, сякаш той бе някакво животно. Дебелакът се прегърби като бито куче. Големите му гърди почти докосваха волана, докато се опитваше да увеличи скоростта. Напрягаше се да види по-дълбоко в мъглата с присвитите си зачервени очи. Нужна му беше цялата концентрация, на която бе способен, за да държи ленд роувъра върху тясната лента на шосето. По предното стъкло се трупаше прах. Резервоарчетата на старите чистачки отдавна се бяха изпразнили и те стържеха на сухо по мръсотията и оформяха тесни, неравни дъги от видимост в непроницаемата мъгла.
	Асфалтът почти не се виждаше; различаваше се само като по-тъмна сянка под танцуващите слоеве прах. Проблясващи струйки пясък подскачаха от гребените на дюните и се спускаха долу, за да образуват нови миниатюрни дюнички, които често покриваха цялото шосе. Сякаш самата пустиня се придвижваше бавно към морето и поглъщаше пътя, който нахалните хора бяха посмели да изградят.
	На всеки няколко секунди, все още ругаейки през зъби, Мери хвърляше сърдити, нетърпеливи погледи към часовника си. Вече бе късно следобед и светлината угасваше. Макар и да бе почти невъзможно да се види посоката на слънцето през еднообразната кафява, непроницаема мъгла, Мери знаеше, че то се спуска ниско над хоризонта. Щом веднъж паднеше зад него, щяха да бъдат напълно и безвъзвратно изгубени. При такива условия фаровете едва ли щяха да проникнат и на десет метра разстояние.
	— Колко още остава, за бога?
	Присвитите очи на Пат пробягаха за секунда към уредите. После отново върна вниманието си към пътя, изчисли наум и сви рамене:
	— Няколко километра. И няколко минути при нормални условия. Ама сега си нямам и най-малката шибана представа! — Той посочи с брадичка към предното стъкло и настъпващия пясък. — Не ни трябва много повече от това, за да изгубим напълно проклетото шосе. Тогава наистина ще я втасаме. Ако махнем асфалта от тая шибана страна, цялото шибано място ще изглежда еднакво отвсякъде. Откакто съм дошъл тук…
	— За бога, Пат, просто карай и се съсредоточи върху пътя. Задръж си спомените. Когато изгоним британците, ще можеш да се върнеш у дома и да напишеш мемоарите си.
	Той й хвърли бърз поглед. Мери се изненада, когато видя моментната влага в очите му, сякаш думите й го бяха жегнали. Дебелакът заговори със странен, почти тъжен глас:
	— Ах, вие, младежи, с вашите колежи и всичко останало! Мислите, че ние, старите хора, живеем в миналото. Не смятате, че си струва да ни слушате. За вас сме просто тумба невежи старчоци. Е, нека ти кажа, тук съм от години. Бих могъл да ти разправя много неща за тези хора…
	— Карай. Моля те. — Тонът й беше яден, но доста по-мек. Докато говореше, отвори чантата си и започна да проверява внимателно пистолета в нея, за да се увери, че проникналият навсякъде пясък не е повредил механизма му.
	Пат сви устни и потъна в мълчание, като се наведе още по-близо към предното стъкло. През следващите няколко минути друсането на ленд роувъра ставаше все по-бясно с нарастването на гърбиците от пясък по шосето. Внезапно Пат изръмжа и отвлече рязко вниманието на Мери от пистолета към пътя. Тя се притисна близо до стъклото.
	— Какво има? — В същото време бръкна в отворената си чанта.
	— Пътят, който слиза към пристанището! — извика победоносно Пат, вече завъртайки кормилото.
	Затресоха се извън шосето по останките от писта, направена от тук-там появяващи се бетонни блокове. Но пък неравностите й правеха пътуването по нея още по-лесно, отколкото по шосето, защото неестествено правата линия на стърчащите камъни контрастираше с плавните извивки на пясъка.
	— Още колко ни остава?
	Пат се обърна към нея и се ухили самодоволно.
	— Още няколко минути. След това ще пипнем копелето. — Самодоволното му изражение внезапно се стопи и отстъпи на намръщена физиономия, пълна с гневен песимизъм. — Ако вече не са потеглили!


	Майк се втурна по кея, без дори да забележи щипещия, пълен с пясък вятър, който се засилваше. Вече духаше почти като буря и пищеше около корпусите на двата кораба.
	Той се спря рязко в подножието на мостика на либийския съд. Над него изникнаха четири тъмни фигури. Отстъпи задъхан назад, за да позволи на либийците да минат, после изкачи мостика с два скока, изтича до върха на стълбата, която водеше надолу към трюма, спря и се ослуша. През воя на вятъра се чуваше само Рандъл, който започваше да изкачва стълбата. Майк се отдръпна на няколко крачки. Когато главата на Джак се показа, пристъпи енергично към него. Рандъл го избута грубо, за да мине.
	— Много навреме си се сетил да дадеш едно рамо тук — рече кисело той. — Това направо ме съсипа.
	Майк се ухили, козирува и се спусна бързо по стълбата. Остана долу само няколко секунди — достатъчно, за да се увери, че либийският капитан не се спотайва там, след това отново излезе на палубата. Клекнал ниско и навел глава под нивото на люковете, той забърза назад по тясната пътека между тях и страната на кораба към кабината на щурвала. Лампата вътре светеше. Зад мръсното стъкло се виждаше фигурата на капитана, който стоеше на контролната конзола. Беше навел глава и внимателно гледаше нещо извън полезрението на Майк. Все още ниско приклекнал, той заобиколи кабината, мина покрай съседния бак и се отправи към тясната палуба на кърмата. Там се изправи, отвори една тясна врата и прекрачи високия й праг.
	Намираше се в тясно преддверие, където беше вратата, която водеше към камбуза. Майк я отвори полекичка. Вътре вдясно, на три крачки от него, имаше още една отворена врата, която водеше към кабината на щурвала, където работеше капитанът. Влезе в камбуза, като с гумените си подметки стъпваше тихо по ребрата на стоманените плоскости на пода, и пусна вратата да се затвори безшумно зад гърба му. Веднага вляво имаше друга врата. Стоеше отворена, закрепена на кобилица, която придържаше долния й край. Майк пристъпи тихичко в сумрачния коридор зад нея и направи бързо две крачки към стълбата за каютите под палубата. Спусна се устремно надолу, като едва докосваше с крака стъпалата.
	В подножието спря и се ослуша. Не се чуваше никакъв звук. Намираше се в коридора, който водеше към каютата на капитана. Там имаше още няколко врати. Той натисна бравата на първата. Един поглед към двете разхвърляни койки му показа, че това е каюта на екипажа. Обърна се, остави вратата да се затвори и бутна следващата. Изруга под носа си — още една тясна каюта, изпълнена със зловонието на непроветрени легла.
	Следващата врата, която се опита да отвори, беше заключена. Той натисна бравата и удари с рамо. Нямаше никакъв ефект. Остави я и влетя в каютата на капитана. Леглото не беше оправено, но всичко останало беше спретнато подредено. Във въздуха витаеше миризмата на одеколон. Майк заработи много бързо, забравил всякаква предпазливост. Започна да измъква рязко чекмеджетата от малкото писалище и да ги обръща върху койката. Отне му може би четиридесет секунди, за да разбере, че там няма каквито и да било ключове. Той изруга отново, обърна се и изтича до стълбата, която водеше към машинното отделение.
	Машинното отделение на един малък кораб винаги е тясно, но обикновено е най-подреденото място. И това тук не правеше изключение. Разположението беше подобно на многото други, които бе виждал — множество тръби, боядисани в ярки основни цветове, и работен тезгях в ъгъла, близо до стълбите. Майк пристъпи към него и започна да отваря рязко чекмеджетата под него. При бъркането си във второто извади къс лост.
	Четири секунди по-късно вече пъхаше плоския край на лоста в касата на заключената врата, точно над ключалката. После го хвана с две ръце и го дръпна с всички сили на една страна. Ключалката поддаде с трясък, вратата се отвори и той залитна навътре. Пусна лоста в единия от джобовете на работните си панталони и влезе. На отсрещната стена на мъничката каюта имаше пирамида от автоматични пушки, чиито смазани повърхности проблеснаха на светлината, идваща от вратата. Под пирамидата имаше метално шкафче, подобно на кабинетна картотека. Майк го отвори. На горния рафт лежаха няколко пистолета, а на долния — картонени кутии с патрони. Грабна единия от пистолетите и зарови из кутиите, за да намери нужния му калибър. Накрая разкъса една и започна да зарежда оръжието си.
	Предположението му се бе оказало вярно. Навсякъде се носеха слухове, че либийските плавателни съдове и техните екипажи се считат за полувоенни. В страна, където страхът от нападение бе постоянно и съвсем оправдано занимание, много институции — полиция, търговски моряци и митничари — образуваха нещо като милиция, въоръжена и готова всеки момент да подкрепи режима, ако се наложеше. Но точно сега нуждата на Майк беше по-голяма от тази на режима. Той напъха патроните в пълнителя, като боравеше неловко с непознатото оръжие. При втория опит щракна затвора, пусна пистолета в друг от многобройните си джобове и закопча лентичката над него.
	Огледа се. Работните дрехи бяха скроени удобно — торбести и свободни. Тежестта на пистолета ги караше да висят леко, но докато не клекнеше и не изпънеше здраво плата, не се виждаше предателското издуване.
	Майк откъсна парче от картона и излезе от каютата. Навън го сгъна няколко пъти, задържа го до касата и дръпна силно бравата. При едно нехайно докосване картонът щеше да задържи вратата достатъчно здраво. Сканлън закрачи към стълбата и почти се затича нагоре. На входа на камбуза спря и се ослуша. Чуваше се тихият шум от капитана, който се движеше из кабинката на щурвала, доста далеч от вратата.
	Стъпвайки крайно внимателно, Майк прекоси камбуза и отвори лекичко вратата към палубата на кърмата. Трепна при внезапния порив на вятъра и излезе на открито. Приклекна под нивото на прозореца и смекчи затварянето с пръсти, като се надяваше въздушното течение през камбуза да не е възбудило любопитството на мъжа. Остана така още няколко секунди, за да се съвземе. Сърцето му биеше лудо. Прецени, че е бил долу по-малко от две минути. От камбуза не се чуваше никакъв шум. Все още сведен под нивото на прозореца, Майк се обърна и понечи да се отправи към трюма за нов товар.
	Нещо твърдо се стовари с огромна сила върху бъбреците му. Той ахна изненадано и падна на колене.
	— Не мърдай, скапаняко!


>	23.

	Прибрал едната ръка до тялото си, Майк се отпусна с цялата си тежест до стената на камбуза. Все още неспособен да си поеме дъх, той се извърна към нападателя си. Шокът, когато видя Пат да му се хили, трая само секунда; след това Майк веднага започна да пресмята шансовете си.
	Ядът правеше Пат невнимателен. Вместо да стои на крачка разстояние, за да си остави място, той се беше приближил плътно до гърба на Майк и се наслаждаваше да търка грубо цевта на оръжието в гръбнака му.
	Сканлън направи гримаса и се поизправи, като прехвърляше тежестта от единия на другия си крак и се опитваше да възстанови равновесието си. Пат беше едър мъж, груб и силен, но в лоша физическа форма и в никакъв случай не можеше да представлява трудна задача. Майк направи едва забележимо движение и се приготви да се нахвърли върху него. Чувстваше се уверен, че ще успее да се докопа до пистолета си, преди Пат да реагира и да стреля. Дебелакът допря по-силно оръжието си в гърба му и го блъсна напред. За момент натискът накара Майк да се поколебае. Тогава на няколко крачки от него прозвуча глас:
	— Копеле такова!
	Изненадата беше почти толкова силна, колкото и отчаянието му — всякаква надежда да се справи с Пат изчезна. Отпусна се до стената и се обърна надясно. Мери се беше показала иззад спасителната лодка, завързана на палубата. До нея стоеше Рандъл. И двамата държаха оръжията си насочени към стомаха на Майк. Мери отново заговори:
	— Ти, мръсно предателско копеле! — Очите й просветваха. Гласът й пресекваше от ярост. — Доносник! Мръсно информаторче!
	Тя се приближи още, докато лицето й застана на педя пред неговото, и се изплю. Това не беше тънка струя пръски, а опитна, тлъста храчка — нещо, което едно момиче можеше да научи само в малките улички на Белфаст. Храчката улучи Майк в лявото око. Той я усети как набира инерция и започва да се плъзга надолу по бузата му.
	— Здрасти, Мери. Радвам се да те видя. — Усмихна се мрачно и примирително зад носната кърпа. — Какво ново?
	Пат отдръпна пистолета си и отново ръгна Майк в гърба така, че го накара да подскочи.
	— Не се прави на много умен, господинчо. Вдигни си ръцете на главата.
	Майк погледна иронично към Мери и се подчини. Без да сваля пистолета от гърба му, Пат се наведе от едната му страна и прокара ръка по бедрото му. После изгрухтя. Сканлън почувства дъха му на врата си. Дебелакът разкопча джоба и извади пистолета. Натискът му изчезна от гърба на Майк, когато отстъпи крачка назад, вдигна високо оръжието и се ухили саркастично на Рандъл:
	— Откъде е докопал това, за бога?
	Джак направи физиономия, сякаш смучеше лимон.
	— Отдолу — каза той и посочи с глава кабината на щурвала. — Те всички имат пистолети. Сигурно долу са складирали цял арсенал. Да вървим.
	Пат ръгна силно Майк:
	— Мърдай! Върви след Джак.
	Мери кимна:
	— Не казвай нищо на арабски на тарамбуките, ясно ли е? Ще говориш само с нас. Усмихвай се и се старай да изглеждаш естествено.
	Очите на Майк не се присвиха, когато отново й се усмихна лъчезарно. Той тръгна на три крачки зад Рандъл, който пое покрай кабината на щурвала, по палубата и към мостика.
	На кея се срещнаха с либийските моряци, които бяха започнали да се влачат, след като Рандъл го нямаше да ги подканя. Майк видя как Джак пъхна оръжието си в джоба, когато арабите излязоха от мъглата, и се досети, че Пат и Мери правеха същото зад гърба му. За тях беше важно да не излагат на показ пред либийците своите трудности; имаха достатъчно проблеми с доверието към тях и без да бъдеше докладвано в Триполи, че са започнали да се стрелят взаимно.
	Фигурата на О’Кийф се мержелееше в мъглата до ленд роувъра, който беше докарал Пат и Мери. Лицето му не изразяваше нищо. Беше непроницаемо, сякаш не усещаше праха, който го шибаше по очите и се мъчеше да проникне в ушите и устата му. Пат се огледа бързо, за да се увери, че либийците са се изгубили. После, когато видя, че не го наблюдават, извади пистолета, взет от Майк, и го размаха.
	— Този път го хванах, скапаняка. Снабдил се е с това. — Той наведе оръжието, като се перчеше.
	О’Кийф кимна, без дори да погледне към пистолета. Без да откъсва очи от Майк, той пристъпи напред и стовари юмрук в носа му с всичка сила. Сканлън залитна към джипа. Ударът беше страхотен. Той се прегърби и хвана лицето си с две ръце, изненадан от силата на другия. Очите му се насълзиха и за миг не виждаше нищо. Поклати глава, за да прогони сълзите. От носа му бликна кръв и започна да се стича между пръстите му. В гърдите му се надигна ярост, която го завладя. Той се изправи и се озъби със свити юмруци, готов да скочи върху О’Кийф, който стоеше, леко приведен назад от кръста нагоре. Дясната му ръка бе протегната право към Майк и държеше пистолет. Другата я поддържаше. Очите зад тъмните стъкла гледаха неподвижно към една точка в средата на гърдите на противника му. Пат също приготви пистолета си.
	За момент Майк изпита изненада от абсолютната простота на положението. Сега щеше да умре. Яростта му се беше стопила, оставяйки само празнота и завладяващо чувство на безпомощност. Беше предал Аликс, беше предал и нероденото им дете. Шансът му се бе появил и изчезнал там, във вилата, и той го беше изпуснал. Майк отпусна ръце и остана неподвижен, като наблюдаваше как пръстите на О’Кийф се напрягат.
	— Не го прави! — извика властно Мери.
	Хари я стрелна с очи:
	— Какво?
	— Не го застрелвай.
	О’Кийф погледна отново към Майк с физиономия на търпеливо презрение.
	— Какво? Той е информатор. Мекере. Ние винаги сме застрелвали такива — прибави към Майк и му се усмихна разсъдливо, сякаш човек с опит като неговия щеше да разбере.
	Майк просто го погледна с безмълвна омраза.
	— Да, знам. — Мери се озърна, за да се увери, че никой от либийците не се е появил отново, за да стане свидетел на сцената. Но те не се виждаха никъде, явно не бързаха да излязат от убежището на трюма. — Виж, Хари, изпратиха ме тук с нареждане. Хората от Дъблин трябва да знаят кое е това копеле. Трябва да знаят какво е предал. — Тя хвърли злобен поглед към Майк. — Гадният двуличник е имал описания, адреси и някои дяволски добри скици. Трябва да знаем дали има още.
	— Ами че попитай го.
	Тя поклати глава и отново посочи през рамо. Чуваха се либийците, които прекосяваха палубата с нови товари.
	— Не тук. По-нагоре има няколко колиби. С Пат ще го заведем там.
	О’Кийф погледна часовника си.
	— Забрави. Аз съм този, който дава нареждания на Дъблин, а не те на мен. Ако не се махнем оттук, цялата проклета операция ще отиде по дяволите.
	Тя поклати глава и възрази:
	— Виж, Хари, с нещата, които е имал, това копеле можеше да унищожи всичко; щеше да върне цялото движение назад с четирийсет години. — В гласа й се появи умолителна нотка: — Ние сме идващото поколение, Хари. Ние не искаме да се връщаме на мястото, откъдето сте започнали вие. Искаме да запазим това, за което сте се борили, построено върху всичко сторено от теб, Джак и останалите, а не да започваме отначало. — Тя го докосна по ръката. — Вие двамата с Джак продължете работата си. Няма да ми отнеме повече от петнадесет минути. — После се обърна към Майк със смразяваща усмивка: — Някой, който има куршум в глезена, няма да ме кара да чакам дълго. — Мери отново се усмихна. — Особено когато знае, че следващият куршум ще бъде в топките му. — Пак се усмихна широко, с още по-малко веселост. После отново стана сериозна, кимна към него и посочи с глава към джипа: — Качвай се.
	Майк се поколеба. Пат го ритна жестоко в лявото коляно.
	— Мърдай, да те вземат дяволите!
	Сканлън го погледна през рамо с чиста злоба и бавно се качи в джипа.
	Когато стигнаха до колибите, Мери слезе първа, спусна се внимателно от шофьорското място, без оръжието й нито веднъж да потрепне. Пат пусна краката си от джипа и понечи да скочи на земята. Тя сложи ръка на бедрото му.
	— Не, Пат. Мога да се справя с това копеле. Стой тук и наблюдавай. Ако Джак и Хари са му дали оръжие, един господ знае на какво още са способни. А и онези араби ме нервират. Доста вероятно е да са видели какво става там. Няма да ни е за пръв път да имаме проблеми с невинни либийски моряци.
	Забележката не отиде напразно. Няколко години преди това един шпионин на Мосад беше издал кораба, който пренасяше пратка с оръжие за Шин Фейн. Британците бяха потопили съда точно преди влизането му в ирландски води. На него имаше трима от върховното командване на Шин Фейн. В резултат на този инцидент Пат бе изпратен като постоянна връзка в Либия. Той се отпусна неохотно на седалката.
	Мери се обърна към Майк и махна с пистолета:
	— Влизай там! — Беше принудена да крещи, за да надвика воя на вятъра около порутените постройки.
	Сканлън отвори вратата на колибата. Поривът на вятъра я откъсна от ръката му и я затръшна назад на проядените й панти. Майк пристъпи вътре.
	— Продължавай.
	Тя го изчака да направи още няколко крачки, преди да влезе в колибата и затръшне вратата след себе си. След яростния вятър навън, вътре за момент изглеждаше странно тихо. Двамата се гледаха изпитателно на четири метра един от друг. Майк се втренчи в нея, като претегляше възможностите си и пресмяташе наум разстоянието. Мислите му го накараха да разкрачи леко крака, сякаш се приготвяше за нещо, което дори още не бе определил.
	— Не, недей — поклати глава Мери. — Дори не си и помисляй да опитваш. Такива неща стават само по телевизията, а на телевизията куршумите не са истински и лошите не могат да стрелят точно. — Тя помаха с пистолета. — А тези куршуми са истински. И аз имам доста практика.
	Той сви рамене и й се усмихна презрително.
	— Значи ти си много опасна дама. Защо, по дяволите, ме докара тук? Спокойно можеше да накараш Хари да ме застреля. Нямам какво да кажа.
	Тя не обърна внимание на думите му. Ярките синьо-зелени очи се впиха в лицето му.
	— Ще ти се наложи. Първо, кой си, по дяволите?
	Майк сви рамене и отмести поглед от нея, без да й обърне внимание. Тя пристъпи напред с протегната ръка, докато пистолетът застана на метър от слабините му.
	— Видя как беше О’Кийф. Много бърза да се махне оттук. Нямаме време да се шикалкавим, докато ти ни се правиш на герой. Не се шегувах за петнадесетте минути. Гарантирам ти, че дотогава ще проговориш. Всички го правят. А сега за последен път те питам с добро. За кого работиш?
	Той бавно вдигна поглед и се втренчи в очите й. Спомни си дните, които бяха прекарали заедно; как му се бе наложило да се бори с това, което бе започнал да чувства към нея; колко нежно можеше да бъде овалното й лице, когато беше отпуснато, обрамчено с мека кестенява коса. Внезапно Майк се усмихна и поклати глава.
	— Хайде стига, Мери — рече дрезгаво той. — Не можеш да ме застреляш. Не и мен.
	Необикновените очи го пронизаха, без да мигат. Мери преглътна мъчително. Мина още една секунда, преди да проговори. Гласът й представляваше твърд като стомана шепот:
	— Ами опитай, Майкъл.
	Нещо в него се превърна в горчилка; мъничката надежда, за която дори не бе сигурен, че съществува, умря. Усмивката му угасна заедно с нея. Вече нямаше ни най-малко значение какво щеше да каже. Думите й, отправени към О’Кийф, се бяха оказали истина. По някакъв начин бяха намерили записките му, знаеха, че е видял твърде много лица и са му известни твърде много места, за да му позволят да остане жив. За нея това беше просто. Нямаше друг избор, освен да го убие. Тогава защо не й кажеше това, което тя искаше да чуе, и не я накараше да приключи с всичко?
	— Британското военно разузнаване. Запознах се с един човек, докато работех в Саудитска Арабия. Преди няколко години. Работеше в посолството. Разказах му за баща ми. Когато се върнах във Великобритания, имах посетител — един тип, който искаше да знае дали бих проявил интерес да им помагам. Да се внедря между вас. За кралицата и родината. — Майк изрече последните думи с горчив смях, като се извърна настрани.
	Един куршум удари дървената стена само на сантиметър от главата му. В бузата му се вряза треска. Той залитна и се хвана за лицето. В действителност не беше ранен, а просто ядосан на себе си заради вика на болка и изненада, който се изтръгна от гърдите му. Мери се възползва от момента, пристъпи напред и хладнокръвно го ритна в слабините. Той залитна назад и се стовари тежко върху стената.
	Внезапно вратата се отвори широко и вътре нахлу пищенето на вятъра. Двамата се обърнаха натам. Пат стоеше с див поглед на прага. Носната кърпа се беше смъкнала от лицето му. В огромния си юмрук стискаше здраво пистолета. Въпреки болката, при вида на Пат Майк се засмя — щяха да се изпопребият кой да го застреля. По лицето на Мери се изписа изненада.
	— Пат!
	Той не й отговори. Очите му бяха приковани в Майк. Покритите му със спукани капиляри скули бяха станали морави. Трепереше от неудържима ярост. Във въздуха се усещаше миризма на убийство и той искаше да участва.
	— Не ще ли да говори копелето? — каза повече на себе си, отколкото на Мери. — Тогава аз ще му развържа езика, после ще го довърша.
	Той пристъпи към Майк, който все още седеше до стената, хванал слабините си с ръце, и се ухили в обърнатото му нагоре лице. Болката, която виждаше, очевидно му доставяше удоволствие. Майк му се усмихна с безкрайно презрение и описа къса дъга с дясната си ръка.
	Лостът улучи Пат по горната устна. От разкъсаната плът бликна кръв. Дебелакът залитна назад с рев и едва не загуби равновесие. Успя да сграбчи рамката на вратата и това го спаси от падане. Беше възстановил равновесието си, преди Майк да успее да направи нещо повече от това да се изправи с мъка на крака. Пат пристъпи напред и вдигна пистолета си.
	Трите изстрела прозвучаха с толкова кратък интервал помежду си, че ехото им под ламаринения покрив се превърна в общ гръм. Майк усети миризмата на дим от пистолети и писъците, а също и разкъсваща болка в ребрата си. Отне му секунда или две, за да се окопити достатъчно и осъзнае, че това, което чувстваше, не е смърт. После, с изкривено от болка лице, се огледа бавно. Мери беше приклекнала на вратата с гръб към него. Тя даде два бързи изстрела към нещо извън колибата.
	През грохота на стрелбата и воя на вятъра Майк чу рева на мотор. Мери изруга, изправи се на крака, отпусна въоръжената си ръка и се приближи до Сканлън. Той се свлече на колене. Тя се спря на две крачки разстояние и се втренчи надолу към него. Случилото се през последните няколко минути явно беше изцедило силите й. Лицето й изглеждаше изпито и в същото време изпълнено с облекчение — като на човек, който дълго е носил някакъв товар и най-сетне се е освободил от него. Когато проговори, гласът й едва се чуваше:
	— Ще те попитам още веднъж. За кого, по дяволите, работиш?
	— Казах ти. За британците. За Военното разузнаване — процеди той.
	Мери поклати глава.
	— Дрън-дрън, Майкъл. Не си от разузнаването.
	Тя приклекна пред него и пистолетът увисна между бедрата й. Беше опряла брадичка на едната си длан. Изглеждаше много уморена.
	— И кое те кара да бъдеш толкова сигурна?
	Гласът зад ръката й прозвуча вяло:
	— До ден-днешен са успели да внедрят напълно само един човек в Шин Фейн. — Тя вдигна глава и му се усмихна уморено. — И това съм аз.


>	24.

	През следващите няколко секунди единствените звуци в колибата бяха плачът на вятъра и съскането на летящите песъчинки, удрящи се в покрива. Майк се беше отпуснал на пети, с облегнат на стената гръб. Притискаше силно ребрата си ниско вляво и между пръстите му се процеждаше кръв. Гледаше неразбиращо лицето срещу себе си. След малко започна да се смее. Смехът му ставаше все по-силен, докато накрая пронизващата болка го превърна в дрезгав стон.
	— Уф, дявол да го вземе — рече задъхано той. — Разбира се. — После поклати глава. — Ти си. Не можеше да не идва отвътре. Ти си информаторът.
	— Бях — кимна Мери и му се усмихна унило. — Докато ти не дойде и не провали всичко. — Тя потрепери и отново стана енергична, посегна и вдигна ръката от ребрата му. — Бързо ми дай да погледна. — Мери коленичи, наведе глава и огледа внимателно раната. Майк сподави един вик, когато тя я попипа, без да прави усилие да бъде нежна. После се отдръпна назад и направи гримаса. — Не знам нищо за тези неща. Но ми се струва, че куршумът е още вътре. — Наведе се и взе чантата си, която беше паднала на земята в боричкането. Бръкна вътре и извади пакет хартиени носни кърпички. — Ето. Това е всичко, което мога да направя.
	— Благодаря. — Той притисна салфетките към раната, за да се опита да спре кървенето.
	— Ще се опитам да се върна.
	Майк рязко вдигна поглед. Мери вече посягаше към бравата на вратата.
	— А? Къде, по дяволите, отиваш?
	— След онези копелета. Все още е възможно да ги настигна, преди да са тръгнали.
	— Задръж малко. — Той започна да се изправя. — Подай ми ръка.
	— Какво ще правиш? — попита през рамо Мери, като крещеше, за да надвика рева на вятъра, когато отвори вратата.
	Той се изправи с мъка без нейна помощ.
	— Идвам с теб. И аз искам онези копелета. Какво друго си мислиш, че правя тук?
	Мери поклати глава и му се усмихна мрачно.
	— Тъкмо се канех да те попитам същото. Но не сега. Пък и нямам нужда от помощта на инвалид; онези хора са професионалисти.
	Той тръгна към вратата с изкривено от болка лице и нежно сложи ръка на рамото й.
	— Идвам, Мери, независимо дали ти харесва, или не. Виж, мога да ходя. Няма да те забавя, ти и без това няма да можеш да се движиш много бързо в тази буря.
	Тя се поколеба за момент, като го оглеждаше от глава до пети. После сви рамене и му се усмихна възможно най-мрачно.
	— Аха. И без това ще направиш каквото си искаш. Само ми обещай, че ако има стрелба, ще залегнеш и няма да мърдаш, ясно?
	Той козирува и се ухили. Носната кърпа все още беше завързана около врата му. Майк я придърпа на лицето си.
	— Да вървим.


	Светлината на слънцето почти се беше загубила и това, което бе останало от нея, хвърляше тъмночервеникав отблясък и ограничаваше видимостта до няколко метра. Двамата се отдалечиха от колибата, закривайки очите си с ръце, за да се предпазят от жестоките удари на пълния с пясък вятър.
	Напредваха бавно, като гледаха в земята право пред себе си и влачеха краката си в пясъка, докато търсеха със зрението и усета си, полузаровените блокове, които маркираха пътя. Около краката им пясъкът, който подритваха, се завихряше и политаше с неспокойната сила на вятъра.
	Майк зърна пръв равните ъгли на единия от блоковете, изпъкнал над заобикалящия го пясък. Той извика на Мери, която беше само на метър и половина от него. Вятърът отнесе думите надалече, така че тя не го чу. Майк посегна и я улови за ръката. После се наведе и изкрещя в ухото й:
	— Там! Ето го! Да вървим да хванем онези копелета!
	Обърнаха се надясно, към север, и започнаха да следват пистата, като набелязваха пътя си камък по камък. Често им се струваше, че са го изгубили. Тогава единият от тях заставаше на едно място, докато другият обикаляше, стараейки се да не се отдалечава много. Ако след завършването на пълен кръг не успееше да открие пистата, другият се преместваше заедно с него. Като се грижеха неподвижният да бъде винаги с лице към същата посока и брояха стъпките, успяваха да покрият голяма площ, без да изгубят представа за мястото, откъдето бяха тръгнали.
	След една от тези маневри се намериха на отрязък от писта, който по някакъв начин беше останал непокътнат. Сега можеха да засилят темпото, почти да тичат на две крачки един от друг. Ребрата на Майк го боляха така, че главата му сякаш се цепеше. Той изскърца със зъби и извика на Мери:
	— Виж, ако си от Военното разузнаване, има нещо, което не ми е ясно. Работата, която свършихме в „Селфриджис“ — бомбата. Можехме да убием дузини деца.
	Тя му хвърли немирен поглед, преди отново да се обърне към неравната писта.
	— Можехме, но не го направихме. Когато бомбата избухна, мястото беше напълно изпразнено.
	Той дишаше накъсано, болката стягаше гърдите му и въздухът не му достигаше. Майк забави крачка и я погледна ужасено и невярващо. Виждаше профила й. По лицето й пробягваше усмивка.
	— Божичко! Нима твоите хора се борят чак с такива гадни средства? Бяха ли готови да ти позволят да отидеш толкова далеч? — Отвращението в очите му се бореше с болката и недоверието. — Онази бомба на Организацията за защита на животните си беше чист късмет. Ако не бяха онези смотаняци, там щеше да стане истинска касапница.
	Тя му хвърли още един поглед, пълен с насмешка и съжаление, и отново поклати глава:
	— Това изобщо не беше късмет, Майк.
	Той се закова на място, отпусна ръката си и остави вече безполезните, подгизнали от кръвта салфетки да паднат на земята. Очите му се разшириха над носната кърпичка.
	— Искаш да кажеш, че не са били онези от Организацията за защита на животните? Че са били твоите хора?
	Мери се беше спряла с лице към него. Усмихна се, като държеше устните си плътно затворени заради пясъка.
	— Да, така беше. Разбира се, че беше така. — Усмивката й стана по-широка при вида на объркването му. — Точно така. Ние бяхме. А също и Организацията за защита на животните. Чувал ли си някога те да нанесат някакви щети? Или пък да навредят някому? — Мери поклати глава: — Разбира се, че не. Освен може би веднъж или два пъти, когато група отцепници, истински фанатици, бяха излезли от релсите. — Тя се извърна и го докосна по ръката. — Хайде, трябва да вървим.
	После отново се затича и той я последва с мъка. Беше му доста трудно да пази равновесие. От раната течеше кръв и загубата й го караше да се чувства замаян. Настигна я с мъка.
	— А другите бомби? Ами запалителните вещества и всичко останало?
	Тя изкрещя с вирната глава:
	— Хайде! Нито едно от онези неща някога е сторило вреда. Няколко грама фосфор в джоба на палто от норки; бомба, която избухва в кошчето за боклук на някоя лаборатория в три часа сутринта. Никоя наистина сериозна организация не би била толкова некомпетентна, сигурна съм. И какъв страхотен начин да изпразним сградата, за да погледнем вътре, без да събуждаме подозрение — засмя се тя. — Управляваме половин дузина такива групи. Спомняш ли си „Сърдитата бригада“? Беше малко преди моето време, но тогава пресата ядеше направо от ръцете им. Ужасно им харесваше. Анархистката заплаха за цивилизацията, както го знаем ние.
	— И никой ли от пресата не надуши нещо?
	Мери се засмя искрено:
	— Майтапиш ли се? И без това половината от пресата в действителност ни позволява да й пишем статиите. Но не това е главното. Групите са истински. Те наистина съществуват. Ние просто ги управляваме.
	Майк закачи с крак ръба на един блок, спъна се и се просна на пясъка. Болката от раната го накара да изреве. Мери се спря и го издърпа грубо на крака. Той остана за момент така, без да пуска ръката й. Платът на панталоните му беше залепнал за него, подгизнал от кръв. Дишаше учестено.
	— Можеш ли да продължиш? Защото няма да те чакам.
	Остана прав с оголени зъби, притиснал ръка към раната си. Болката позатихна. Той изправи рамене и пусна ръката на Мери. Позалюля се за момент, като балансираше с пресилената старателност на пиян.
	— Хайде да вървим — промърмори той.
	Продължиха мълчаливо известно време. Пистата отново беше изчезнала и те залитаха през мекия пясък. Майк газеше по податливата земя, като едва беше в състояние да повдига краката си при всяка следваща стъпка. Само фактът, че Мери беше принудена да застава на колене и да рови в пясъка, за да търси пистата, му позволяваше да не изостава от нея. Никъде не се виждаше и следа от дирите на джипа, които да ги водят. И те, както и техните собствени стъпки, биваха заличавани за секунди от яростта на вятъра. Майк застана на колене до Мери, доволен от поредната възможност да си почине, и още веднъж запълзя през пясъка.
	— А другите арести?
	Тя изкрещя през рамо, без да откъсва очи от земята, където се беше заровила до лакти в пясъка:
	— Какви арести?
	— На хората от Организацията за защита на животните. Хванаха някои от тях. И те ли са подставени? И процесите ли?
	— Не. Истински са. Ще се изненадаш, ако разбереш. Щом се пусне слухът, преди да се усетиш, и вече имаш кандидати. Главно хлапета. Пикльовци, които просто умират да се включат. Най-лошите биват пожертвани. По този начин имаме някой, който да хвърлим на вълците от време на време, за да поддържаме работата достоверна като цяло. Чиста работа, а?
	— Аха. Но законно ли е? Службите за сигурност първо провокират, а после арестуват глупаците.
	Тя бързо направи кисела гримаса.
	— Заемаме се само с истинските глупаци. Това ги държи по-далеч от улиците.
	Майк все още очакваше отговор, когато тя извика и се изправи с труд на крака. После погледна зад себе си, където се виждаше последният блок и го сравни с този, който току-що беше открила.
	— Насам. — Мери скочи на крака и се затича.
	Той се изправи с мъка. Тя вече представляваше само сянка. Докато тичаше, Майк погледна часовника си и очите му се разшириха от изненада. Беше изминал почти час, откакто бяха излезли от колибата. С наведена глава се затича в мъглата и очите му се плъзгаха по земята пред него. Мери вече не се виждаше. Внезапно нечия фигура изникна от мъглата и го накара да ахне и да отстъпи крачка назад. Мери стоеше пред него, сложила пръст на устните си. Беше се навела към него достатъчно, за да може да чуе шепота й:
	— Идиот! Още две крачки и щеше да се хвърлиш в морето. — Тя посочи на около метър пред него. Земята свършваше рязко с остро издаден ръб. От другата страна, само на метри по-долу, беше водата със същия сиво-кафяв цвят като пясъка.
	Корабите бяха акостирали от лявата им страна, на известно разстояние от мястото, където пистата докосваше кея. В пълно мълчание, като Мери вървеше напред и леко вдясно от Майк, тръгнаха по линията на кея и напрягаха очи за първия кораб. Внезапно тя изсъска предупредително и се хвърли по очи в пясъка. Майк пропълзя по корем до нея.
	— Какво има?
	Младата жена сложи пръст на устните си и посочи напред. Майк засенчи очи с ръка и примижа по посока на жеста й. Вятърът позатихна за момент и мъглата се проясни за кратко. На десетина метра пред тях Пат лежеше проснат неестествено на пясъка и ги гледаше. В ръката си държеше хлабаво пистолет. Лежаха втренчени един в друг няколко секунди. После съвсем внимателно Мери стана и тръгна към мъжа. Широкото лице на Пат зяпаше изцъклено към кея и изражението му не се промени при приближаването й. Майк я последва и двамата отидоха до него.
	Мери се обърна към Майк с изкривено от отвращение лице. До Пат вече се беше образувала малка дюничка и по гърба и врата му се бяха плъзнали пръсти от пясък. Краката му бяха полузаровени, сякаш земята искаше да си го прибере обратно. Пясъкът беше плътно прилепнал по тъмночервените петна по яката и косата му.
	Не бе умрял от изстрела напосоки на Мери, когато беше изхвърчал от колибата. С такава рана едва ли щеше да кара и метър. Даже и Майк, който нямаше никакъв опит с пистолети, разбра значението на опърлените следи по яката на Пат. Изстрелът беше даден от упор. Един-единствен изстрел в основата на черепа отзад.
	Старият Пат беше екзекутиран. От професионалист.
	Без да каже дума, Мери се наведе, отскубна пистолета от юмрука на Пат и го подаде на Майк. Двамата продължиха да се движат със скоростта на Сканлън по кея, наострени и бдителни. Въпреки шума на вятъра, не си казаха нито дума. Вслушваха се напрегнато за някой звук — крак, удрящ метал; глас или рев на мотор. Не чуха нищо освен вятъра и плискането на вълните в бетонния кей.
	Зърнаха кораба по едно и също време — по-тъмна мъгла, която се извисяваше над тях. На разстояние два-три метра един от друг, те се приближиха с още няколко крачки към неясната форма. Майк изруга тихо, но отчетливо. Беше зърнал през мъглата името на кораба. Това бе либийският съд. Този на О’Кийф беше акостирал на изток от него, по-близо до пистата. Сега птичката беше излетяла.
	Поспряха се в подножието на мостика, като се ослушваха напрегнато. Чуваше се само воят на вятъра около корпуса. Мери се заизкачва първа. Майк се затътри зад нея, като се подпираше на парапета от дебел кабел. Чувстваше се неловко с пистолет в ръка. Краткият му престой в тренировъчния лагер не му бе достатъчен, за да го накара да се чувства удобно с оръжие.
	Приклекнала, Мери го поведе, като стъпваше едва-едва по тясната пътека от едната страна на палубата към задната част на кораба. Стъклото на кабината на щурвала беше покрито с тъмни петна. Зад него не се виждаше никой. Все още приклекнала, тя поведе Майк към вратата. Поспряха за момент, като държаха главите си под нивото на прозорците. Мери протегна ръка и провери пистолета на Майк. После, доволна, сложи длан на бравата, наведе се по-близо към спътника си и допря устни до ухото му:
	— Влизам вътре. — Тя кимна към пистолета. — Използвал ли си някога такива неща? — Майк поклати глава. Мери сви рамене. — Не е трудно. Ако чуеш стрелба, влизай и стреляй по всеки освен мен. Ясно? — Майк кимна. — Ами да вървим. — Натисна внезапно бравата и се хвърли вътре.
	В кабинката имаше трима мъже. Всичките бяха застинали в неудобните пози на мъртъвци. Капитанът лежеше в един ъгъл, далеч от другите двама, свързан към тях само с жива диря кръв, сякаш в него бе останал достатъчно живот, за да пропълзи прострелян толкова далеч. Майк и Мери стояха един до друг и гледаха мъртвите либийци. Всеки от тях беше прострелян повече от веднъж. Тъмните петна на прозорците бяха пръски кръв. Двамата се взираха няколко секунди в кървавата сцена. Майк заговори пръв. Гласът му беше придобил нова сила и енергичност:
	— Има още двама.
	Обърнаха се заедно и влязоха в тесния камбуз. На печката вреше вода в тиган. Пренебрегвайки болката, Майк се спусна бързо по стълбата, която водеше надолу. Мери слезе след него, прескочи леко последните няколко стъпала и се приземи шумно зад гърба му. Напредваха по късия сумрачен коридор, като проверяваха предпазливо каютите. Всяка от тях имаше своя собствена миризма, съставена от спално бельо, храна и тоалетни принадлежности.
	Намериха първия от мъжете в каютата до арсенала, където Майк беше проникнал малко по-рано. Либиецът се бе отпуснал със затворени очи на едната койка, отхвърлил глава назад върху възглавниците. Бутилката с одеколон за след бръснене с един пръст останала течност на дъното стоеше на протрития килим до леглото. Ръката на мъжа висеше отпуснато до нея. По кожата му се стичаха струйки кръв, сякаш вените му бяха отвън, и напояваха килима и разбърканите чаршафи. Нямаше следи от борба. Мери изкриви лице с отвращение и погледна от наболата брада на мъжа към бутилката на пода. Вдигна объркано вежди. Майк поклати глава и направи жест, сякаш пиеше от бутилката.
	— Лосион за след бръснене? — промърмори изненадано тя.
	Майк кимна:
	— На борда не им се позволява никакъв алкохол, затова в крайна сметка са започнали да пият такива работи. Съмнявам се дали е почувствал каквото и да било.
	— Не е ли отровно?
	Той сви рамене:
	— А опитвала ли си някога от онези морави питиета, складирани отзад в хотелските барове? Да вървим да намерим другия.
	Докато говореше, корабът потрепери. Локвичката кръв, която се беше събрала върху пластмасовите плочки на пода до бутилката, потрепери и се раздели на мънички струйки. Те продължиха пет сантиметра и бяха попити от оръфания край на килима. Майк замръзна за миг, като гледаше втренчено в кръвта, обърна се и напусна каютата. Беше в края на коридора, когато Мери се показа на вратата:
	— Къде, по дяволите, отиваш?
	Той дори не се обърна:
	— В машинното отделение. Проклетият кораб потъва. Иди да се погрижиш за другия от екипажа! — Майк отвори тежката желязна врата от дясната си страна и изчезна. Сложи крака на външната част на стълбата и се плъзна надолу, като триенето с метала вибрираше болезнено в раната му. Приземи се в половин метър вода. После прехапа устни, наведе се, за да избегне множеството тръби над главата си и започна да се движи между боядисаните в основни цветове тръби и клапи. Беше се размотавал с достатъчно корабчета и снабдителни съдове, докато работеше на дълбоководни сонди. Знаеше какво търси. Опипвайки и шляпайки, той се придвижи с труд през тясното помещение към края на машинното отделение. Водата стигаше до над коленете му, пречеше му и замаскираше препятствията. Кракът му закачи нещо и Майк се просна във водата. Изправи се с мъка, като ругаеше. Под краката си чувстваше как корабът потреперва и потъва още повече.
	Брадичката му се удари в нещо твърдо, но той почти не усети болката; толкова напрегнат беше да достигне ъгъла на помещението, където се виждаше как мазната вода кипи и се разлива, сякаш течеше през отворения кингстон. Майк се покатери на нисък парапет, спря се за момент, вдиша дълбоко, напълни дробовете си до пръсване и издиша изцяло. Направи го три пъти, пое си дълбоко дъх и изчезна под водата. Намери краищата на дупката на пода на машинното отделение, където капакът беше махнат, и се улови здраво. Нахлуващото море заплашваше да го помете назад и далеч от дупката, а водовъртежът правеше невъзможно да се види каквото и да било.
	Той вкопчи пръстите на едната си ръка още по-здраво в метала, докато се увери, че захващането му е толкова сигурно, колкото бе възможно. После пусна другата си ръка. Принуден да напрегне цялата си намаляла сила, за да се задържи, Майк започна да опипва под водата със свободната си ръка. На три пъти му се наложи да изплува на повърхността с дробове, които още малко и щяха да се пръснат за въздух. На четвъртия опит откри това, което търсеше. Пръстите му се сключиха около ясните контури на „цедката“ — елемент в сърцето на кингстона, който — когато се махнеше, позволяваше на водата да влиза свободно в кораба. Майк си пое още веднъж дълбоко въздух и се издърпа обратно в кипящата вода. Този път, усещайки, че силите му намаляват още повече, докато се бореше с напора на водата, той се провря през дупката на липсващия капак и влезе в черната кухина под пода на машинното отделение.
	Вече в абсолютна тъмнина, притиснал гръб в долната част на стоманения под срещу налягането на водата, той се замъчи да монтира цедката. Отне му почти минута, преди да почувства как тя се плъзга на мястото си. С дробове, които жаднееха за въздух, Майк дръпна лостчето нагоре, за да закрепи здраво цедката. После, вече издишвайки въздуха от болящите го дробове, се отблъсна нагоре.
	Лежа цяла минута отпуснат, като само главата му се показваше над водата. Накрая, когато напрежението в гърдите му поспадна, той полузаплува-полузапълзя към боядисания в яркосиньо мотор, който задвижваше помпите. Поусмихна се доволно — на водата не й достигаха десетина сантиметра, за да наводни двигателя. Ако беше закъснял още малко, корабът щеше да бъде неизползваем.
	Майк се засмя от все сърце на себе си — ключът за запалване беше на мотора. При добре управлявани кораби този ключ винаги си стоеше на мястото. Един наистина опитен потопител щеше да го махне. Но пък потапянето на кораби бе област, където само ограничен брой хора имаха опит; главното занимание на ИРА бе тероризмът, а не застрахователните мошеничества.
	Майк завъртя ключа на половин оборот и помпите заработиха с тихо думкане.
	Намери Мери отново в изпръсканата с кръв кабина на щурвала. Тя го погледна с искрено учудване, когато той залитна над прага от камбуза.
	— Какво, по дяволите, е станало с теб?
	Майк избърса мокрото си лице и се облегна тежко на шкафчето за знаменцата.
	— Ами днес е хубав ден и реших да се поразхладя с плуване. Другият също ли е мъртъв?
	Мери поклати глава:
	— Той не е на борда.
	— Какво? — изправи се Майк. — Навсякъде ли погледна?
	— Претърсих всеки сантиметър. Няма го.
	— По дяволите! А джипа на Пат? Видя ли го? Още ли е на пристанището?
	Тя отново поклати глава:
	— Аха. И на мен ми хрумна същата идея. Дори слязох да погледна на кея. Няма го.
	— По дяволите! — Майк посочи мъртъвците на пода. — Ако техният приятел успее да се измъкне от тази бъркотия и доведе либийците тук, ще загазим здравата.
	— Даже и да не сме го направили ние?
	Той я погледна невярващо и избухна в смях.
	— Със сигурност си от британските тайни служби, щом мислиш така! Смяташ, че либийците ще се върнат тук, ще намерят половин дузина свои съотечественици мъртви, след като са получили достоверен доклад, че моряците са били застреляни от банда ирландци, ще открият двама от ирландците все още наблизо и ще започнат да четат нашите права? — Той поклати глава. — Вие от Военното разузнаване може и да знаете много за ИРА, но имате сериозни пропуски в познанията си за арабите! — Майк посочи през прозореца към морето. — Сериозно говоря, Мери. Познавам начина на мислене на тези хора. Изобщо няма да се разтакават. Веднага ще се намерим във водата. А тези двете ще подскачат нежно на двайсет метра от теб. — И той посочи към гърдите й.
	— Значи какво ще правим?
	— Ще подкараме това и ще поемем след онези копелета Рандъл и О’Кийф. — Лицето му загуби всякаква следа от усмивка. — Затова съм дошъл тук.
	Тя го погледна някак странно, обърна се и огледа кабината. Близо до проснатите тела все още тлееха почернели останки от огън. Чекмеджетата на шкафчето за карти бяха до едно отворени и празни. Знаменцата също бяха извадени от шкафчето си. Парчета цветен плат и хартия лежаха покрай огъня.
	— Не си ли твърде оптимистично настроен, Майк? Те имат на разположение около двайсет хиляди квадратни мили, за да изчезнат.
	Той сви устни.
	— Не, Мери. Отправили са се на север. В абсолютно права линия.
	Мери го погледна слисано.
	— Откъде, по дяволите, знаеш? Дори и Пат не знаеше какво се готви.
	— Рандъл се изпусна.
	Тя вдигна вежди с възхищение.
	— Ама те наистина са ти се доверявали. Онези двамата не биха казали тайна и на отражението си в огледалото. Не можем ли да изпратим вест до Малта? Там имаме свои хора. — Забеляза леко изненадания му вид. — Няма нужда да се изненадваш. Много либийци използват Малта за ваканциите си. Там могат да се намерят лесно момичета, също и алкохол. Оттам получаваме много информация.
	— Аха, обзалагам се. — Докато Мери говореше, Майк отиде до УКВ-радиото. Кутията му бе отворена със сила и оттам стърчаха жици. Погледна го навъсено. — По никакъв начин не мога да го поправя. Но дори и да можех, какво щяхме да им кажем? Та ние дори не знаем името на кораба им. Имат ли твоите хора или малтийците властта да спират и претърсват всеки плавателен съд?
	— Е, значи какво можем да направим?
	— Както вече казах, да поемем след тях. От дълбочината на водата долу съдя, че едва ли са потеглили преди повече от половин час. Знам това-онова за корабите. Моторът, който някой е поставил тук, изглежда достатъчно мощен, за да ни даде малко допълнителна скорост. Възнамерявам да ги намеря. Възнамерявам също да спра тези копелета. Завинаги.


>	25.

	Мери огледа скептично кабината и посочи към разбитото радио и загасващия огън:
	— Мислиш, че можем да накараме това да се движи?
	Той проследи погледа й.
	— Поне няма да ни спре. Зависи какво са направили долу. Мислят си, че са потопили корабчето. Още десет минути и щяха да бъдат прави. — Когато свърши да говори, в него избухна нова болка, която го накара да си поеме рязко дъх. Хвана се отстрани.
	Мери отиде бързо до него и сложи плахо длан на ръката му.
	— Няма ли да е по-добре да намеря нещо да сложим върху това?
	Той понечи да се усмихне с благодарност, но болката изкриви лицето му в гримаса.
	— М-да. Но по-късно. Първо да се опитаме да потеглим. — Майк сложи ръка на раменете й и се облегна с цялата си тежест върху нея. — Помогни ми да сляза долу.
	Когато стигнаха подножието на стълбата, поспряха за момент, за да огледат машинното отделение. Водата, макар и поспаднала, все още стигаше до коленете на Майк. Дебел слой масло отразяваше цветовете на дъгата от светлината. Сканлън се хвана още по-здраво за раменете на Мери. Вонята на гориво усилваше лекото му замайване. Усещаше повдигане в стомаха си. Той задиша дълбоко, за да се пребори с гаденето. После й посочи напред:
	— Ей там.
	Нечистата мазна пяна му беше показала какво да търси. Зашляпаха тромаво през мръсната вода. Мери се бе превила под тежестта му. Майк изруга през стиснати зъби — точно от това се бе страхувал. Част от тръбата за горивото беше отсечена, вероятно с брадва. Горивото все още капеше от лъскавата мед на отсечените краища. Майк се изправи, скърцайки със зъби, като се подпираше на Мери и корпуса на двигателя и се опитваше да събере малко сили, за да мисли.
	Горивото се изпомпваше от основните резервоари в друг резервоар над машинното отделение. Оттам гравитацията го караше да се спуска и захранва мотора през медната тръба. Тази, която сега беше отсечена. Без нея двигателят беше неизползваем. Майк се огледа, като се съсредоточаваше върху плетеницата от тръби и кабели.
	В дните преди хеликоптерите да станат обичайното средство за транспорт, беше прекарал безброй дни и нощи на снабдителните плавателни съдове в Залива и Северно море, чакайки времето да се оправи достатъчно, за да могат да се придвижат до някоя сонда. Тъй като нямаше с какво друго да се развлича освен корабната библиотека от евтини списания и изпокъсани книги с меки подвързии, накрая той неизменно биваше привлечен от машинното отделение, за да убива скуката в разговори с машинистите. Повечето от тези отделения доста приличаха на това.
	Очите му пробягаха към единия от ъглите на стаята.
	— Това е. Намерихме го — извика дрезгаво той и се обърна, за да погледне бързо към Мери. После издърпа ръката си и посочи към работния тезгях. Металните чекмеджета под него все още зееха отворени. — Хей там. В чекмеджетата ще намериш инструменти. Можеш ли да ми донесеш малко тук? Ще ми трябват гаечни ключове и хубав, тежък чук. Тръбата за гориво на онзи генератор ще ни свърши работа, или поне се надявам.
	Мери вече бързаше през водата към тезгяха и отговори, без да се обърне:
	— Генератор ли? Не се ли нуждаем от него? Не задвижва ли той всичко останало?
	Майк си проправяше бавно път към генератора.
	— Единият — да. Те са два. Единият е достатъчен, за да движи кораба. Побързай с инструментите.
	Тя се наведе пред тезгяха, порови малко, изправи се и тръгна към Майк, като се напрягаше под тежестта на огромна кутия за инструменти.
	Две минути по-късно Сканлън се мъчеше да освободи втория край на дългата метър тръба. Когато махна сглобката, която държеше първия край, струя масло изтече и измокри Майк, инструментите и металните части. Гъст слой масло прилепна по всяка повърхност и направи дяволски трудно захващането за плъзгавия метал. Накрая, използвайки памучните парцали, които му донесе Мери, той успя да хване здраво тръбата, дръпна я за последен път и я извади.
	След това подряза резервната тръба с ножовка, за да нагоди размерите й и я постави на мястото на повредения отрязък. Това му отне почти час. Беше накарал Мери да пусне помпите, които пълнеха резервоара за деня от основните резервоари, така че по времето, когато привърши с ремонта, той беше пълен, готов да захрани двигателя.
	Майк прекара още няколко минути, като изпускаше въздуха от системата и пълнеше мотора. Когато свърши, взе памучните парцали и поизбърса маслото от ръцете си. После събра останалите си сили, хвана здраво лоста, монтиран по средата на маховика, и го дръпна. Двигателят се съживи и задумка глухо и ритмично.
	Майк се обърна към Мери. Докато той дърпаше маховика, тя го гледаше намръщено и развълнувано. При звука от задвижването на мотора навъсената физиономия отстъпи място на широка усмивка. Мери поклати глава, сякаш се присмиваше на себе си, задето се бе съмнявала в него.
	— Впечатлена съм.
	Сега и Майк се усмихна.
	— Аха. Да си кажа право, и аз. — Облегна се тежко на най-близкия парапет и вдигна ръка, за да може Мери да се провре под нея. Тя изстена, когато пое тежестта му. За момент Майк продължи да се усмихва към обърнатото й нагоре лице. После внезапно, сякаш беше изгаснала светлина, усмивката му се стопи. Очите му отново се изпълниха със стоманена решителност. — А сега ми помогни да се кача горе, за да поемем след онези скапани убийци.


	О’Кийф се навъси към покритото с пръски стъкло. По лицето му бяха изписани гняв и презрение. Рандъл стоеше до него, подпрян върху пластмасовото контролно табло. Физиономията му беше мъртвешки бледа. О’Кийф заговори, без да си направи труда да се обърне към събеседника си:
	— Би ли престанал, ако обичаш? Нямах никакъв избор. Този човек беше пияница. Тъп, дебел, инат пияница. Виждал си го много пъти. През последната година, а и повече, беше започнал да се превръща в товар.
	Рандъл облиза устни.
	— Добре де, знам това. Но все пак можехме да го поставим някъде да ни донася, без да ни пречи. Може би в самата република. Горкият човечец не заслужаваше да бъде убит.
	О’Кийф поклати нетърпеливо глава:
	— Никое място не е достатъчно далеч, за да не може Пат да ни навреди, Джак, вече не. Не и един пияница. Ние водим война. Пиенето и нашата работа не бива да се смесват. Само някой да предложи на Пат чаша бира и той ще започне да изказва и майчиното си мляко за това какъв важен републиканец е. До една седмица половината от Разузнавателния отдел на ирландската полиция ще седят на бара с микрофони под вратовръзките и ще го черпят с питиета. — Той погледна надолу към по-ниския си събеседник. Рандъл се беше втренчил упорито в непроницаемата тъмнина пред себе си. — Отне ми много време, докато уредя всичко това, Джак. Нямах намерение да го оставя да ни прецака. Нито пък когото и да било друг.
	Нещо в последните думи накара Рандъл да вдигне рязко поглед. О’Кийф се усмихваше като хищник. Джак подръпна яката на ризата си. Почувства непоносима горещина и теснота. Някъде дълбоко в стомаха му бяха започнали да се размърдват първите признаци на морска болест. Той отвори уста да каже нещо, но преди да дойдат думите, внезапен поток от слюнка го накара да преглътне шумно.
	О’Кийф продължи:
	— Британците се налагаха твърде дълго време, Джак. Наричат ни терористи, докато съвсем хладнокръвно застрелват нашите ирландци — или го правят със собствените си ръце, или карат мекеретата си да го извършват вместо тях. Вестниците са пълни с новини как ние сме убили трима войници в Йорк. Дори не си правят труда да споменат момчетата от Лискеърд. От години насам, още от Бирмингам, слушах теб и хората от Дъблин. Играхме по правилата: военни мишени, телефонни предупреждения, даване на време на цивилните граждани да се изнесат. И докъде ни доведе това? — Той махна гневно с ръка. — Доникъде! Британците не взимат пленници! Четирите момчета от Лискеърд бяха застреляни направо в кораба им, в открито море, без да имат никаква възможност да се защитят. Дори не бяха въоръжени!
	Рандъл вдигна поглед към него. Очите на О’Кийф проблясваха. Лицето му светеше трескаво в сумрака. Изглеждаше така, сякаш се носеше на собствения си гняв.
	— Те бяха наши момчета, Хари — каза плахо Рандъл.
	О’Кийф му хвърли отровен поглед.
	— Окей. Знам това. Но няма смисъл да ги забравяме, все едно са били кучета. А какво ще кажеш за момичето в Берн? И тя ли беше от нашите? Разбира се, че не! Тя нямаше нищо общо с нас. Никога не е била близка на движението. Просто едно ирландско момиче, тръгнало по собствените си дела.
	— Но никой никога не доказа, че именно британците са я застреляли.
	О’Кийф се изсмя:
	— Разбира се! Били са швейцарците! Знаеш ги какви са. Истински дяволи в изтребването на туристи! — Той погледна подигравателно към събеседника си. — За бога, Джак, кога най-сетне ще пораснеш?
	— Добре де. Но все пак продължавам да твърдя, че нямаше нужда да премахваме стария Пат. Съгласен съм, че беше попрекалил, но е много отдавна в движението.
	О’Кийф изсумтя, свали рязко очилата си, избърса очи с опакото на ръката си и отново ги намести здраво на носа си. Гласът му прозвуча по-меко:
	— Виж какво, не ми излизай с тоя номер за „стария Пат“. Аз го вкарах в редиците ни. Това беше една грешка отпреди двадесет години. Просто ми отне твърде дълго време, докато я поправя. Знаеш също така добре, както и аз, че го изпратих в Триполи, за да няма на кого да дрънка. Ако беше включен в тази работа, той нямаше да успее да си държи езика зад зъбите и пет минути.
	Рандъл преглътна шумно поредния поток от слюнка.
	— А либийците? Какво, за бога, те накара да направиш онова?
	О’Кийф се разсмя от сърце, сякаш наистина намираше това за забавен въпрос.
	— О, хайде, Джак! Недей сега да започваш да ми се правиш на сантиментален лигльо! Знаеш как е там. Всеки от тях би могъл да бъде израелец или да работи за тях. Те са сложили половината Северна Африка в малкото си джобче. Щяхме да я втасаме, ако в момента, в който бяхме потеглили, той извадеше хитрото си малко предавателче, маскирано като консерва или нещо подобно, и разкажеше за нас на приятелите си от Тел Авив.
	— Да, може би. Но все още смятам, че не биваше да ги убиваш. Сега завинаги скапа отношенията ни с Кадафи.
	О’Кийф отново се разсмя.
	— Да върви на майната си. Кадафи щеше да ни бъде достатъчно вбесен и без това! Не знам какво е целял Сканлън или какви му ги е наговорил, за да го накара да ни даде стоката, но се обзалагам, че щеше да има много повече проблеми, ако беше казал истината.
	Рандъл се изплю на пода и раздвижи челюст, отвратен от вкуса в устата си.
	— А каква е истината, Хари?
	О’Кийф се ухили с вълча усмивка и метна ръка около раменете му в пародия на другарска сърдечност.
	— Вече си мислех, че никога няма да попиташ. Ще потопим един кораб.
	— В Малта? Какъв кораб? Британската военна флота още ли се навърта около Малта?
	— Не, не военната флота.
	Рандъл се обърна и погледна слисано мъжа до себе си.
	— Какъв, по дяволите… — Той замлъкна за момент, объркан от самодоволната му усмивка. — Цивилен кораб?
	О’Кийф кимна:
	— Още по-добро. Училищен кораб. Триста и няколко от най-прекрасните им млади хора. Каймакът на британската младеж — изрече, като имитираше подигравателно коментаторите от новините.
	Няколко секунди Рандъл го гледа безмълвно и слисано.
	— Господи — рече накрая, — знаех си, че си намислил нещо забележително. Но триста деца? — Отново направи пауза, като се опитваше да смели новините. — Докъде, по дяволите, ще докара това отношенията ни с Кадафи? — каза вцепенено накрая.
	О’Кийф се разсмя.
	— В лайната, предполагам. Но кой го е грижа за това? — Гласът му звучеше енергично. Очите му светеха. — Не бих се изненадал, ако британците им разкатаят фамилиите от бомбардировки, също както американците някога — рече доволно той и шляпна Рандъл по гърба. — Хайде, Джак, стига си се цупил. И без това вече нямаме нужда от ония скапани мошеници, знаеш го. Господи, та нали на теб дължим това? Скоро ще бъдем в състояние да получаваме колкото си искаме пластичен взрив от нашите приятели отвъд океана. Всичко е уредено. Също и оръжието. Момчетата от Бостън вече са се погрижили за това. Повече няма да има нужда да заставаме на колене пред тумба проклети араби. Нито пък пред разни чешки и български боклуци. Отсега нататък ще бъде стока, произведена в Америка, Белгия и Израел; ще я поръчваме направо от техните каталози. Всичко е уредено. На нашите момчета и момичета повече няма да им се налага да се примиряват да ги ръгат проклетите пистолети. Няма вече да стоят като клоуни и да стискат неудобните си оръжия, докато британският войник им чете жълтата карта и без да бърза, ги застрелва.
	Рандъл го погледна тъпо. Нарастващото влияние на морската болест беше изцедило всичката му сила да реагира. Познаваше Хари О’Кийф от повече от двадесет години. Беше човек, цял живот планирал убийства. Бяха толкова далеч от постигането на целите си сега, колкото и в началото, и все пак всичко още го възбуждаше. Неговата решителност, неговият абсолютен, неотслабващ ентусиазъм в това отношение бяха толкова силни у него, както когато беше млад. Този човек можеше да говори и да се държи нормално с хората само когато му предстоеше да убива.
	— Виж, Хари, какъв точно е планът ти? — попита Рандъл и опита да се усмихне. Но се чувстваше твърде зле, за да успее. Получи се нещо като безжизнената ухилена физиономия на череп. — Или може би още се тревожиш за сигурността?
	О’Кийф се засмя.
	— Никога не съм се притеснявал за това от теб, Джак. Всъщност само с теб е така. С всичко, което се случи напоследък, във вилата нямах доверие и на стените. Невероятно е какви машинарийки са създадени в днешно време за подслушване на жилища. Микрофони, големи колкото лайна на мухи, биват залепяни по прозорците! И това е, без да се смята проклетият доносник Сканлън между нас. — Лицето му потъмня от внезапен пристъп на самообвинение. — Господи, но това е адски тъпо! Само се надявам Пат да е бил прав. Също се надявам веднъж в живота си да е направил нещо полезно и да е убил онова копеле. Но все пак не бих разчитал на това.
	Рандъл гледаше мрачно напред.
	— А момичето? Какво ще правим по този въпрос?
	О’Кийф сви рамене:
	— Уф, майка му стара, Джак, откъде да знам? Не трябваше да я изпращат в хотела на оня. Двамата сами, принудени да стоят заедно в стаята в продължение на дни без прекъсване. Те изглеждат чудесна двойка. Не е изненадващо, ако са си паднали един по друг. Всеки, с изключение на онези идиоти в Лондон, би очаквал да се случи нещо такова.
	— Значи мислиш, че е можело да й се вярва? Поне дотогава?
	— Не съм мислил за това досега. Но ще ти кажа нещо. Ако момичето се покаже някога у дома, при първа възможност ще пробием капачката на коляното й и ще я попитаме. — Ухили се неприятно, в случай че Рандъл си беше помислил, че се шегува. След това настроението му отново се смени рязко и той го тупна другарски по рамото. На другия му се повдигна. — Насочваме се към Малта. Както вече ти казах. А когато стигнем там, ще приближим това корито до британския кораб и ще вдигнем шибания им съд във въздуха. — Изглеждаше ужасно доволен от себе си.
	Рандъл се намръщи, като се опитваше да занимава ума си с нещо друго освен с гаденето си.
	— Ама, Хари, деца ли? Искаш да започнеш да убиваш деца?
	О’Кийф го погледна отегчено.
	— Ами да! Казах ти вече. Там има триста малки копеленца. И няколко дузини гърци. Екипаж. — Той спомена гърците така, сякаш бяха баласт. Внезапно се навъси и погледна часовника си. — Ако стигнем там навреме. Вече сме закъснели. Разтакаването със Сканлън още повече влоши нещата.
	Рандъл кимна към прозореца.
	— Това време няма да ни помогне. Мислех, че Средиземно море винаги е спокойно — добави безутешно той.
	— Аха. Е, така е, поне през повечето време. — О’Кийф като че ли за пръв път забеляза бледността на Рандъл. — Не изглеждаш много добре, Джак. Не искаш ли да слезеш долу и да се опиташ да поспиш час-два? Мога да наглеждам нещата тук за няколко часа. След това ще бъда зает.
	Рандъл вдигна поглед. Лицето му беше като восъчна маска, но той не отговори веднага. Гадеше му се. В стомаха му кипеше коктейл от горчиви сокове. Едва успяваше да мисли както трябва. Повече от всичко на света му се искаше да си полегне, но остатъците лукавост, оцелели въпреки морската болест, го правеха подозрителен към нещо неопределено в дружелюбното отношение на О’Кийф. Чувстваше се фалшива нотка. Мъничко, боцкащо подозрение в подсъзнанието му предполагаше, че е възможно Хари вече да му няма чак такова доверие; че ако отидеше да спи някъде в близост до О’Кийф, можеше и да не се събуди повече.
	— Благодаря, Хари. Вонята на гориво долу само ще влоши състоянието ми. Ще остана тук, където мога да бъда полезен.


	Поривът на песъчливия вятър почти отхвърли Мери обратно в кабината на щурвала. Кокалчетата на пръстите й кървяха. Майк вдигна очи от празния екран на радара.
	— Окей?
	Тя кимна и погледна тъжно към изранените си кокалчета.
	— Чудесно. И двете въжета са хвърлени.
	Докато Мери говореше, корабът се залюля и потрепери, откликвайки на блъскането на вятъра. Кърмата се удари в кея толкова силно, че едва не събори Майк. Той се хвана за нащърбеното контролно табло и затътри крака към кормилото. Слабостта и непознатите копчета го правеха тромав. Сега, в почти пълната тъмнина, кеят не се виждаше. Кърмата се удари още два пъти с отекващ, стържещ звук, след това се отделиха. Майк завъртя кораба, като се отправи, доколкото можа да прецени, под ъгъл четиридесет градуса от кея. Някъде пред тях имаше каменен вълнолом. Движеха се напред много бавно. Изходът беше тесен и ако слепешката не преценеше правилно местоположението на вълнолома, искаше да може да опита и втори път.
	Внезапно корабът отскочи назад, сякаш от страшен удар. Носът веднага тръгна отново напред и по прозореца шумно се стовари ято водни пръски. Мери, която беше застанала до Майк, залитна, сграбчи го за ръката и се опита да запази равновесие, докато корабът се накланяше като бесен на една страна. Тя се вкопчи в Сканлън, като ругаеше и се смееше едновременно:
	— Какво, по дяволите, е това?
	Майк издиша, което прозвуча като дълъг стон на облекчение, докосна я по ръката и се усмихна.
	— Времето. Това е, вече излязохме. В открито море сме.
	Докато говореше, обърна кораба в северна посока. Тя му се усмихна унило.
	— Страхотно. Значи вече сме на път. Но накъде? — Посочи далеч пред себе си: — Там има дяволски много море.
	— Те са се отправили към Малта. Ние също.
	— Смяташ, че все пак ще отидат там? След като знаят, че ти знаеш за това?
	Той бутна рязко лоста напред, за да може моторът да се задвижи с пълна скорост, и сви рамене.
	— Какво друго можем да направим? Каквото и да е намислил О’Кийф, то е дяволски важно за него; толкова важно, че не е имал време дори да се справи както трябва с този кораб. Да де, опитал се е да го потопи. Но ако не бързаше, наистина щеше да го направи негоден. Той не е немарлив, Мери. Изглежда, е гонил време. Не ми направи впечатление на човек, който би пропуснал среща. Особено когато му се удава възможност да нарани някого.
	Тя кимна.
	— Ще приема това обяснение. Виждала съм го само няколко пъти, но никога не съм познавала човек с такава склонност към жестокост.
	— Аха. Също не забравяй, че те не смятат, че има за какво да се тревожат. Вероятно Пат им е казал, че ме е застрелял, а и мислят, че са направили кораба негоден. Доколкото им е известно, сега ние с теб сме още на кея. На някакво си затънтено място, без транспорт или радиостанция, в пясъчна буря и настъпваща нощ. Че за какво да се тревожат?
	Тя се усмихна.
	— Почти успя да ме убедиш. Само че има още нещо. — Мери посочи с очи към труповете, които все още лежаха проснати на пода. — Морякът, който избяга. Ако се е добрал до Триполи или поне до телефон, сигурно е докладвал за случилото се. На либийците това няма да им хареса.
	— Със сигурност. Но аз не бих се тревожил особено от преследване.
	Тя го погледна втренчено.
	— О, разбира се. Може би не си в течение. Преди осем или девет месеца им доставиха шест френски патрулни кораба. Ако с тях тръгнат след нас, ще имаме толкова шансове да ги надбягаме, колкото и ако бяхме върху гумена патица.
	Майк кимна. През него премина вълна от умора, която едва не го накара да заспи прав. Разтърси глава, за да я прогони.
	— Виж, походил съм доста из Арабския свят. Виждал съм ги какво правят с модерните машинарийки. Всички се надпреварват да им продават последните си технически дяволии. Но купуването е по-малко от половината работа. Въпросът е как да ги използваш. Шест месеца след като получат стоката, все още никоя от машините не работи, освен ако не са накарали техника на доставчика да им покаже. И после, приятно ми е да ти припомня, либийците отказват помощ отвън. Отхвърлят я в името на „либиязацията“. Същото направиха и с петролните полета преди няколко години. Накрая петролът спря да тече и им се наложи да помолят канадците да дойдат и да ги измъкнат от тази каша.
	— Но те имат шест от онези кораби!
	Той поклати изтощено глава:
	— Мери, във всеки един момент британската флота едва ли може да събере и половината си кораби, и то след четиристотингодишен опит. — Протегна се и я притегли по-близо до кормилото. — Можеш ли да го поемеш? Просто гледай компаса. Трябва да се движим само малко на запад от север. Събуди ме след час, освен ако нямаш нужда от мен по-рано.
	Преди да дочака отговор, той се свлече на пода и моментално заспа, с рамене, опрени на контролното табло, и брадичка, облегната върху гърдите му.


>	26.

	Рандъл стоеше с широко разкрачени крака и стискаше кормилото. Лицето му беше неподвижно, а тенът му бе придобил странен, мръснобял оттенък. По челото и под очите му беше избила пот. Ризата му, все още внимателно закопчана на китките, беше прилепнала към тялото му. Големи тъмни петна се виждаха под мишниците му. Локва течност се въртеше около обувките му, като се разпростираше още повече всеки път, когато силното люлеене караше кораба да се накланя под всевъзможни ъгли.
	Рандъл беше закрепил отворената докрай врата. Противната воня на течността все още изпълваше кабината на щурвала, проникваше в ноздрите му и го караше да се чувства по-зле. Парче сух хляб се плъзгаше на контролното табло пред него. От време на време той си отхапваше по малко и го дъвчеше колебливо, като правеше гримаси, сякаш бе картон.
	Всичко беше идея на О’Кийф. Дори пясъчната буря и ураганът девета степен не го бяха спрели да дава съвети. Според него, ако сложеше нещо в стомаха си, щеше да облекчи спазмите. Но не се получаваше. Рандъл изстена, когато следващият спазъм изпрати режеща болка през диафрагмата му, като че ли някой бе сграбчил и стиснал червата му. Той изруга нещастно и изплю пенеста слюнка на пода.
	На носа на кораба, в тясното високо пространство под предната палуба, О’Кийф работеше с доволното равнодушие на човек, който знае, че днес е денят за заплати. Носът поемаше най-лошия ефект от разбуненото море, блъскаше се и подскачаше в падините между вълните с отвратителни удари.
	О’Кийф си подсвиркваше някаква мелодийка. Беше клекнал до купчината експлозив в останалата празнина на стената от сандъци. Работеше стегнато и методично, без да си дава вид, че бърза. Отрязваше с клещи парчета тънък кабел от една макара до себе си. Когато събра достатъчен брой, той остави клещите и започна да изважда детонатори от хартиен плик. След като сложи кабел на всеки детонатор, седна и огледа внимателно купчината семтекс. След това се протегна напред и започна да набутва детонаторите на избраните места.
	О’Кийф се засмя на себе си — тихо, весело хихикане. Най-голямата бомба, която бе правил досега, беше не повече от двеста килограма. Тя се бе оказала достатъчна, за да разруши до основи здраво укрепен полицейски участък в селце близо до Нюри. Една от причините за интереса му, когато му беше докладвано за присъединяването на Сканлън, бе, че човекът знае нещичко за експлозивите. О’Кийф се беше надявал на някой и друг съвет. Той се засмя отново. Трябваше просто да направи всичко според скромните си сили, без да използва помощта на службите за сигурност или на който и да беше работодател на копелето. Поднови свирукането си, като набутваше детонаторите дълбоко в купчината. Не изглеждаше да забелязва адската горещина, движението, мъждивата светлина или потискащата воня на гориво, която беше завладяла кораба. Подобно на другите мъже на неговата възраст, които се грижеха за своите градини, той беше простичък човек, напълно погълнат от простичкото си удоволствие.
	Когато и последният от детонаторите беше поставен, той събра краищата на жиците, които се влачеха след тях, и започна да ги свързва с комплект клеми, закрепени на квадратно парче шперплат. Щом свърши, оголи краищата на кабела, останал в макарата, и го закрепи към втори комплект клеми. Когато всички жици бяха здраво захванати, постави дъската на един от сандъците, взе чук и заби двата пирона, които стърчаха от нея. След това хвана макарата и се изправи с мъка. Накрая изви гръбнак назад и въздъхна дълбоко, като разтриваше бъбреците си със свободната си ръка.
	— Май остарявам — измърмори си той с дяволитата неубеденост на мъж, който си проси комплимент. После направи малка крачка назад и остана няколко секунди със свити устни и наклонена глава, като съзерцаваше работата, която беше свършил. Цъкна доволно с език и постави внимателно макарата на мазния под, като се погрижи да прикрепи кабела високо над сандъците за безопасност. След още една дълбока, иронична въздишка клекна, облегна гръб на отделения сандък и започна да го избутва на мястото му, като затваряше последната цепнатина в стената. Сега семтексът лежеше, обграден напълно от каси с всякакви метални части.
	О’Кийф издърпа малко кабел от макарата, изкачи се по стълбата и излезе на палубата. Като държеше главата си наведена срещу пръските и вятъра, той затвори нежно вратата, като внимаваше да не прекъсне кабела. После свали тъмните си очила и ги пъхна във вътрешния джоб на сакото си. Отстъпи на няколко метра по палубата, като се придържаше близо до парапета, после извади късо парче твърда тел от джоба си и закрепи здраво проводника за перилата. Продължи по същия начин по цялата дължина на палубата, прикрепяйки кабела за парапета на всеки два-три метра.
	Беше трудно и опасно. На няколко пъти му се наложи да прехвърли ръка през парапета и да се вкопчи здраво в него, когато някоя огромна вълна го връхлетеше и едва не го изхвърляше зад борда. Сместа от масло и море правеше палубата коварна като лед. Несигурните крачки и постоянната, произволна опасност от вълните го принуждаваха да влачи крака, приклекнал ниско и неудобно. Когато стигна до кабинката на щурвала, бедрата му горяха и бяха схванати. Беше мокър до кости, водата все още се стичаше от дрехите му, а кокалчетата на пръстите му бяха окървавени. Той влезе заднишком в кабинката, като все още си подсвиркваше. Провря кабела през ъгъла на прага и затвори вратата. Лицето му веднага се изкриви от отвращение. Извъртя се, за да погледне към Рандъл, като в същото време си слагаше очилата. Очите му се поместиха от неподвижния профил на спътника му към плискащата се противна локва бълвоч на пода. Устните му се свиха в тънка линия. Не направи никаква забележка.
	Джак чу как вратата се затваря и се огледа с безжизнени очи. Въпреки че О’Кийф не му беше казал и дума, той почувства презрението му като удар с камшик. Защото морската болест на Рандъл беше просто още един провал, липса на воля, нещо, с което Хари бе принуден да се примирява при хора, по-слаби от него самия. Джак залитна от нов спазъм и се изплю тромаво на пода. На брадичката му се залепи струйка слюнка.
	— Как е?
	Докато питаше, О’Кийф отиде до него и сам провери компаса. После кимна и хвърли бегъл поглед към Рандъл — поглед, който беше почти изненадан, сякаш бе очаквал да са се отклонили от курса. Отиде до радара и завъртя копчето. Секунда по-късно екранът светна и лъчът на скенера започна да се върти монотонно. О’Кийф стоеше и наблюдаваше напрегнато. При всяка обиколка на лъча целият екран се покриваше с ято бели точици. Той продължи да гледа внимателно, като се опитваше да открие една неугасваща точка между масата от излишни сигнали, което щеше да покаже, че ги преследваха.
	Няколко минути остана прегърбен и мълчалив над екрана. Накрая изпсува, протегна ръка и изключи апарата. Екранът потъмня.
	— Има ли нещо там? — попита безжизнено Рандъл.
	О’Кийф направи гримаса.
	— Един дявол знае. Нищо не може да се каже в тая гадост. — Той се обърна, за да вземе макарата от мястото до вратата, където я беше оставил. — Просто поддържай курса все направо. Мислиш ли, че ще можеш да се справиш?
	Рандъл се вцепени при снизходителния му тон, погледна през рамо, преглътна мъчително и не каза нищо.
	Зад него О’Кийф отмери няколко метра от кабела, отряза ги от макарата и я захвърли настрани. После извади клещите, оголи краищата на кабела, прекоси кабината до шкафчето с картите, отвори едно чекмедже и измъкна ролка изолирбанд. С все същата методична бързина омота оголените жици и прокара кабела по пода, като започна от вратата и го залепяше здраво, докато вървеше. Последните два метра прокара до поставката за инструментите и с петсантиметрово парче лента закрепи края за нея.
	После се обърна към шкафчето за карти, пъхна ръката си вътре чак до лакътя и порови малко под купчината карти. Когато я извади, държеше комплект найлонови въжета, всяко снабдено с приспособление за закрепване — като на обтяжка за палатка.
	Рандъл беше обърнал глава и го гледаше. О’Кийф го дари с усмивка, която можеше да бъде както окуражаване, така и подигравка, и започна да закрепя краищата на въжетата за кукичките, които предварително беше забил в дървените части на кабината.


	Капитан Андропулос посегна към чашата си с кафе. Пресили леко движението, така че маншетът му да се дръпне от часовника и да му позволи дискретно да види часа. Вътрешно въздъхна от облекчение. Наближаваше десет часът. Само след няколко минути щеше да му бъде възможно да ги остави с безплодните им спорове.
	Вечерта беше поставила вродената му учтивост на сериозно изпитание. Всичко бе започнало съвсем просто, когато някой го беше попитал за състоянието на Джейми Пайк. Капитанът беше изразил мнението на корабния лекар и сестрата, че момчето се оправяло и щяло да слезе на брега с останалите деца за обиколката им в Малта на следващата сутрин. Жената с острия език от дясната му страна, лекторка по италианска история, се беше вкопчила във възможността да се възмущава от положението на нещата, при което вече не бе безопасно да се върви по улиците на Неапол. После, ни в клин, ни в ръкав, разговорът някак си се бе обърнал към разрухата на Атина. Жената и още един от вечерящите — учител по класическа история в някакво съмнително държавно училище, който беше носил едно и също опърпано сако през всичките вечери — скоро започнаха да се надпреварват да оплюват успешни гръцки правителства, като хленчеха за провала им в опекунството на миналото на Гърция; работа, с която чувстваха, че могат да се справят сто пъти по-добре сами.
	По време на разговора капитанът беше поддържал дипломатично мълчание. Те си имаха достатъчно мнения. Последното нещо, което и двамата искаха да чуят, бе становището на грък. Но най-лошото беше, че наистина го бяха засегнали на болното място — в Атина несъмнено цареше бъркотия. И все пак не можа да не се запита дали тези хора напоследък са пътували с лондонското метро.
	Той сведе глава, усмихна се на цялата маса и стана.
	— Надявам се, че ще бъдете така добри да ме извините. Трябва да ставам рано за пристигането ни в Ла Валета. Лека нощ.
	После кимна още веднъж, обърна се и излезе от трапезарията. В коридора се поспря и се поколеба дали да не направи още едно посещение на момчето. След минутно размишление сви рамене и се обърна към кабината си. Джейми вероятно беше заспал, а и посрещането, което агентът на компанията в Ла Валета беше подготвил за малкия, щеше да му донесе достатъчно слава. Капитанът стигна до каютата си и влезе тихичко. Застана усмихнат зад вратата и започна да разкопчава сакото на униформата си. Зад отворената врата на спалнята виждаше формата на краката на светлокосата млада жена под завивките и ръцете, които държаха книга. Той свали дрехите си и остана за момент неподвижен, като гледаше надолу към тялото си. Беше загоряло и все още изглеждаше стегнато; малко по-пълно в талията, отколкото преди двадесет години, но без да е явно затлъстяло. Застана по-изправен, глътна корема си и тръгна към спалнята.
	Младата жена чу тихите му стъпки, вдигна глава, усмихна се и остави книгата. Капитан Андропулос погледна часовника си и отвърна на усмивката й. Нямаше да имат нужда от него, докато не ги посрещнеше патрулната лодка извън пристанището на Ла Валета рано на другата сутрин. Въпреки неприятната случка в Неапол и досадните задължения на вечеря, пътешествието беше чудесно. Спокоен край на кариерата му — точно такъв, за какъвто си бе мечтал.


	Мери хвърляше неспокойни погледи към Майк. Той спеше повече от час и през цялото време не се беше помръднал. Лицето и гърдите му лъщяха от пот. Тя се наведе, без да изпуска щурвала, и сложи длан на челото му. То гореше. Поколеба се още миг, остави кормилото и изтича в камбуза. Отне й няколко секунди да намери парцал и налее вода в алуминиева купа. После забърза обратно към кабината на щурвала. Все още беше на крачка от кормилото, когато корабът се наклони силно на една страна. Целият съд потрепери, когато отгоре му се стовари огромна вълна. Мери се подхлъзна. Докато падаше, сграбчи кормилото със свободната си ръка, за да не се плъзне по стръмния наклон на пода. Майк се катурна настрани и се затъркаля между останките от догорелия огън. Мери се издърпа отново на крака. Един поглед към компаса й показа какво се бе случило. Малкото време, през което се беше отдалечила от щурвала, се бе оказало достатъчно, за да може вятърът да обърне кораба с широката страна към една огромна вълна. Мери завъртя кормилото. Още два пъти корабът се гмурна и разтрепери под тежестта на водата, преди отново да влезе в курса си, така че вълните, движени от южния вятър, да бъдат отзад.
	Мери почака малко, докато корабът продължи стабилно по курса си, и изтича до Майк. Сграбчи го грубо за китката и го довлече дотам, където можеше да стига едновременно и него, и кормилото. Като въртеше последното с една ръка и не изпускаше компаса от очи, тя намокри парцала и започна да почиства Майк. Избърса маслото и мръсотията от лицето и гърдите му, изплакна парцала и се зае да забърсва раната. Внезапно рязко движение на кораба я накара да залитне и да се опре върху него с цялата си тежест. Майк отвори очи и изрева от болка. Мери се изправи. Той я гледаше сърдито с празно изражение, сякаш не я познаваше. За момент очите й се навлажниха. После преглътна сълзите и сви рамене:
	— Помоли ме да те събудя.
	Известно време той седя и я гледа недоумяващо, а след това избухна в смях. Тя се разсмя с него. Когато Майк заговори, гласът му беше пресипнал:
	— Добре ли си?
	Тя кимна.
	— Все още съм тук и нямам морска болест, ако това имаш предвид.
	— Това засега е достатъчно.
	Той протегна ръка към кормилото и се издърпа първо на колене, а после на крака, като гримасничеше от болка. Коленете му се подгънаха и едва не поддадоха. Облегна се върху контролното табло, дишайки тежко.
	Тя го погледна тревожно.
	— Ще се оправиш ли?
	Майк помисли малко и каза:
	— Не знам. Дай ми кормилото за малко. — Тя отстъпи и му позволи да заеме мястото й. — Тъкмо сега се чувствам отвратително. Ще ми направиш ли една услуга? — Мери кимна. — Върви и погледни в онова шкафче ей там, до чекмеджето за знамената. Това е аптечката. Виж дали можеш да намериш тенекиена кутийка с хапчета. Донеси я тук.
	Мери изтича и започна да рови в шкафчето.
	— Тук има четири такива.
	— Донеси ги всичките.
	Тя постави кутийките на таблото пред него. На тях бяха залепени етикетчета, надписани на ръка на арабски. Речникът на Майк не беше на достатъчна висота, за да разбира практическата фармация. Той отвори кутийките и се наведе към тях, за да огледа съдържанието им. Избра тази, която искаше, взе две от шестте капсули и ги сложи в устата си. После ги преглътна и се усмихна на Мери.
	— Това ще ме направи нов човек.
	Тя го гледаше внимателно в очите.
	— Какви, по дяволите, са тези хапчета?
	— Амфетамини.
	— Амфетамини? И ги носят в аптечката?
	— Точно така. Някога повечето кораби ги носеха на борда си. Британците го спряха и го обявиха за незаконно. Доколкото знам, май и либийците направиха така. Но ужасно много капитани на стари корита като това не са чак толкова стриктни за подобни неща. За щастие. — Той се отмести от кормилото и й направи знак да го поеме. — Хвани го. Ще се опитам да поработя с радара.


	Майк излезе за втори път от машинното отделение, като носеше инструменти. Първия път едва не беше припаднал на стълбата. Сега вече лекарството бе проникнало в кръвообращението му. Той премина няколкото крачки до радара и поднови работата си. Опитът да повредят уреда беше груб; просто бяха изтръгнали два проводника — единия от скенера, а другия от захранването. Майк трябваше само да махне кутията, за да стигне до клемите и отново да закрепи проводниците. Той избра мъничка електрическа отвертка измежду инструментите, които току-що беше донесъл, и се зае за работа.
	— И така, ще ми кажеш ли кой си всъщност? — попита Мери, като го гледаше от другия край на кабината и се усмихваше мрачно.
	За момент вдигна очи към нея и отново ги сведе към работата си. После се засмя под мустак.
	— Аха, защо не? Името ми наистина е Майк Сканлън.
	— И Патси Сканлън наистина ли е твой баща?
	Той отново се засмя.
	— Ъхъ. Разбира се, че беше. Старото копеле.
	— И цялата тази работа, че са го убили в полицията? Беше ли вярно, или сам си го измисли?
	Погледна я изпод вежди.
	— Майтапиш ли се? Бирмингамските полицаи може и да са направили няколко фокуса, докато са се занимавали със симпатизантите на републиканците, но убийството на баща ми не е един от тях. Вярно е, че навремето някои хора се опитаха да го превърнат в голямо събитие за шейсетте, в борба за човешките права. Адвокати с конски опашки, заели се да покажат на света, че няма никаква разлика между Бирмингам в Англия и Бирмингам в Алабама. — Майк поклати намръщено глава и посегна към един лошо поставен болт. — Те бяха банда скапаняци, които служеха само на себе си. Всичкото беше вятър работа. Татко умря така, както заслужаваше. Удави се в собствения си бълвоч.
	— Уф — потрепери тя. После замълча и се съсредоточи върху компаса, докато изправяше кораба, който се беше отклонил от курса. — Окей, значи името ти наистина е Майк Сканлън. Но това не отговаря напълно на въпроса ми. — Усмихна се. — Искаш ли да ми кажеш какво те накара да се набъркаш във всичко това? Да не би да си член на някакво братство и да си се заклел да отнесеш тайната в гроба си? — попита палаво Мери.
	Той поспря и я погледна.
	— Ти ли питаш, или служителката от Военното разузнаване? — Лицето му беше абсолютно сериозно.
	Нейната усмивка също изгасна. Известно време тя не откъсваше поглед от него.
	— Само аз — каза тихо накрая.
	Майк сви устни, без да сваля очи от нея:
	— Окей, Мери, да. Ще ти кажа. Бих искал. — Възцари се пълна тишина, докато той подреждаше мислите си. — Спомняш ли си престрелката миналата есен? До футболния стадион?
	Тя кимна с прикован в него поглед, без да продума нищо.
	— Убиха една жена, помниш ли? — Мери кимна едва забележимо. — Тя беше моя, Мери. Щяхме да се женим. — За момент Майк върна вниманието си върху радара, извади болта, с който се занимаваше, и го постави на пода. После се обърна и се втренчи в нея. — Беше бременна. С моето дете. — Тя прехапа устни, все още безмълвна. Очите й се разшириха. — Реших да отмъстя на хората, които го направиха. Ето защо. — Той се обърна и продължи да работи върху една жица. Мери го гледаше все така втренчено и изумено. Лицето й беше пребледняло и на фона му очите й изглеждаха неестествено ярки. Наведен над повредения радар, Майк не видя как лицето й изгуби цвета си. — А ти? Как е успял някой от разузнаването да се внедри толкова дълбоко в тяхната организация?
	Мери се забави с отговора си толкова много, че той вдигна поглед, готов да повтори въпроса. После сключи вежди при вида на лицето й.
	— Не ми отговаряй, ако не искаш. Да ти кажа, шпионските разкази не ме интересуват.
	Тя поклати глава. Докато се опитваше да се засмее, гласът й потреперваше леко:
	— Ти ли ме питаш? Ти, който за няколко седмици успя да се добереш по-близо до върха, отколкото аз успях за години?
	— При мен беше различно. Произходът ми беше безупречен, пък и имаха нужда от някой, който да говори арабски. Колко новобранци от малките улички могат да го направят? Дойдох им като дар от небето. Но как, по дяволите, успя да се направиш на момиче от католическите предградия, където всички се познават?
	— Не се правех. Аз съм такава. От Белфаст съм. Родена и отгледана на Фолс Роуд.
	Той се втренчи в нея с искрено учудване.
	— И какво може да накара едно католическо момиче да поеме такъв риск?
	Мери сви рамене и направи гримаса.
	— Истината е, че бях в ИРА, преди да бъда в разузнаването.
	— Господи! Била си техен член и си променила убежденията си? Наистина си поела голям риск. Кое те накара да го направиш?
	— Това, от което ми се додрайфа, когато започнаха убийствата. Кампаниите от сушата. Когато О’Кийф започна да командва. Дотогава проявявах разбиране и виждах смисъла на всичко това. Но щом О’Кийф пое юздите, стана безсмислено. Убиване заради самото убиване. Този човек е луд.
	— Аха, забелязах. Защо просто не се оттегли? Така биха направили повечето хора.
	Тя направи кисела гримаса. Гласът й се снижи още повече:
	— И аз възнамерявах да сторя същото, Майк. Но тогава направих глупост. — Мери махна самообвинително с ръка. — Опитах се да спра едно убийство. Щяха да очистят един човек, протестант. Познавах дъщеря му. Беше ми приятелка. Успях да го известя какво става, за да може да си уреди нещата и да изчезне, преди да бъде нанесен ударът.
	— И той направи ли го?
	Мери сви рамене и се засмя горчиво.
	— Разбира се. Беше уредено чудесно. Отрядът на Шин Фейн отишъл в къщата му в пет часа сутринта, за да го търси. Оказало се, че са го извикали в полунощ в болницата при майка му. Той наистина имаше болна майка на деветдесет и две години. Докато отрядът се качвал обратно в колата си, един военен патрул съвсем случайно се показал иззад ъгъла. Цялата група била очистена. Трима души. Беше красиво. Никой не заподозря нищо — толкова добре беше организирано.
	— И защо просто не изчезна след това?
	Тя го изгледа дълго и проницателно.
	— Защото британците не ми позволиха, разбира се. На следващата сутрин ме взеха направо от улицата. Протестантът беше в колата им, за да ме разпознае. Заведоха ме в някаква къща, почерпиха ме с чаша чай и ми казаха какво е положението. Или оставах в движението и работех за тях, или щяха да разпространят слуха, че съм информаторка.
	Той я погледна и подсвирна тихо:
	— Ох, дявол да го вземе! И преди колко време стана това?
	— Преди три години — сви рамене Мери. — Или малко повече.
	Той поклати глава:
	— Трябва да е било убийствено за теб.
	— Доста ме беше страх — кимна тя. — Но както вече знаеш, исках да го правя. Все някой трябваше да спре О’Кийф. Донякъде се свиква. Най-лошото е, дето постоянно се боиш да не би в разузнаването да направят някоя глупост и да те издадат.
	— Това вече мога да го повярвам! — Докато говореше, той затегна последното болтче, хвърли отвертката и се изправи. — Ето. — После завъртя едно плоско копче на радара. Екранът светна. Майк се усмихна доволно и се наведе над стъклото. Загледа се мълчаливо една минута, докато лъчът се въртеше, като се опитваше да проумее точиците, които изпълваха всеки сантиметър от екрана.
	Радарната антена се монтираше високо върху корпуса на кораба. В спокойно време, когато съдът бе стабилен, тя даваше толкова ясна картина, че можеше да улови и консервена кутия, плаваща по водата в радиус от три мили. Когато корабът подскачаше като побеснял във време, в каквото се намираше сега, антената можеше да гледа както към дъното, така и към хоризонта или луната. Това я правеше много ненадежден инструмент. А пясъчната буря влошаваше още повече картината. Пясъкът се виждаше като дъжд; непроницаема маса от радарни следи, които замаскираха всичко останало. Въпреки това Майк упорстваше, гледайки втренчено към светещия екран. Между бъркотията, съвсем в края на обхвата, една точка не изчезваше, а оставаше все на същите координати. Той не откъсна очи от екрана в продължение на още три завъртания на лъча. На третия тя отново се появи. Майк изруга и изключи апарата.
	Мери рязко вдигна поглед, разтревожена от вика му.
	— Какво има?
	— Спомняш ли си какво ти казах за патрулните им кораби?
	— Да.
	— Вземам си думите назад. Мисля, че единият от тях е по петите ни.
	— Господи! И какво ще правим сега?
	— Ще спрем.
	— Майтапиш ли се?
	— Не. — Докато говореше, той се приближи до нея. — Ще спрем.
	После, под слисания й поглед, посегна и дръпна назад лоста, който контролираше скоростта.


>	27.

	Рандъл никога нямаше да повярва, че е възможно да се чувства по-лошо, отколкото преди час. Сега от постоянното гадене и обезводняването едва си стоеше на краката. Само това, че се беше вкопчил в кормилото, го задържаше прав. Постоянният вкус на повръщано в устата му го караше да плюе непрестанно в усилието си да се освободи от него. Челюстта му беше увиснала от изтощение. Някога, много отдавна, беше чувал разкази за хора, принудени да работят в морето, които страдали от морска болест със седмици, докато накрая, полудели от нея, се хвърляли зад борда. Сега им вярваше. Почти не усещаше какво прави О’Кийф. Знаеше, че работи някъде наоколо и че нито за момент не беше престанал с проклетото си подсвиркване. Рандъл все пак намираше енергията да се дразни от това. Абсолютното спокойствие на О’Кийф, нехайството му към всичко друго освен към предстоящата работа само увеличаваха чувството на Джак за собствената му неадекватност.
	Той изстена, когато го разтърси нов спазъм. Вече беше наистина болезнено, сякаш стомахът му, след като нямаше от какво да се освободи, се мъчеше да изхвърли парчета и от собствената си вътрешна покривка. Рандъл опита отново да се изплюе, само че плюнката увисна немощно на брадичката и прокапа към гърдите му. Не му пукаше. Последните му остатъци от решителност бяха съсредоточени върху едно: да издържи през останалите няколко часа, докато всичко това приключи.
	О’Кийф привърши с прикрепянето на последните въжета, изправи се, протегна се и разтърка гърба си. Може би наистина ставаше твърде стар за тази игра. Той се огледа, като оценяваше работата си. След това, доволен, се приближи до Рандъл, който стоеше пред кормилото.
	— Как е, Джак? По-добре ли си сега?
	Рандъл не отговори. Даже и в това окаяно състояние успя да почувства подигравката в гласа на събеседника си. Пръстите на О’Кийф го стиснаха за рамото.
	— Добре. Чудесно се справяш. Мислиш ли, че ще можеш да останеш буден?
	Рандъл кимна. О’Кийф го стисна още веднъж, но този път пръстите му се забиха ненужно силно в рамото. Джак наблюдаваше с крайчеца на окото си как Хари отива към екрана на радара. Продължаваше да гледа, докато другият включи уреда и се втренчи в стъклото. Остана прегърбен над него не повече от тридесет секунди, после изруга и отново го изключи. Рандъл се почуди разсеяно защо О’Кийф не го оставеше включен. Но не се интересуваше чак толкова, че да попита.
	Хари се обърна към него и раздразнението на лицето му отстъпи място на широка усмивка.
	— Е, през следващите няколко часа няма да се случи нищо. Ако си добре, мисля, че мога да положа глава за малко. — След това му кимна бодро и изчезна в камбуза.


	Мери все още наблюдаваше Майк, докато той преравяше кабината, търсейки нещо.
	— Но защо, по дяволите, спряхме? Не преследват ли нас?
	— Предполагам, да. Но тъй като не можем да ги надбягаме, поне ще се опитаме да ги заблудим. — Когато свърши да говори, той извади чиле тънко найлоново въже от една ниша на шкафчето за знаменцата. — Намерих го. — Пъхна въжето в джоба си и взе фенерчето с гумена обвивка от дървената полица до кормилото. После грабна още два амфетамина и ги сложи в устата си. Преглътна ги и хвана Мери за ръката. — Хайде.
	Тя го изгледа продължително, сякаш искаше да му каже, че се е побъркал напълно, а после му позволи да я завлече до вратата.
	Придвижваха се бавно по палубата, като се държаха за парапета. Загубил инерцията на движението си, сега корабът беше оставен напълно на милостта на морето и вятъра. Палубата подскачаше и се накланяше под краката им.
	Пръските и вятърът ги шибаха. Една вълна се стовари върху борда на безпомощния кораб и го наклони на четиридесет градуса. Парапетът се потопи под нивото на водата. Мери изкрещя, когато усети, че плува. Корабът се надигна рязко и тя остана просната, вкопчена с две ръце за перилата. Майк я сграбчи за пуловера и я изправи.
	— Хайде. Има само още няколко крачки до спасителната лодка.
	Заработиха трескаво, за да я откачат, под постоянната опасност да бъдат пометени зад борда. Отне им няколко минути, докато лодката се освободи. Майк сграбчи Мери, притегли я със свободната си ръка и закрещя инструкциите в ухото й. Тя го гледаше с нямо слисване как изважда найлоновото въже от джоба си и започва да го завързва на възел, придържайки се за парапета. Бяха изминали много години, откакто се бе хвалил с това, че завързва възли с една ръка, и му отне дузина неуспешни опити, докато го направи. Той възкликна, изправи се и прехвърли клупа през главата на Мери. Нагласи го стабилно под мишниците й и го прокара стегнато през моряшкия възел, който беше направил. После подръпна силно въжето, за да провери възела.
	— Оу! — извика Мери. — Боли!
	— Не толкова, колкото удавянето — засмя се той. — Млъквай и се качвай на лодката.
	Тя се усмихна, показа му среден пръст и му позволи да я набута в бясно мятащата се спасителна лодка. Майк завърза свободния край на въжето за парапета и започна да спуска лодката. Тя се удари във водата с неприятно тръскане. Мери полежа за момент на дъното й, като се опитваше да възстанови дишането си, увила здраво ръце около една от седалките. Над нея корпусът на кораба се издигаше като стръмна черна маса, местеше се и се потапяше и заплашваше всеки момент да смачка мъничката лодка.
	Лъчът на фенерчето пронизваше тъмнината. Мери застана на колене и се залови за работа, като се движеше с отчаяната бързина на страха. Следвайки инструкциите на Майк, вдигна късата алуминиева мачта. Когато се увери, че я е закрепила добре, пропълзя до кърмата и стартира мотора. Хваната здраво за найлоновото въже и отблъсквайки с крака, обърна лодката така, че носът й да е под ъгъл спрямо корпуса на кораба. После си пое дълбоко въздух и включи мотора. Лодката подскочи напред и се отправи далеч от кораба. Вкопчена във въжето, Мери се остави да се плъзне по кърмата в морето.
	Майк видя как лодката се отдалечи. Той се наведе панически над парапета, забравяйки опасността, когато главата на Мери изчезна за миг под черните води. Показа се отново на не повече от педя от потапящия се корпус на кораба. Майк пъхна фенерчето в джоба си, свлече се на колене, така че парапетът да бъде под мишниците му, и започна да дърпа въжето.
	То се вряза в кожата на Мери. Беше твърде тънко, за да даде някаква опора на мокрите й ръце. В един момент тя беше наполовина над повърхността на водата и тежестта й опъваше въжето, а в следващия отново се потапяше изцяло, докато корабът се спускаше. При всяко потапяне усещаше как въжето се опъва бързо — Майк използваше възможността да го издърпа още малко.
	Корабът се наклони към щирборда и я измъкна от морето. Мери откри, че почти лежи по гръб върху грубия метал на корпуса. Докато зашеметяващото накланяне продължаваше, тя се обърна по очи. Въжето се врязваше дълбоко в пръстите й. С огромно усилие се изправи на крака. Стоеше върху едната страна на кораба, който се беше наклонил под ъгъл четиридесет и пет градуса над кипящото море. Мери започна да върви, като Майк поемаше по-голямата част от тежестта й. Беше само на четири крачки от целта, когато, с поразителна внезапност, корабът слезе отново в една падина между вълните. Стомахът й се сви на топка, когато корпусът под нея се завъртя на деветдесет градуса и корабът се наклони силно на другата си страна. Краката й се отделиха от метала. Тя увисна във въздуха, вкопчена отчаяно във въжето над главата си, въртейки се като труп на бесило.
	Над нея Майк държеше въжето с все сила, едва успявайки да удържа инертното й тяло. Още веднъж, с ужасяваща мощ корабът се наклони под удара на следващата вълна и отново стовари Мери върху стоманената стена. Тя пое сблъсъка със стъпала и рамене — като борец, който пада на тепиха. После скочи на колене и пропълзя последния половин метър. Майк уви ръце около нея и я изтегли обратно на борда.
	Паднаха на палубата и останаха да лежат, като се мъчеха да си поемат дъх. От лявата ръка на Мери, където въжето беше прерязало кожата й, течеше кръв. Той се надигна на колене и започна да развързва края на въжето от парапета. После се изправи и се ухили към задъханата Мери.
	— Хайде.
	Тя лежеше с обърнато нагоре лице и го гледаше сърдито. В тъмнината не можеше да види ухилената му физиономия. Само нещо в гласа му я накара да застане нащрек.
	— Хайде къде?
	— Да оправим и втората лодка.


	Тя се прехвърли обратно през парапета и се строполи изтощена на палубата до Майк. Ръцете и цялата лява половина на лицето й бяха ожулени от триенето в проядения метал на корпуса. Отпусна се на рамото на Сканлън, мокра до кости и разтреперана. Бръмченето на мотора на втората лодка вече бе заглъхнало.
	— Как се справих?
	Майк я прегърна по-здраво и притегли главата й към гърдите си.
	— Страхотно. — После се усмихна към обърнатото й нагоре лице. — Двамата с теб сме чудесен екип.
	Тя отпусна глава на гърдите му.
	— М-да. И какво ще прави сега този екип?
	— Ще влезе вътре на сухо.
	Пропълзяха обратно в убежището на кабината на щурвала. Майк се отправи веднага към контролното табло, включи мотора на пълна скорост и отново оправи курса.
	— Да се надяваме, че това ще свърши работа.
	— И сега, след като се върнах жива, за какво точно беше всичко това? — попита Мери.
	Майк се обърна да й отговори. Тя беше гола, ако не се смятаха мокрите й бели бикини. Джинсите и сутиенът лежаха в краката й. В момента беше заета да изстисква пуловера си. Двамата останаха така още секунда, мълчаливи и неподвижни. Майк преглътна и заговори с пресипнал глас:
	— Знаеш ли нещо за радарите?
	Очите й останаха приковани в него и отначало изражението й не се промени. После постепенно на лицето й цъфна усмивка. Тя поклати бавно глава.
	— Ъхъ, от Фолс Роуд, не си ли спомняш?
	Той се засмя и кимна, все още объркан.
	— Правилно. Ами първо на първо, това е доста прехвалено изобретение. Ако онова е било либийски патрулен кораб, напълно възможно е и да не са ни видели. В такова време е истински късмет да откриеш нещо с нашите размери на разстояние повече от около три мили. Вероятно ние ги забелязахме, защото имат по-висок корпус.
	Мери се намръщи.
	— Все още не мога да разбера какъв беше смисълът да изхвърляме спасителните лодки. Не и ако не сме в една от тях.
	— Наистина ли? Ами виж, на върха на всяка от онези мачти, заради които едва не се удави, докато ги слагаше, има радарен рефлектор. Ако са ни хванали следите и идват насам, то има доста голям шанс да започнат първо с лодките. Това ще им даде три избора вместо един.
	— Това има ли някакво значение, като се има предвид скоростта на патрулния кораб?
	— Огромно, повярвай ми. Геометрията в случая работи за нас. Докато проверят двете ни примамки, ще бъдем толкова далеч от либийските води, че едва ли ще посмеят да ни преследват. Твърде много ще ги е страх да не си навлекат неприятности с американската флота.
	— Надявам се да си прав. А сега какво ще правим с намирането на О’Кийф и Рандъл? Или Малта, щом говорим за това.
	— Ако намерим Малта, ще намерим и тях. А намирането на Малта е лесно.
	— Без карти?
	— Аха. Насочили сме се на седем градуса западно от север, откакто сме напуснали брега. Знаем, че Малта е на около сто и петдесет мили право на север от Триполи.
	— Знаем ли?
	— Знаем! Поне аз знам. Най-високата ни скорост при такова време е около единадесет възела. Това е около дванадесет и половина мили в час. Значи след — да кажем — десет часа ще се обърнем на изток за час и нещо. После пак на север. После на изток и така нататък.
	Мери се усмихваше недоверчиво.
	— Сега ли си го измисляш?
	— Не. Това е техниката на Чичестър. Франсис Чичестър. Спомняш ли си го? Използвал я е, за да доплава без помощта на лоцман до Хаваите или някакво си друго забравено от бога място в Тихия океан.
	— А успял ли е да стигне?
	— Точно навреме.
	— Трябва да е бил луд.
	— Пълна откачалка! Но не му се присмивай. Той ще ни помогне да намерим О’Кийф.


	На деветдесет мили югозападно висок слаб младеж стоеше на мостика на тесния, боядисан в маскировъчен цвят патрулен кораб. Говореше развълнувано на арабски по телефона. Имаше фини черти и гъста черна коса, която се показваше изпод фуражката, килната силно назад на главата му. Беше облечен в добре изгладена риза с къс ръкав в цвят каки, с лейтенантски нашивки на раменете. Той замълча и се заслуша в продължение на тридесет секунди, след което потвърди и затвори радиотелефона. Очите му блестяха, когато се обърна към двамата мъже до него:
	— Беше майор Джалуд. Полковника се връща в Триполи. Ще говори сам с нас за много кратко време. Изглежда, че Полковника желае да успеем на каквато и да е цена. Това бяха точните думи на майор Джалуд. — Той се вгледа в двамата поред. Вълнението, което блестеше на лицата им, се отразяваше в неговото. — Не позволявайте да не оправдаем очакванията, господа.
	Единият от мъжете се отдалечи и се наведе над една карта, поставена на масата до стената на мостика. После посочи с пръст към линията, нарисувана с прозрачен жълт маркер. Тя беше прекарана от местоположението им до една точка на североизток от тях. Мъжът вдигна поглед към капитана.
	— Трансмисията беше от някъде по тази ос, капитане.
	Капитанът кимна и се приближи до масата с картата.
	— На какво разстояние?
	Мъжът изглеждаше притеснен.
	— Невъзможно е да се каже, сър. Появи се само за кратко време, твърде кратко, за да може да се определи с точност. И много близо до границата на обхвата.
	Капитанът се намръщи. В очите му проблясваше съмнение.
	— Но абсолютно ли сте сигурен, че това е било радарна емисия? Като се има предвид, че Полковника проявява такъв силен личен интерес, би било недопустимо да направим каквито и да било грешки. Хм?
	Офицерът поклати енергично глава.
	— Не, няма грешка, сър. Разбира се, по никакъв начин не бихме могли да разберем дали съдът е един от онези, които търсим.
	— Но те използваха радара само няколко секунди. Сега не предават ли?
	— Точно така, сър. Или поне не сме в контакт.
	Капитанът се обърна и се втренчи в големия прозорец. Краката му бяха широко разкрачени, за да го удържат при силното движение на високия мостик. Под него хлъзгавият нос хвърляше светеща пяна настрани, когато се врязваше в развълнуваното море. Пръски вода се стовариха върху прозореца от една вълна, която се удари в рубките за торпедата на предната палуба.
	— Значи който и да е, се страхува от преследване. Това е някой, който знае, че радарната им трансмисия може да бъде уловена от нашия скенер. — Той погледна към двамата си офицери. После много бавно се усмихна. — Яа’аала. — След това се засмя хладно и повтори на английски: — Да вървим.


>	28.

	Мери държеше здраво кормилото. Вятърът носеше пясъка на вихрушки около кабината на щурвала. Очите й бяха възпалени и кървясали от песъчинките и умората. Не я беше грижа — вратата зееше широко отворена. Предпочиташе вятъра, отколкото да стои затворена с вонята на мъртвите моряци. Беше вече след полунощ, а денят се бе оказал много дълъг. Тя сведе поглед към Майк. Той лежеше, подпрял рамене на шкафчето за знамената. Очите му бяха затворени. По голите му гърди имаше кървави петна. Мери се взря в превръзката на ребрата му. Беше чиста. Кръвта беше от пода, кръвта на мъртвите моряци.
	Тя потрепери от отвращение и си наложи да погледне към труповете. Те лежаха в същата гротескна бъркотия. Мери потрепери отново. През годините, откакто за пръв път се беше включила в редиците на Шин Фейн, често бе присъствала на планирани убийства. По настояване на шефовете й от Военното разузнаване много пъти бе шофирала на тези акции, които в Шин Фейн шеговито наричаха — винаги с подигравателен британски акцент — „стрелкови купони“. Главните им мишени бяха уволнени полицаи и длъжностни лица. Но независимо от нарежданията, Мери винаги бе успявала да не присъства на самите убийства и до този следобед не беше виждала труп. Най-гадното нещо в цялата работа бе абсолютната простота. Либийците не бяха умрели с разтворени ръце, в драматични, библейски пози. Лежаха неудобно, с крайници, извити под некрасиви, неудобни ъгли. Лицата им, без всякакво изражение, вече не бяха красиви или грозни, а просто безинтересни. Мери потрепери още веднъж и извърна поглед. Беше толкова гадно, евтино и безсмислено.
	— Бас държа, че мога да прочета мислите ти.
	Тя се обърна рязко. Майк й се усмихваше нежно. Мери отвърна на усмивката му бавно, като не бързаше да се откъсне от размишленията си за смъртта. Лицето й беше пребледняло.
	— Мислех, че си заспал.
	Майк стана и докато се приближаваше към нея, се засмя и поклати глава.
	— Да спя ли? След тези неща? — Той вдигна кутийката с последните две хапчета, която лежеше пред Мери, и я раздрънка. — Просто си почивах. И се опитвах да измисля какво ще правим по-нататък.
	— Смятах, че винаги знаеш.
	Той отговори с престорено мрачна физиономия:
	— Отивам долу да видя дали в оръжейната има нещо, което можем да използваме.
	— Срещу патрулен кораб?
	Майк погледна часовника си.
	— Виж, ако съм пресметнал вярно, ние сме по-близо до малтийския или туниския бряг, отколкото до либийския. При възможността да има американци наоколо, просто не виждам как един либийски военен кораб ще продължи нататък.
	— А ако те не са съгласни с твоя анализ?
	— Тогава лошо ни се пише. Ако това наистина е било патрулен кораб и той ни открие, не можем да направим нищо. Опитвам се изобщо да не мисля за това. Но вероятно има нещо, което би могло да спре О’Кийф, ако успеем да се приближим достатъчно.
	Майк се спусна внимателно по стълбата. Амфетаминът поддържаше у него странно чувство на бодрост. Той се опитваше да я потисне, да си спомни колко близо до припадък беше преди това.
	Огледа пирамидите от пушки. За него всички изглеждаха еднакви — къси, удобни за носене пехотински оръжия. Оръжия за войници от богатите страни, предназначени да хвърлят огромни количества метал в приблизителната посока на мишените, които дори не можеха да видят. Нямаше и следа от нещо с оптическо устройство, което можеше да даде на някой с малко опит като него шанс да види целта отдалеч.
	Той насочи вниманието си към стоманения сандък в ъгъла. Беше прикован за стената с дебели метални скоби и заключен с тежък катинар. Майк се помъчи малко, докато свали една пушка от пирамидата. После се наведе и намери кутийка с муниции на същото място, където преди беше открил патроните за пистолета. Зареди бързо пушката, доволен, че беше научил поне това през няколкото часа в тренировъчния лагер. Когато напъха шепа патрони в пълнителя, се обърна към сандъка и застана на коляно. Насочи оръжието така, че цевта му застана успоредно на предната стена на сандъка, а дулото — на сантиметри от тежкия катинар. Стисна зъби, намести пушката по-удобно на рамото си, дръпна спусъка и го задържа, докато оръжието престана да стреля.
	Шумът в тясното помещение с метални стени беше по-силен, отколкото изобщо бе предполагал. Няколко секунди в главата му гърмеше. Когато престана, той свали пушката и погледна към сандъка. На мястото на скобата сега имаше бъркотия от лъскави вдлъбнатини от откъснатия метал. Сплесканият катинар лежеше на метър встрани.
	Майк хвърли пушката долу и вдигна капака. Отмахна намаслената амбалажна хартия, която лежеше отгоре, и разкри внимателно наредени ракети, всяка от които лъщеше под пласта масло. Постави ракетите на пода, бръкна още по-дълбоко и извади два тежки предмета, дълги метър и увити в брезент. Разкъса брезента от единия и оттам се показа тръбовидната форма на гранатомет. После напъха три от ракетите с опашките надолу в колана на работните си панталони. Наведе се тромаво, взе гранатомета и пушката под мишница, пусна остатъка от патроните в кутийката в джоба си и тръгна към стълбата.


	Капитанът на патрулния кораб псуваше времето на висок глас. Тук, толкова далече от брега, пясъчната буря и вятърът, на който тя се носеше, бяха започнали да стихват. Но не и морето. Въпреки че и бурята, и вятърът вече бяха зад гърба им, корабът се потапяше и накланяше заплашително, подскачаше и се извиваше като полудяло животно. Беше предназначен за висока скорост в спокойни брегови води, а не за военни действия в открито море. Мостикът, поставен високо над тясната палуба, се люлееше и потреперваше с луда непредсказуемост, което принуждаваше мъжете на него постоянно да се държат за нещо солидно, за да не бъдат хвърлени на пода. Прозорецът пред капитана беше непроницаем от пръските. Един от екипажа изкрещя нещо и го накара да вдигне рязко глава.
	— Какво?
	— Там има нещо, капитане. — Мъжът се беше навел над екрана си и примижаваше. Във вълнението си не гледаше към командира, а просто сочеше непрестанно към екрана, сякаш той казваше достатъчно.
	— Какво? На какви координати? — отсече капитанът.
	Последва кратко мълчание.
	— Север, двадесет и три градуса на запад. — Гласът отново замлъкна. — Но не съм сигурен. По дяволите! Няма го! Беше там. Сигурен съм. Много е трудно.
	— Кретен! Ето! — Капитанът направи знак на друг униформен младеж да поеме кормилото и грубо бутна настрани оператора на радарния екран. — Покажи ми!
	Мъжът отново посочи към екрана. Мястото, което показваше, приличаше на гъст облак от бели точици, които сякаш се съживяваха, когато лъчът минеше върху тях. Командирът се втренчи в избледняващите им отблясъци. Лъчът мина отново. И отново облакът проблесна за миг. Капитанът погледа в продължение на още дузина завъртания, без да свали очи от екрана, без дори да мигне.
	— Ето! — посочи той към едно петънце в горната лява част на екрана и задържа пръста си там. В продължение на няколко завъртания на лъча двамата мъже гледаха мълчаливо. Другият реагира пръв:
	— Точно така! Там има нещо, капитане.
	Командирът вече се отправяше обратно, за да поеме кормилото.
	— Дай ми координатите! Бързо! — Докато говореше, той бутна двата лоста на дросела, за да прибави толкова допълнителна скорост, колкото смееше. Носът на патрулния кораб подскочи от неочаквания тласък и съдът се устреми напред, носейки се бързо през падините между вълните.


	Капитанът гледаше тревожно надолу към палубата. Въоръжените моряци бяха застанали в редица на носа, обезопасени с жилетки, закрепени за въжето, което минаваше по парапета. Група мощни фарове метяха морето около патрулния кораб, който сега се движеше много бавно, люлеейки се и удряйки се във вълните. Падините между тях бяха достатъчно дълбоки, за да скрият къща. Капитанът видя как офицерът на палубата вдигна радиостанцията към устните си. Гласът му изграчи в приемника до лакътя на командира. Последният погледна в посоката, накъдето сочеше мъжът. Изминаха няколко секунди, докато зърне краткото проблясване на метал над гребените на вълните. Завъртя кормилото и корабът зави. После каза нещо на офицера до себе си, навлече мушама и излезе забързано от мостика.
	Отправи се със сигурна крачка по палубата и отиде до мъжа с радиостанцията. Двамата се наведоха през парапета, за да зърнат нещо повече. Патрулният кораб се надигна на една вълна и остана там за момент. Под тях, в падината, имаше спасителна лодка. Беше почти потънала, пълна догоре с морска вода. Движеше се, като бавно си проправяше път през вълната, и не оставяше почти никаква опашка след себе си в развълнуваното море. Капитанът взе радиостанцията и заговори в нея. Моряците, под командата на офицера, приготвиха оръжията си. Приближиха се до лодката. Капитанът погледна надолу към нея. Между седалките й плаваха мънички предмети, но иначе беше съвсем празна. Той изпсува яростно, завъртя се кръгом и закрачи обратно към мостика.


	Майк влезе отново в кабината на щурвала и стовари огнестрелните оръжия на пода. Дишаше учестено. Клекна до оръжията, докато Мери го гледаше тревожно, и зачака дишането му да се успокои. После зареди бавно пушката, поставяйки в пълнителя максималния брой патрони. Когато свърши, взе гранатомета и го огледа, като се опитваше да проумее как се използва. През миналите години беше виждал доста често подобни оръжия във филмите за Афганистан и Бейрут, но никога не се беше доближавал до нещо подобно. Но ако афганистанските партизани можеха да боравят с това, бе малко вероятно той да не успее. Отне му двадесет секунди, докато разбули загадката. Доволно се изправи и ги занесе до празното шкафче за карти. Там извади едно чекмедже, постави ги вътре и го затвори. Така бяха подръка, но на безопасно място; нямаше да се подмятат насам-натам при движенията на кораба.
	Майк се приближи до Мери.
	— Добре ли си?
	Тя потърка едното си око с кокалчетата на пръстите си и се прозина:
	— М-м. Ох, господи, да. Уморена като куче, но добре. Само дето все още не разбирам как ще намерим онези копелета. Те наистина биха могли да бъдат навсякъде.
	Лицето му помръкна и той се загледа някъде зад Мери.
	— Биха могли — каза Майк, като едва движеше устните си. — Но се надявам да не са. Не и след като съм дошъл от толкова далеч, за да ги намеря. — Забеляза, че Мери го гледа. В очите й имаше влага, която нямаше нищо общо с напрежението или умората. Майк постави много нежно длан на врата й и докосна влажната, набита с прах коса. После се навъси. — Извинявай, Мери. За момент бях някъде другаде. Защо не ми дадеш да поема това? Опитай се да поспиш малко.


	О’Кийф се изправи рязко, вече напълно буден. Постоя неподвижен известно време, като се ослушваше за шум от неприятности — навик, формирал се у него през половината му живот. След като не чу друго освен бръмченето на мотора, той се отпусна. Стана и отиде до мивката, наплиска си лицето и прокара мокри пръсти през косата си. Напълни една мръсна чаша с вода от хладилника, изпи я и отиде при Рандъл, в кабината на щурвала. Когато усети вонята, трепна отвратено. Джак стоеше неподвижен, както го беше оставил два часа преди това.
	О’Кийф се прозина широко:
	— М-м-м. Имах нужда от това. И ти би трябвало да направиш същото.
	Рандъл не отговори. О’Кийф сви рамене и се подсмихна на киселото му настроение — беше също като да работиш със зомби. Но вече започваше да свиква с това. Отиде до радарния екран с енергично подскачаща след съня походка, опря се с длани от двете страни на конзолата и разкрачи крака. Погледна към екрана. Имаше доста по-малко интерференция. Всъщност, като си помислеше, и морето, изглежда, се беше поукротило. Хвърли поглед към Рандъл.
	— Хей, Джак, имаш късмет. Мисля, че времето е взело да се оправя.
	Рандъл се обърна и го погледна с неизразима окаяност. О’Кийф се засмя и отново се съсредоточи върху екрана. Тогава се вцепени. Главата му се наведе по-близо до яркия светещ кръг и той се втренчи в него за няколко секунди. После погледна някак странно към Рандъл, извърна се от екрана и отиде обратно в камбуза. Остана там, като дъвчеше долната си устна и ругаеше тихо, докато отброи петнадесет минути на часовника си. После се върна при екрана на радара.
	— Мамка му! — Погледна още веднъж към Рандъл и почти незабавно отново към екрана. — Мамка му! Мамка му! Мамка му! Мамка му! Мамка му! — Гласът му се беше надигнал до крясък.
	Силата на гнева му проникна дори през апатията на Рандъл. Той се огледа наоколо през полуспуснати клепачи и попита безизразно:
	— Какво?
	О’Кийф го стрелна с поглед, пълен с чиста омраза. В бързината да потеглят по-бързо беше изпратил Джак да потопи другия кораб. Изруга отново. За пръв път от години беше изневерил на принципа, който му бе помогнал да остане свободен толкова дълго време. Беше се доверил на някой друг за нещо, което трябваше да свърши сам. Погледна към спътника си. Позволи на цялата си ярост, презрение и абсолютна омраза да се изпишат на лицето му. Рандъл потръпна и отново сви глава между раменете си.
	През петнадесетте минути, които О’Кийф беше оставил да изминат, докато се тормозеше в камбуза, петното на екрана се беше приближило с — по негова преценка — около миля. Един патрулен кораб щеше да ги настига много по-бързо. В главата му нямаше никакво съмнение. Между тази част на Северна Африка и Малта нямаше почти никакво движение. Това бяха Сканлън и оная противна малка кучка!
	— Скапан идиот такъв! — рече отчетливо той, почти шепнейки. — Ти, безкрайно скапан, суетен малък тъпак! — Единственият отговор на Рандъл беше да премигне глуповато. О’Кийф посочи с пръст към екрана: — Това са те, безполезен, безмозъчен глупако! Идват след нас.


	Капитанът на патрулния кораб ругаеше Ирландия. Ругаеше целия народ на Ирландия. Ругаеше прадедите на ирландците. Ругаеше и неродените им деца. Втората спасителна лодка също се бе оказала празна. Той стоеше с радиотелефона в ръка и се удряше с другия си юмрук по бедрото. Чакаше така от двадесет минути. В слушалката прозвуча дрезгав и сърдит глас. Командирът се вцепени и постави длан върху апарата, сякаш се опитваше да задържи думите на другия мъж, да ограничи въздействието им.
	— Чуваш ли ме, братовчеде?
	Капитанът кимна енергично.
	— Да, Полковник. Да, чувам ви много добре.
	— Тогава ми отговори, ако не си се парализирал! Намери ли онези коварни кучета?
	Капитанът стрелна тревожен поглед към офицера до радара. Мъжът извърна очи. Командирът облиза устни.
	— Не, братовчеде, Полковник. Още не.
	— Какво? Джалуд ми каза, увери ме, че си по петите им. Не е ли било вярно?
	Капитанът направи гримаса.
	— Надявахме се, че е така, Полковник. Но това, което намерихме, бяха примамки. Поставили са ги на спасителните си лодки. Страхувам се, че сме ги загубили, Полковник.


	Стаята, от която говореше Полковника, беше оскъдно обзаведена и се намираше в казармите на военновъздушните сили в Бенгази. Единствените мебели в нея бяха бюро и стол. На бюрото лежеше парче телексна хартия с текст, дълъг петнайсет сантиметра. Полковника беше сам. Той крачеше из стаята, докато говореше, и когато се обръщаше, кафявата му вълнена роба се подмяташе. В едната си ръка държеше телефон, а в другата — снимка. Бе същата, която Майк му беше дал в пустинята — портретът на момичето, отвлечено от О’Кийф и турците в Хамбург. По лицето на Полковника се стичаха сълзи. Гласът му беше пресипнал от ярост и мъка.
	— Загубили сте ги? Казваш ми, че сте ги загубили? Ти си мой братовчед. От моето собствено семейство. От моята плът. Би трябвало да бъдеш най-добрият ни офицер, а не хленчещ глупак. Нашият народ прави жертви. Купуваме най-доброто оборудване, най-модерните кораби за нашата флота. И глупаците, кретените, които желаят да наричат себе си екипаж, не могат да пипнат някакво си тридесетгодишно крайбрежно корабче в празно море? Тези, които ви изпратихме да намерите, не са обикновени крадци, братовчеде. Те са врагове на народа ни. Врагове на нашата плът. Получиха доверието ни и го предадоха. Трябва да ги хванем. Нима нямаш идея накъде може да са се отправили? И ти ли ще предадеш доверието на нашия народ, скъпи ми братовчеде?
	Заплахата в последните думи беше толкова явна, че капитанът преглътна шумно.
	— Не, Полковник; разбира се, че не. Сигурно са поели курс на север. Може би се опитват да достигнат Италия, Сицилия или Малта.
	— Тогава точно натам трябва да търсиш, братовчеде. Знаеш как се правят тези работи. Или може би си прекарал годините си в Бренхавен само с момичета?
	Острият сарказъм жегна капитана.
	— Не, братовчеде. Учих упорито, а и германците обучаваха много добре мен и останалите. Но въпреки цялото ми уважение към вас, братовчеде, вече сме далеч на север. В този район американските военни кораби провеждат ученията си.
	— Жена! Срещна ли американски кораби?
	— Не, Полковник. Не видяхме нищо. Но е възможно да ни наблюдават още откакто напуснахме пристанището. Нищо чудно и да ни слушат сега. Кой знае какво биха могли да направят, ако не се подчиним на предупреждението, което ни отправиха.
	— Не искам и да чуя за тяхното предупреждение. Слушате ли ме, американци? — Полковника вече крещеше в слушалката. Говореше английски почти без акцент. — Пет пари не давам за вашите предупреждения!
	Капитанът се изненада, когато чу пресекване в гласа му, нещо като потиснато ридание. После се стресна. Полковника отново му заговори с гневен глас:
	— Тези хора трябва да бъдат хванати. Разбираш ли ме? Ти си офицер. Трябва да направиш каквото е необходимо. Каквото и да е то, разбираш ли ме? — Гласът му внезапно се снижи и лицето му стана напълно безизразно. — В противен случаи ще бъдеш разстрелян.
	В празния кабинет Полковника хвърли телефона на бюрото. После, с изтерзано лице, взе телексното съобщение и отново го прочете. Сълзите му рукнаха още по-силно. Накрая пусна съобщението да падне и то прошумоля до него на пода. Вдигна фотографията и отново се втренчи в нея. Горкото момиче беше мъртво. Германската полиция бе намерила караваната на похитителите, паркирана в един къмпинг близо до границата с Холандия. Бе имало стрелба. Бяха загинали двама от турските емигранти. И момичето. Той се свлече бавно на пода и седна с кръстосани крака. Допря снимката до устните си. Лицето му беше изкривено. Започна да плаче на глас — силни, разтърсващи ридания.
	Капитанът продължи да държи слушалката още няколко секунди. Мъжете на мостика се стараеха да отбягват очите му. Накрая той хвърли телефона на един млад офицер.
	— Увеличи колкото можеш скоростта. Ще започнем с обръщане петдесет мили на север и двадесет източно оттук.


	Бяха изминали почти три часа от пускането на лодките и оттогава времето се беше подобрило драстично. Майк бе на кормилото. Мери се появи от камбуза с две чаши, пълни с гъсто черно кафе. Подаде му едната и застана до него.
	— Какво става?
	Той отпи от кафето. Мери му беше сложила много захар, по арабски стил. При обикновени условия вкусът на захарта го караше да прави гримаси, но сега се зарадва на допълнителната енергия. Кимна към компаса:
	— Отправяме се на изток. Още десет минути и отново ще завием на север.
	— В стила на Чичестър ли? — попита дяволито Мери.
	— Точно така. Не се занасяй с него.
	— Кой се занася? И какво ще стане, след като сменим курса?
	— Просто ще продължим на север.
	— Не би ли било по-добре да включим пак радара? Да видим дали ще можем да открием О’Кийф и Рандъл?
	Майк поклати глава.
	— Още не. Либийците може да са достатъчно наблизо, за да уловят сигнала. Ще изчакаме още час.
	— И какво ще правим дотогава?
	Нещо в гласа й го накара да вдигне рязко поглед. Мери му се усмихваше немирно. Все още беше гола, ако не се смятаха белите памучни бикини.
	— Господи, Мери — каза той, като се усмихваше и клатеше невярващо глава. — Има хора, които се опитват да ни убият.
	Тя сви рамене, нацупи се с престорено разочарование и след това на устните й пропълзя дяволита усмивка:
	— Точно така. Но ако това са последните ми минути, няма ли да ми помогнеш да ги изживея възможно най-добре?


>	29.

	— Майната й на кучката! Майната му на Сканлън! Майната им на онези безмозъчни копелета в Дъблин! — О’Кийф се извърна от екрана и закрачи като обезумял към вратата. Там удари безполезно с юмрук по стъклото. — Трябваше всичко да свърша сам! Трябваше да се сетя! Винаги щом позволя на онези тъпи скапаняци да се набъркат, осират всичко! Майната им!
	Говореше на себе си, а не на Рандъл, като едва чуто изплюваше думите. Лицето му беше на сантиметри от стъклото на прозореца.
	— Хайде, Хари. Нима е толкова лошо? Сега, след като времето се пооправи, ще стигнем в Ла Валета за по-малко от три часа.
	О’Кийф се огледа бързо и погледът му попадна на Рандъл. Това беше първото истинско изречение, което последният беше сглобил от няколко часа насам.
	— Времето не е единственото нещо, което като че ли се е променило! — О’Кийф погледна часовника си. Беше го гледал постоянно през последния половин час, откакто преследвачите им бяха поели курс на север. — Да, чак толкова лошо е. И даже още по-лошо. Поеха курс на север преди известно време. Сигурно са ни видели. Оттогава все ни приближават.
	— Че как става това? Ти ми каза, че този кораб има допълнителна мощност на двигателя. Според теб трябваше да можем да надбягаме някакво си прастаро корито.
	— Благодаря, че ми напомни; така и трябва да направим. Само че корабите в този район са приспособени за рекет на контрабандистите на цигари. Ако либийците си докарват джобни пари от испанското прекарване на цигари, значи сигурно ще могат да изкопчат петнадесет възела от онова нещо. Разбира се, ако то беше потопено както трябва, нямаше да изкопчат нищо, нали?
	Рандъл трепна.
	— О, господи, Хари, така е. Грешката е изцяло моя. — В гласа му се почувстваха хленчещи нотки. — Но все пак не аз поисках онова британско копеле, Сканлън, да дойде да ни помогне, нали?
	О’Кийф понечи да отговори, но после се отказа, като се задоволи само с поглед, пълен с презрение. Обърна се, за да огледа екрана, втренчи се в него и за петдесети път прецени шансовете им. Не беше чак толкова лошо, колкото го представяше на Рандъл. След още час и половина щяха да стигнат до най-източната част на Малта, нос Делимара. След като веднъж минеха зад него, щяха да се придържат по-близо до линията на брега и да бъдат абсолютно невидими за преследвачите си. След още половин час щяха да стигнат до входа на пристанището на Ла Валета. Както изглеждаше, щяха да подранят само с няколко минути за срещата. Сканлън и момичето не знаеха името на кораба. Даже и да намереха някакъв начин да вдигнат малтийските власти под тревога, без да знаят името на плавателния съд или пък намеренията на О’Кийф и Рандъл, тези няколко минути щяха да бъдат напълно достатъчни.
	Щом нанесяха удара, бъркотията щеше да им позволи лесно да слязат на брега, да вземат колата и да изминат няколкото мили до залива Сейнт Пол. Там щяха да се качат на наетата яхта, която вече ги чакаше. До обяд щяха да бъдат в Сицилия. До вечерта — обратно в анонимните си апартаменти в холандските предградия. Оттам щяха да разберат какво са направили от новините по телевизията. До следващата сутрин борбата на Шин Фейн отново щеше да бъде на първите страници на вестниците. И не само във Великобритания, а и по целия свят.
	Никога повече британците нямаше да посмеят да изтребват хладнокръвно националистите. След днешния ден тяхното собствено обществено мнение нямаше да подкрепи това. Кротките британци с техните ипотеки, кухненски комплекти с оборудване и зимни вечери, които прекарваха, прегърбени над ваканционните си рекламни брошури, щяха да открият, че и техните деца са уязвими — толкова уязвими, колкото и ълстърските момичета, застреляни от спецчастите в Ървинстоун миналата Коледа. По погрешка! Мислели си, че момичетата са действаща военна група. Бяха впрегнали всичките британски медии да убедят обществото, че момичетата са били застреляни в националистическа вражда. Медийната машина наистина беше свършила добра работа. Номерът бе минал — всеки в Англия го беше преглътнал. И всеки в Ирландия знаеше истината.
	Той се ухили на себе си, все още с лице към прозореца. Този път медийната машина щеше да се наклони на другата страна.
	Все още ухилен, се обърна към Рандъл:
	— Радвам се, че се чувстваш по-добре. Сигурно очакваш с нетърпение прекрасното пътуване с яхта към Сицилия.


	Стюардът постави подноса на ниската масичка с добре пресметнат шум. До каничката с кафе стояха две чаши. Работеше отдавна за капитана. Двамата познаваха навиците си. Погледна през полуотворената врата към леглото в другата стая. При звука от поставянето на подноса голямата квадратна глава на капитана се надигна от дебелите възглавници, обърна се към него, усмихна му се и му намигна бавно. Стюардът отвърна на усмивката и излезе полекичка от стаята.
	Капитанът се измъкна от леглото и отиде гол до масичката. Напълни двете чаши, върна се в спалнята и седна на ръба на леглото. Жената се размърда тихо, отвори очи и примижа на светлината на нощната лампа. После изстена престорено, уви ръка около кръста на капитана и се изправи. Взе протегнатата чаша с кафе, отпи малко с благодарност и се обърна към часовника на нощното шкафче.
	— Пет часът! — изграчи тя с престорен ужас.
	Капитанът се досещаше каква бе мисълта й. Бяха се любили до късно през нощта. Едва след три часа най-сетне бяха заспали, а на неговата възраст два часа просто не бяха достатъчни.
	— Нали не ставаш? Мислех, че няма да пускаме котва още много време.
	Той погледна към нея над чашата си с кафе. Около очите му се появиха бръчици от смях.
	— Още два часа. Но има някои неща, които трябва да направя преди това. Нуждаят се от мен на мостика.
	Тя остави чашата си и се отпусна блажено на възглавниците. После протегна ръце и ги уви около врата му.
	— Горе имаш офицери, които да правят всичко вместо теб. А тук има неща, които само ти можеш да свършиш, капитане. — Докато говореше, жената увисна с цялата си тежест на врата му и вдигна немирно вежди.
	Той погледна надолу към усмихнатото й лице. Беше му навик да си дава много време сутрин и му бе известно, че и тя знае това. Все още се намираха доста далеч от Ла Валета. Хората му познаваха пътя като пръстите на ръцете си. Навсякъде беше дълбока вода без никакви препятствия. Помощник-капитанът управляваше от мостика. Беше чудесен човек и се познаваха отдавна. Отнасяше се снизходително към слабостите на късната средна възраст. Капитанът вече си беше обещал, че ще мързелува в деня, когато хвърлеше котва в Гранд Харбър. Децата щяха да напуснат кораба рано и нямаше да се върнат чак до късно, прекарвайки целия ден в разходки из острова. Трябваше да се приведе в добър вид за официалното посрещане на момчето. Ако не се смяташе това, денят щеше да бъде изцяло негов — можеше, ако желае, да го прекара в каютата си и да навакса съня, който беше пропуснал.
	Жената се изви шеговито на дъга на врата му и тежестта й нарасна. Усмивката на капитана стана по-широка. Той остави чашата си да падне на килима и се отпусна внимателно върху любовницата си.


	— Петнадесет мили, капитане. По-малко от тридесет минути.
	Либийският командир кимна:
	— Отлично. Лейтенант Джармила да приготви хората си.
	Офицерът, с три-четири години по-възрастен от капитана си, отдаде чест и заговори развълнувано в един микрофон.
	Корабът се вряза във вълната, отправяйки се на северозапад. Патрулираха от два часа, като плаваха първо право на север, после на изток, отново десет мили на юг, обратно на запад и после още веднъж на север. Преди около час бяха установили първия си определен радарен контакт. На самата граница на обхвата на техния апарат, на около четиридесет мили разстояние, един плавателен съд се отправяше на север. Радарният белег, който се виждаше на екрана им, заедно с изпъстрената с точки следа на емисията му, показваше бавнодвижещ се кораб, плаващ право към Малта. Настигаха го с повече от тридесет мили в час.
	Капитанът не се помръдна от мястото си. Стоеше и гледаше втренчено през дебелото опушено стъкло към проблясващите бели точици в морето пред тях. В същото време слушаше офицера, кацнал на ръба на мекия висок стол и навел глава над радара, да съобщава координатите и разстоянието до мишената. Когато стигнаха на десет мили от нея, капитанът за пръв път зърна набелязаната жертва като моментно проблясване над вълните.
	Изглежда, някой на кораба също ги беше забелязал. Операторът на радара извика развълнувано. Нарушителят беше променил курса си и плаваше на запад. Капитанът завъртя кормилото и патрулният кораб зави по-близо към мишената.
	— Сър? — Един младеж, на не повече от деветнадесет години, го гледаше. Капитанът кимна, давайки му разрешение да говори. — Ще се приближаваме ли към тях?
	Командирът се намръщи, когато чу тревожната нотка в гласа му.
	— Разбира се, че ще се приближим. Защо задаваш такъв глупав въпрос, Джамил?
	Младежът започна да човърка нокътя на един от пръстите си.
	— Сър, мишена е един от нашите търговски кораби. Хората на него са имали на разположение много часове, за да го огледат. Сигурно вече са открили арсенала. Те ще бъдат въоръжени, сър. Ще имат ракети.
	Капитанът тъкмо се канеше да се присмее на младежа, но изражението му се промени рязко. Втренчи се замислено напред. Нито един от хората му не бе участвал в каквото и да било военно действие. Опитът им се заключаваше в патрулиране във водите около Триполи и Бенгази, разпознаване на системите на корабите и стрелкова практика по стари корита. Но на тези стари корита никога не бе имало някой, който да стреля в отговор. Патрулните кораби бяха бързи, тежковъоръжени и опасни; ефективни срещу лековъоръжените контрабандисти, които трябваше да нападат. Но сега тънкият им алуминиев корпус щеше да бъде крайно уязвим за оръжия, предназначени да пробиват танкове. Без да погледне отново младежа, капитанът даде заповед.
	Бяха на седем мили от мишената, когато пак заговори. Секунда по-късно видя как две облачета от бял дим излязоха от двете батарейни установки, монтирани на предната палуба. Двете ракети френско производство, всяка голяма колкото човешки крак, сякаш увиснаха за момент в блясъка на прожекторите, които осветяваха палубата, преди да се придвижат напред и да се превърнат в ярки точици в тъмнината.
	Двете оранжеви пламъчета на експлодиралите ракети лумнаха и бързо изгаснаха, след което бяха заместени от по-мътна, но постоянна светлина. Яркостта й нарасна, когато огънят обхвана всичко. По нареждане на капитана, патрулният кораб се приближи до горящия плавателен съд и го обгърна с блясъка на прожекторите си. Последният се беше наклонил силно на лявата си страна и палубата му беше потопена донякъде във водата. Мъже пълзяха по наклонения корпус към спасителната лодка, която се показваше до половината от морето. Кърмата се виждаше изцяло, осветена от мощните прожектори. Името на съда, написано на латиница, можеше да се види. Пристанището на регистрация, съвсем четливо под името, беше туниско.
	Капитанът издаде звук, който приличаше повече на хленч. Това не беше либийският кораб, който търсеха. По негово нареждане току-що беше унищожен невинен плавателен съд на съседен Тунис. Загриза нервно нокътя на палеца си. И бездруго вече имаше достатъчно търкания между двете държави, произтичащи от дългогодишните им териториални спорове. Той се втренчи в потъващия кораб, като наблюдаваше хората, които се мъчеха да стигнат до мятащата се спасителна лодка. Те гледаха към неговия кораб и лицата им се виждаха ясно. Единият от мъжете вдигна юмрук и сякаш изкрещя нещо. Не чуваха думите му, но виждаха гнева на лицето му. Капитанът престана да дъвче палеца си и промърмори нещо. Единият от офицерите се обърна и го погледна слисано:
	— Сър?
	— Чу ме добре. Изпълнявай.
	Все още втренчен невярващо в командира, мъжът заговори в радиостанцията в ръката си. Долу, на палубата, офицерът, който ръководеше мъжете, се обърна и погледна към мостика. Човекът с радиостанцията отново проговори. Офицерът долу изкрещя заповед. Моряците, наредени по цялата дължина на парапета, откриха огън. Минута по-късно около останките от унищожения кораб не се виждаше никакво движение. Едно тяло лежеше наполовина извън спасителната лодка. Другите бяха изчезнали, пометени от вълните. След още един продължителен откос от лодката се разхвърчаха трески. Трупът подскочи гротескно. Накрая лодката плавно потъна под повърхността и остави направеното на решето тяло да плува като бледо петно в черното море.
	Капитанът се извърна. По бузите му се стичаха сълзи. Целият се тресеше.
	— Трябва да поемем на север. Директно към Ла Валета. Братовчед ми заповяда така. — Гласът му трепереше. — Трябва да направим това, което Революцията изисква от нас.


	О’Кийф беше възстановил спокойствието си. Площта на Малта запълваше лявата половина на екрана пред тях. Нос Делимара беше на тридесет минути път. Вече други плавателни съдове изпъстряха екрана с точици. Щом веднъж заобиколеха носа, момичето и Сканлън нямаше да могат да направят нищо, за да ги спрат. Петте мили, които ги разделяха, спокойно можеха да бъдат и петдесет.
	Той се подсмихна. От нос Делимара нататък беше обмислял действията си дузина пъти. Знаеше с точност до секундата колко ще им трябва да го заобиколят, за да се промъкнат през входа на Гранд Харбър. Преследващият ги кораб нямаше да представлява нещо повече от неудобство. Щеше да им се наложи да изчакат няколко минути. При идеални условия О’Кийф щеше да предпочете да ги прекара извън пристанището. Сега им се налагаше да се намъкнат вътре, което можеше да привлече вниманието на малтийските пристанищни власти. Но това нямаше кой знае какво значение. Докато стигнеха до тях, за да ги разпитат, с техния бавен маниер на действие, цялата операция щеше да е приключила.


	Майк проточи врат напред, като се напрягаше да види в тъмнината пред себе си. Мърмореше си нещо, сякаш се молеше на кораба да върви по-бързо. В гърдите му кипяха мъка и гняв. На изток черното небе посивяваше. Беше изминал половин час, откакто бе видял първите групички светлинки пред себе си, които показваха разпръснатите селища на Малта. Обърна се към вратата на камбуза:
	— Мери!
	Тя се показа след няколко секунди, като разтърсваше глава, за да прогони съня. Около раменете й беше увито одеяло, изровено от някоя каюта на екипажа. Приближи се до Майк, притисна се леко до него и сложи глава на рамото му.
	— Какво има?
	Той взе ръката й и я шляпна върху кормилото.
	— Хвани това. Време е още веднъж да хвърля поглед към онези копелета зад нас.
	Стисна леко ръката й и отиде до радара, като се задъхваше, докато ходеше. Последната амфетаминова таблетка беше изпита преди доста време. Ефектът й вече отслабваше и отново оставяше Майк в лапите на болката. Беше изминал половин час, откакто за последен път бе посмял да излезе на палубата. При подобрилите се условия му беше отнело секунди да определи местоположението на кораба на О’Кийф. После беше изключил незабавно екрана, без да очаква, но и без да смее да пренебрегва възможността либийците да ги проследяват. Сега, само на няколко мили от брега, движейки се в безопасните малтийски води, той отхвърли възможността от по-нататъшно преследване, завъртя копчето и се наведе над екрана.


>	30.

	— Защо не поседнеш за малко? — попита О’Кийф, хвана Рандъл за ръката и го издърпа грубо от кормилото. — Подишай чист въздух, ако искаш. Аз ще поема това тук.
	Пусна Рандъл, като по този начин го освобождаваше. Без да каже нито дума, Джак отиде до вратата, отвори я рязко докрай и се отпусна тежко на прага, хванал глава между двете си ръце, напълно безразличен към величествения изгрев, който започваше да се разгръща пред него.
	О’Кийф се втренчи право напред. Беше достатъчно светло, за да може да види ясно червеникавите скали отпред и вляво от носа. Завъртя кормилото, като се стараеше да мине колкото е възможно по-близо до каменистия бряг. Поддържаше пълна скорост, без ни най-малко да забави ход, докато се приближаваше до скалите. Беше се приготвил добре за този момент, изучавайки карти и преминавайки пробно отсечката, докато беше научил всяка издатина на брега наизуст. И все пак бе благодарен, че това е Средиземно море, без приливи, които да усложнят нещата.
	Само екипажите на две или три ярко боядисани рибарски лодки видяха издраскания и лющещ се кораб, който се отправи с бясна скорост към широкото устие на залива Марсакслок, към бялата линия на прибоя, който кипеше в подножието на скалите. Хората се накачулиха по парапетите на плавателните си съдове, за да наблюдават с почуда изненадващото, самоубийствено препускане на разнебитения кораб към брега.
	О’Кийф гледаше приближаващите се скали с абсолютно хладнокръвно изражение. В стомаха му беше започнало да се появява съвсем леко треперене — треперенето, което от тридесет години насам усещаше в моментите, преди работата да достигне кулминацията си. Скалите се мержелееха над тях. Рандъл се беше обърнал да ги гледа. Седеше ужасен и безпомощен, с посивяло лице наблюдаваше как всеки момент щяха да се разбият в проблясващия червен камък.
	Внезапно О’Кийф извика победоносно и махна с юмрук пред гърдите си. Скалната стена минаваше с голяма скорост на метър от левия им парапет. Бяха успели! През последните седем-осем мили в Гранд Харбър щяха да се придържат колкото е възможно по-близо до скалистата, назъбена брегова линия, за да могат със сигурност да се скрият от всякакви преследвачи.
	Около тях рибарските лодки подскачаха: някои в покой, а други — вече отправили се към пристанището. След още петнадесет минути щяха да зърнат товарните кораби, закотвени извън кея и очакващи места. Това допълнително щеше да затрудни всякакви преследвачи.


	Майк изруга. Точицата изчезна от екрана, погълната от бялата маса, която представляваше очертанията на Малта. Той стовари юмрук върху таблото пред себе си, побеснял от гняв.
	— Какво има? — Гласът на Мери беше пресипнал от тревога. Страхуваше се да не загубят О’Кийф. Но най-вече се страхуваше за Майк. Беше пребледнял като мъртвец. На два пъти през последните минути краката му се бяха огънали и се бе свличал на колене.
	— Загубихме ги. Зад острова са — отговори, без да я гледа, все още втренчен в екрана.
	— Няма ли пак да уловим сигнала им, след като заобиколим носа?
	Той сви рамене.
	— Не знам. Съмнявам се. Ще останат близо до брега. Щом веднъж влязат между корабите около входа на пристанището, ще бъде адски трудно да ги открием. Това е дяволски голямо пристанище, а и нямаме и най-малката представа какво са намислили. Ще спечелят много време, докато проверяваме… — Гласът му заглъхна за момент, после прозвуча като едва доловимо мърморене: — Майка му стара!
	Мери го погледна. Той стоеше, вкопчен в скобата на радара за опора и наведен над екрана.
	— Майк? Какво има? Добре ли си?
	Обърна се и я погледна. Очите му бяха замъглени, без фокус. Посочи екрана:
	— Проклетите либийци! Идват след нас!
	Едва беше свършил да говори, когато коленете му се подгънаха. Свлече се на пода и остана да лежи неподвижен. Мери пусна кормилото, изтича до Майк, коленичи и го разтърси. Главата му се наклони на една страна и той изстена тихо. Доволна, че не е умрял, Мери се изправи и се наведе над екрана. Някакъв плавателен съд беше поел курс право към тях. Докато гледаше, той се приближаваше все повече и повече. Майк очевидно беше прав. Въпреки малкото знания, които бе придобила през последните няколко часа за радарите, беше явно, че другият кораб ги настига бързо — много по-бързо, отколкото бе възможно за търговски кораб. Хвърли тревожен поглед към Майк и изтича обратно към кормилото.
	Нямаше нужда да размишлява какво да прави след това; събитията избираха заради нея. Трябваше да даде пълна скорост към пристанището. Ако щяха да търсят О’Кийф, можеха да го намерят именно там. А и щом веднъж влезеха, либийците със сигурност нямаше да посмеят да ги последват и да атакуват чужд кораб. Но по дяволите! Даже и да го направеха, двамата с Майк поне щяха да имат възможността да слязат на брега и да избягат! Ако ги настигнеха в морето, щяха да бъдат мъртви.
	Тя изостави компаса и насочи кораба към върха на носа. Опасността отзад я правеше безразсъдна. Врязваше се между отскачащите вълни и едва не докосна сушата, както беше направил О’Кийф няколко минути преди това. Малко се поуспокои, когато зави вляво към следващия нос, няколко мили по-нататък. Поне за момента я утешаваше мисълта, че либийският кораб сигурно е загубил следите им. Сега щяха да си поиграят на котка и мишка. Според грубата скица, която Майк се бе опитал да нахвърли по-рано същата нощ — по памет от прекараните в плаване ваканции много години преди това — до Ла Валета оставаха може би още осем или девет мили. Най-вероятно преследвачите можеха да ги потопят с ракети и от много по-голямо разстояние. Само че след като веднъж им бяха загубили следите, колкото и да копнееха за отмъщение, щяха да предпочетат да се приближат достатъчно, за да са сигурни, че не потопяват някой друг кораб.


	О’Кийф се ухили самодоволно. Когато извика на Рандъл, гласът му беше изгубил предишната си груба нотка; сега вече бе в мир с целия свят.
	— Хей, Джак! Виж там.
	Почти неспособен да направи това усилие, изтощен от постоянното гадене, Рандъл се изправи с мъка и обърна глава, за да проследи жеста на О’Кийф. Двамата се втренчиха в далечината. На три мили пред тях един лайнер с избледнели от зората светлини и с розови отблясъци на бялата си боя се плъзгаше през входа на пристанището.


	Капитан Андропулос наблюдаваше как се приближават към бастионите от пясъчник, които охраняваха подхода към пристанището. Зад тях сградите, от същия червен камък, отразяваха бледата слънчева светлина и тя като че ли идваше отвътре. Беше влизал в това пристанище стотици пъти и все пак то никога не пропускаше да спре дъха му. Скалите отвъд града сякаш бяха направени от пламък. Ниските кубета на дузина църкви лъщяха на светлината. Той промърмори нещо на лоцмана и посочи усмихнато към палубата долу.
	Парапетът беше обрамчен от три редици деца. Всичките проточваха шии, за да се възхитят на гледката. Рядко можеше да се види такова нещо в толкова ранен час — децата спяха здраво и дълго, когато бяха в морето. Техните учители бяха направили чудеса, за да ги изкарат на палубата толкова рано. Може би беше заплахата, че ще изпуснат ферибота; имаше само един, в седем и половина. Всеки, който го изпуснеше, щеше да остане на борда, докато останалите се върнеха обратно вечерта.
	Корабът се плъзна покрай масивните укрепления в спокойните води на огромното пристанище. Грациозният корпус на лайнера се извисяваше над множеството по-малки плавателни съдове, които се тълпяха по обширното място за пускане на котва: покрити с ръжда товарни кораби, яхти и крещящо боядисани катери. Биещите на очи лузус — подобните на гондоли малтийски рибарски лодки, пресичаха забързано пътя на лайнера, като се измъкваха на сантиметри, когато притежателите им махаха на поздравяващите ги деца и управляваха лодките си с една ръка с нехайна точност.
	Капитанът и лоцманът отново си размениха няколко кратки реплики. Корабът забави още повече ход и малко по-късно от кърмата падна котва и цопна тежко зад тях. Лайнерът продължи да се движи напред, докато веригата на котвата се развиваше с грохот. Капитанът и лоцманът отново си размениха реплики. Водата около кърмата закипя, когато моторите внезапно минаха на заден ход, корабът потрепери и спря. Котвата на носа се гмурна в морето. Последва още една команда от мостика и задното въже се изпъна и потрепери. Мощната лебедка започна да го навива и корабът беше изтеглен назад. Предното въже се опъна сега, когато гигантската котва се заби в морското дъно. Една последна дума от мостика и корабът застана неподвижен, прикован от двете изпънати вериги между оживеното множество по-малки съдове.


	По лицето на Мери се стичаха сълзи и пръски вода. Плачеше от гняв и объркване. Далеч напред се различаваха кораби, които влизаха и излизаха от пристанището. Малко по-близо до брега няколко други бяха пуснали котва. За нетренираното й око почти всеки от тях можеше да бъде този на О’Кийф. Тя хвърли още един изплашен поглед към Майк, остави кормилото, прекоси тичешком камбуза и излезе на палубата на кърмата. Ъгловатият силует на патрулния кораб се врязваше директно през водата към нея, като с приближаването си хвърляше настрани две високи до палубата разпенени вълни.
	Мери го гледаше от няколко минути. Бе променил курса си три пъти, като се приближаваше към някой кораб и след това отново тръгваше към нея. Тези отклонения несъмнено бяха, за да провери регистрацията на другите плавателни съдове, преди да реши за пореден път, че корабът, който се носеше право към входа на пристанището, е най-добрият залог. Сега разстоянието между тях се скъсяваше много бързо. Мери знаеше, че разполагат само с няколко минути, за да се измъкнат и влязат в безопасното пристанище, преди да бъдат настигнати. Тя се завъртя на пети, изтича вътре, сграбчи кормилото и отново го върна с няколко градуса към целта. На пода до нея Майк се размърда и изстена тихо. Извика го по име. Той не помръдна. Мери отново извика, като ревеше толкова силно, че гласът й отекваше между стоманените повърхности на мостика. Брадичката на Майк се надигна от пода. Устните му се раздвижиха, но от тях не излезе звук.
	Мери захапа силно долната си устна, после отдръпна внезапно крака си назад и ритна Майк в бедрото.
	— Извинявай, Майк — промърмори и го ритна жестоко втори път. Той се претърколи по гръб и отвори очи. Лежеше и я гледаше с празен поглед — очевидно не осъзнаваше какво го бе събудило. — Либийците! — извика Мери, ръгна го още веднъж с палеца на крака си и посочи към кърмата зад гърба си. — Ей там са.
	Постепенно, сякаш излизаше от транс, по лицето му плъзна разбиране. Той пое протегнатата й ръка и се издърпа първо на едно коляно, а после на крака. След това поклати глава и примигна, за да нагласи отново очите си във фокус.
	— За какво говориш?
	Мери посочи с глава зад гърба си:
	— Спомняш ли си онези неизползваеми патрулни кораби, за които ми говореше? — Едната й буза потрепна в иронична усмивчица. — Там има един от тях, готов да ни вдигне във въздуха.
	Той се втренчи в нея за момент, сякаш все още се надяваше тя да се шегува, а след това грабна издраскания бинокъл от дървената му кутия близо до кормилото. Обърна се и излезе от камбуза, като влачеше единия си крак и притискаше ръка към ранената си страна.
	Излезе на палубата. Подпирайки се с гръб на стената на камбуза, насочи бинокъла към лъскавия кораб, който се носеше към тях. Виждаха се мъжете, натрупани по носа, и ъгловатите силуети на оръжията, които държаха. Високо на всяка от страните на кораба, точно зад носа, имаше номер, изписан с бяло на сиво-зелената маскировъчна боя. Все още не виждаше достатъчно, за да го прочете. Това все пак бе някакво утешение. Либийците вероятно също не можеха да прочетат името на плячката си.
	Той се обърна и погледна напред, покрай кабината на щурвала, към укрепленията на входа на пристанището, като се опитваше да прецени разстоянието. Преметна каишката през главата си и остави бинокъла да падне на гърдите му. С обтегнати от болка устни, той се обърна и затътри крака към мостика. Мери гледаше мрачно напред, бледа и с напрегнато лице. Майк уви ръка около раменете й и застана плътно до нея.
	— Ами О’Кийф? Какво става с онези копелета?
	Мери поклати глава. Объркването караше гласа й да звучи почти като плач:
	— Не знам. Изгубихме ги, когато заобиколиха носа. — Махна с ръка напред в безпомощен жест. — Биха могли да бъдат къде ли не там.
	Майк кимна и избърса потта от очите си.
	— Да, биха могли. Но не са. Намислили са да направят някоя голяма поразия. Тази бомба, която носят, е достатъчно мощна, за да потопи и самолетоносач. Едва ли възнамеряват да я пропиляват за дребосъците тук наоколо. — И направи жест към корабите, които бяха закотвени около тях. — Ще бъдат в пристанището, сигурен съм. Значи и ние трябва да отидем там.
	Тя обърна глава и го погледна. Лицата им бяха на няколко сантиметра едно от друго.
	— И мислиш, че ще се справим?
	Той задържа очите си на нея за секунда и хвърли един поглед зад себе си. После отново се втренчи тържествено в нея, наведе бавно глава и я целуна по косата.
	— Съмнявам се, Мери.
	След това се приведе и взе гранатомета.


	Капитанът стовари бинокъла върху контролното табло и се завъртя с лице към по-възрастния офицер.
	— Свърза ли се с него?
	Подчиненият му трепна:
	— Още не, сър. Свързах се с майор Джалуд. Търсят Полковника. Мислят…
	— Идиот! — Капитанът грабна радиотелефона. — Джалуд? Вярно ли е? Братовчед ми не може да бъде открит? — Гласът му се повиши с презрително недоверие. Послуша малко с яростно блестящи очи, докато човекът, който беше дясната ръка на Кадафи, отговаряше. — Тогава ти трябва да ме упълномощиш. — И отново се заслуша. Устните му се движеха в безмълвни псувни. — Какво? Да. Ами не. Работата е там, че сме напълно сигурни, но не можем да прочетем името. До пет минути ще знаем. До шест те ще бъдат в пристанището. А? Разбира се, че сме в техни води. — Пак се заслуша. — И какво, ако наистина греша? Жени ли сме сега? По-добре е да действаме и сгрешим, отколкото да съм прав и ти да не си ме упълномощил. За последен път, майоре. Съгласен ли си да продължа? — Капитанът млъкна, дишайки тежко, и направи презрителна и нетърпелива гримаса, докато майорът говореше. — Ами тогава намери Полковника!
	Почти изкрещя последните думи и хвърли телефона в ръцете на офицера, който го притисна до ухото си и започна да бърбори в него.
	Капитанът се извърна гневно настрани и закрачи из мостика, като удряше с юмрук дланта на другата си ръка. Все още крачеше, когато единият от офицерите нададе вик и го накара да се извърти и погледне напред. Грабна отново бинокъла и си пое рязко дъх. За пръв път бе в състояние да прочете ясно името върху кърмата на плавателния съд. Беше същият, на който бяха загинали колегите му моряци. Вдигна бинокъла по-високо, за да огледа палубата на кораба. Изруга ядосано. Един мъж, гол до кръста, излезе от камбуза. Капитанът преглътна. Не можеше да се сбърка предназначението на тръбата в убит цвят, която държеше под мишница. Мъжът вдигна бинокъла си и за миг капитанът доби неприятното чувство, че се гледат един друг в очите. Затова пусна бинокъла и без да прекъсва движението, се обърна към офицера-артилерист. Изкрещя команда, която се състоеше от една-единствена дума.


	Леденото спокойствие на О’Кийф се беше възстановило напълно. Той отново си подсвиркваше, като педантично довършваше поправките на паяжината от жици, която оплиташе кабината на щурвала. През широко отворената врата до него долетяха младежки гласове, които ставаха все по-високи и развълнувани. Усмихнат, но със странно неподвижни очи зад тъмните очила, той вдигна поглед към вратата. Рандъл стоеше отвън и оглеждаше водата и кея наоколо с безжизнени, но бдителни очи. До вратата вътре в кабината стоеше пушка, сложена така, че да може да се достигне веднага при нужда. Лицето му сякаш беше направено от маджун. Зад Рандъл, на четвърт миля разстояние, носът на лайнера се показваше иззад сушата, която обграждаше дълбокото заливче, където О’Кийф беше предпочел да изчака, настрани от главното пристанище.
	Усмивката му стана по-широка. До него беше достигнал и един друг шум, открояващ се над глъчката на събуждащото се пристанище; беше го чувал много пъти по време на внимателните си разузнавателни пътувания до острова. Това бе моторът на ферибота, който наближаваше лайнера. Усмивката на О’Кийф се превърна в намръщена гримаса, когато до него долетя още един звук, смесващ се с бръмченето на ферибота. Беше музика — безредната дандания на оркестър, който на открито се чуваше от разстояние. О’Кийф поклати глава и го пренебрегна, после се наведе, за да провери отново кабела, който минаваше от вратата през контролното табло и стигаше до него. Избута с крак алуминиевата кутия, с която не се бе разделял, откакто бе натоварен семтексът, по-навътре, в ъгъла между пода и конзолата. Погледна надолу, за да провери положението й и видя, че е подръка, но на безопасно място. Бутна очилата по-нагоре на носа си и извика Рандъл. Гласът му беше почти нежен:
	— Готово, Джак. Можеш да отвържеш онова въже.
	Рандъл стана, спъна се и изтича до кърмата, където отвърза единственото въже, което ги държеше за кея, и остави края му да падне във водата. Корабът започна полека да се придвижва към центъра на заливчето. Въпреки тъмните очила, Рандъл присви очи от светлината, отразена във водата. Сега се виждаше целият лайнер. Някъде по средата му имаше мостче, покрито със сенник на ярки райета, което водеше надолу до нежно плискащата се вода. Около него зад парапета се тълпяха деца.


>	31.

	Докато капитанът на патрулния кораб го гледаше, Майк прекрачи прага на камбуза и излезе на палубата. Под мишницата си носеше гранатомета. От него стърчеше издутата, боядисана в кафяво муцуна на ракета. Сканлън беше обхванат от пристъп на световъртеж, който го накара да се облегне на стената, за да запази равновесие. Шеметът му премина. Изправи се, вдигна бинокъла и започна да крещи на Мери, без дори да знае дали тя го чува, за да я подкани по някакъв начин да увеличи още малко скоростта.
	Либийският кораб вече бе достатъчно близо и Майк виждаше лицата на мъжете, които протягаха шии към него, нетърпеливи и развълнувани като запалянковци на състезание. Той пусна бинокъла. Изобщо не можеше да схване защо още не са го вдигнали във въздуха — кораб като онзи носеше достатъчно ракети, за да ги е потопил вече десет пъти. Но не си губи времето в търсене на обяснения. Разтърси глава, за да прогони останките от замаяност и недоверие и започна да вдига гранатомета към рамото си.
	В момента, в който го направи, двама от мъжете се откъснаха от парапета и хукнаха, като оставиха бака на патрулния кораб празен. Майк нямаше нужда от бинокъла, за да узнае причината. Неговият и на Мери късмет се беше изпарил. Капаците, които пазеха батарейните ракетни установки, бяха махнати и го оставиха да гледа право в зейналите им черни дула. С пресъхнала уста, той притегли гранатомета стабилно на рамото си, опря буза на метала и стреля.
	Наблюдаваше как огнената опашка, ярка дори и на фона на изгрева, проблесна към преследвача им. Удари идващия кораб по носа, точно под котвата. Няколко секунди по-късно Майк продължаваше да гледа като ударен от гръм, когато до него долетя един звук — не експлозия, а металическо думване. Ракетата беше отскочила от острия ъгъл на металния корпус. Вдигна се облак пръски, когато тя избухна в морето на четиридесет метра от кораба, без да причини никаква вреда. Стомахът на Майк се сви на топка от страх. Очакваше всеки момент ракетните установки да блъвнат пламък. Мърморейки си, грабна още една ракета от колана си и започна да я пъха в тръбата, тромав от бързането и паниката. Преди още да беше свършил с презареждането, корабът зави рязко под краката му и той падна на колене.
	Изправи се отново, като ругаеше яростно потта, която го беше покрила. Сърцето му блъскаше лудо, докато се приготвяше за удара на ракетите. Вече се мъчеше да вдигне отново оръжието си, когато се отказа и извика от изненада. Патрулният кораб не се виждаше. Носът, който закриваше пристанището от югоизток, минаваше само на няколко метра от Майк. Той погледна бързо наляво. Почти на половин миля разстояние, на отсрещната страна на устието на пристанището, се издигаше без съмнение Форт Сейнт Елмо, построен от червен пясъчник, който се плъзгаше назад. Майк почувства как цялата му болка се изпари. Вдигна юмрук над главата си и нададе победоносен крясък. Вече бяха в убежището на Гранд Харбър.
	Няколко секунди по-късно патрулният кораб се появи с голяма скорост. В продължение на триста-четиристотин метра премина бързо в права линия през устието на пристанището, а след това зави към открито море с плавен завой. Майк се обърна и се затича към Мери, като мъкнеше и гранатомета със себе си.


	О’Кийф беше сам в кабината на щурвала. Побутна копчетата на таблото и насочи кораба към средата на заливчето. Сега се виждаше целият лайнер. По мостчето бяха започнали да слизат деца. През водата, която го разделяше от тях, се чуваше как някой крещи команди и тайнствената музика беше станала по-силна. Механично погледна часовника си. Сигурно заради годините на британско господство Малта бе единственото място на Средиземно море, където нещата ставаха навреме. Фериботът, който с плоската си палуба и сенник на жълти и сини райета приличаше на плаваща шатра, заобиколи кърмата и се изравни с мостчето.
	Усмивката на О’Кийф поизбледня от леко учудване. Под сенника, върху издигнат подиум в ъгъла на палубата на ферибота, свиреше духов оркестър от петима души. Децата, вместо да се разпръснат безредно по палубата, както правеха обикновено, слязоха под строй, напътствани от стюард с червено сако. Друг стюард ги подреждаше. Построиха се на палубата в редици, като оставиха място в подножието на мостчето. От двете му страни бяха застанали още деца и образуваха шпалир. На върха на мостчето се появи униформен мъж. О’Кийф позна по облеклото му, че е капитанът. Ръката на мъжа почиваше на рамото на едно момче, част от лицето на което беше скрита от превръзка. О’Кийф се ухили — явно си правеха някаква церемония. Сега щеше да им осигури малко неочаквани фойерверки.
	Рандъл стоеше близо до палубата на кърмата, сложил ръка върху механизма за освобождаване на надутата гумена лодка. Дишаше дълбоко — отчасти от напрежение, отчасти от облекчение от относителната стабилност на палубата под краката му. Гледаше втренчено към претъпкания ферибот и мостчето. После долетя крясъкът на О’Кийф от вътрешността на кабината на щурвала:
	— Добре, Джак. Започва се!
	Гласът на Хари звучеше някак момчешки, потреперващ от вълнение. Изражението на Рандъл не се промени. Той продължаваше да гледа вцепенено към лайнера.


	Мери все още беше на кормилото. Майк стоеше близо до нея, сложил една ръка върху таблото пред него, а другата около раменете й. Тя гледаше безнадеждно към пристанището, което се простираше пред тях. Няколко секунди преди това плачеше от облекчение; сега сълзите й отново се стичаха, но от объркване.
	— О, господи! — изхълца тя. — Това тук е дяволски огромно. Нямах си представа. Мислех си, че ще бъде… не знам, може би като малък залив. — Мери посочи с ръка напред, като клатеше глава: — Само че то никога няма да свърши.
	Майк кимна, като оглеждаше движението около корабите с присвити очи. Пристанището беше дълго две мили, а заливчетата се бяха врязали почти с по миля в сушата от двете му страни. Той й отговори, без да я погледне, като едва мърдаше устните си:
	— Аха, точно така. Че защо, мислиш, британците не го изпускаха толкова дълго?
	— Но, Майк, търсенето ще ни отнеме часове! Тук сигурно има дузини кораби като техния.
	Той сви рамене. Движението го накара да си поеме рязко дъх.
	— Е, добре е все пак да започнем отнякъде. Насочи се натам. — Майк посочи към единия от заливите вляво. После, гримасничейки от болката, причинена от това движение, той сложи ръка на раменете на Мери, вдигна бинокъла и започна да оглежда един по един закотвените плавателни съдове.


	Очите на либийския капитан пламтяха.
	— Но аз можех да ги унищожа! Ако ти не ни беше забавил с женското си колебание, майоре, щях вече да съм ги смачкал като насекоми. Щях да го направя, дори и без твоите пълномощия. Но бях закъснял твърде много. Заради твоите момичешки скрупули. — От гняв в ъгълчетата на очите на капитана се бяха появили сълзи. — Братовчед ми ще ти вземе главата за това, майоре.
	Мъжът от другия край на линията отговори с много тих и уморен глас:
	— Той е и мой братовчед, лейтенант. И го нямаше. Беше отишъл в пустинята за една от своите разходки. Така че не можеше да те упълномощи да направиш както ти искаше. И ти не го направи. Това е всичко. Никой няма да те укори за нищо. Ти направи всичко възможно според силите си.
	— Всичко възможно ли? Можех да направя толкова много повече, майоре! Можех да постъпя така, както ми беше наредил Полковника. Ако ти не беше такъв страхливец, ако не ме беше спрял.
	Другият въздъхна тежко.
	— Виж, лейтенант, аз лично се възхищавам на твоята преданост. Но проблемът е деликатен. Малтийците са наши приятели. — В гласа му се промъкна иронична нотка. — Едва ли трябва да ти напомням колко малко приятели имаме. Връщай се у дома, лейтенант.
	Линията прекъсна. Капитанът постоя още няколко секунди неподвижен, загледан в слушалката. След малко отново проговори — непрекъснат поток от псувни.


	Следвайки инструкциите на Майк, Мери обърна кораба на сто и осемдесет градуса. Излязоха бързо от залива и вълните след тях разлюляваха малките лодки по кея, тъй като корабът се движеше по-бързо, отколкото трябваше при тези условия. Никой плавателен съд там не наподобяваше този на О’Кийф.
	Завиха в следващото, по-дълбоко заливче. Там също нямаха късмет. Излязоха отново, като следваха по протежение земята, която стърчеше надалеч, до главното пристанище. Стигнаха до края на носа и свърнаха наляво. Вниманието на Майк беше привлечено от блестящия бял корпус на закотвения лайнер, на половин миля по-нататък в пристанището. Ферибот с крещящо ярък сенник минаваше под кърмата му. Той се обърна и спря до лайнера, като изглеждаше като джудже до огромния му корпус. Майк гледаше блъсканицата от хора, които се открояваха върху бялата боя, сякаш бяха черни, изпълваха палубата на лайнера и започваха да се стичат по стълбата. Мисълта го удари като гръм.
	— Бързо, Мери! Ей там! Лайнерът! Давай към него.
	Главата й отскочи назад, когато й хрумна същата мисъл като на Майк. Тя завъртя рязко кормилото.
	— Хайде, Мери! По-бързо! Дай на това проклето нещо пълна скорост, за бога!
	Майк тръгна към вратата. Мери бутна лоста докрай напред. Корабът потрепери и събра последните си няколко възела скорост. Зад тях мъже крещяха и жестикулираха гневно с ръце, когато малките, ярко боядисани лузус се разлюляха силно от вълните след кораба. На триста метра отдясно на лайнера, идвайки от градската страна на пристанището, един катер се отправи към него. Виждаха се фигури, натрупани по парапета. Нищо наоколо не наподобяваше купчината ръжда на О’Кийф. Пътниците на лайнера започнаха да се изсипват на плоската открита палуба на ферибота.
	Викът на Мери откъсна вниманието на Майк от лайнера:
	— Виж! Ей там!
	Той проследи движението на протегнатата й ръка. Разнебитеният кораб се промъкваше иззад един нос. Майк грабна мощния бинокъл точно когато съдът се показа изцяло. Вдигна уреда към очите си, като преценяваше разстоянието. После издаде звук, сякаш се задушаваше, и остави бинокъла да падне на гърдите му, като се бореше с желанието си да повърне. Никога нямаше да успеят да затворят празнината навреме.


	Спокойствието на О’Кийф беше напълно изчезнало. Сега почти крещеше инструкции на Рандъл. С вцепенено лице, препъвайки се и мърморейки си, Джак се силеше да прехвърли надутата лодка през кърмата. Успя да я постави върху парапета, развърза последното въже, което му пречеше, и я избута в морето. Едно-единствено тънко въже я задържаше за кораба. Той прекрачи сковано парапета, като се движеше с призрачна вцепененост, и се спусна към лодката.
	В кабината на щурвала О’Кийф се потеше и псуваше. Действията му бяха започнали да стават трескави. Корабът пропълзя напред. Докато поддържаше курса към неподвижния ферибот, той доопъваше шнуровете. През цялото време поглеждаше неспокойно часовника си. Когато опъна и последния шнур, до лайнера бяха останали не повече от четиристотин метра. Най-сетне доволен, О’Кийф се огледа, за да провери останалите кабели, кимна и промърмори нещо. Усмихнат и спокоен сега, когато и последните приготовления бяха довършени, той се наведе и взе металната кутия от пода пред краката си. Погледна още веднъж часовника си, цъкна доволно с език, дръпна назад лоста пред себе си и забави скоростта на кораба до тази на пешеходец. Взря се напред, за да провери за последен път дали корабът му се е отправил към мишената си.
	— Копелета!
	Изкрещя думата с изкривено от ярост лице, подобно на древна митична маска. Един катер, с накачулени по парапетите хора, беше спрял точно между О’Кийф и мишената му. Хари заизригва псувни и нововъзстановеното му спокойствие беше пометено от буря от объркване и ярост. Започна да се бори с шнуровете, като ги отпускаше достатъчно, за да може да промени курса си.


	Капитан Андропулос стоеше на върха на мостчето, положил леко ръка върху раменете на Джейми. Усмивката му грееше, но по очите му личеше отегчение. Всичко това беше идея на проклетата петролна компания. Искаха цялата работа да бъде раздухана до крайна степен — като посрещане на герой. Малка група хора чакаше на палубата в подножието на мостчето: мъжете — навлечени в тъмни костюми, а жените — с ръкавици до над лактите. Това бяха английски и малтийски изтъкнати личности, които Чийфтейн Ойл бе успяла да примами за организирането на комитет по посрещането.
	Все още усмихнат, той огледа пристанището. Нямаше и следа от катера. Налагаше му се да стои тук, ухилен като идиот, докато пристигнеха фотографите. Неочаквано един ръждив кораб изникна от отсрещното заливче и започна да навлиза в главното пристанище. Капитанът направи лека презрителна гримаса при вида на окаяното състояние на съда и продължи да се оглежда за катера на фотографите.
	Погледна за момент надолу към момчето, което беше засмяно до ушите и пристъпяше от крак на крак, гордо и притеснено. Капитан Андропулос го стисна за рамото. В същия миг един катер се показа иззад кърмата на кораба, с натрупани до парапета група мъже по ризи и леки сака. Всичките бяха накачени с принадлежностите на професията си и вече правеха снимки. Усмивката на капитана се разшири облекчено — сега вече можеше да действа и да приключи с това. Погледът му се насочи механично към ръждивия кораб. В усмивката му се появи оттенък на ужас.
	Разнебитеният кораб се беше приближил. Очите на капитана се присвиха; съдът се насочваше опасно близо до лайнера. Той се втренчи в него, а усмивката все още стоеше като маска на лицето му. Ръката му падна от раменете на Джейми. Понечи да се обърне и да извика да му донесат мегафон, но внезапно се отпусна. Мръсното старо корито беше променило курса си, сякаш човекът на мостика — който и да бе той — най-сетне ги беше видял. Капитанът издиша облекчено и поведе Джейми надолу по мостика.


	Майк стоеше на откритата палуба и стискаше с две ръце рамката на вратата на кабината на щурвала. Гласът му пресекваше, докато крещеше на Мери да увеличи скоростта, макар да знаеше, че това е безполезно. На осемстотин метра от тях, извън обсега на оръжието на Майк, ръждясалият кораб се беше показал мъничко иззад носа и се носеше към лайнера. Движеше се доста бавно, но право към мястото, където фериботът се пълнеше с деца. Сканлън изкрещя по-силно, като редуваше указанията си към Мери с ядни псувни, отправени към самия себе си. Вече изтощен от мъка и ярост, той се задушаваше от обхващащото го гадене. Едва през последните няколко секунди бе започнал да вижда лицата на пътниците. И едва сега бе разбрал напълно ужаса, който се разгръщаше пред очите му — жертвите на О’Кийф бяха деца.
	Майк почувства, че му се повдига и изплю горчива слюнка на палубата. В предната част на кораба си О’Кийф беше складирал достатъчно семтекс, за да накара лайнера и децата да се разхвърчат на милиони парченца. Стотиците усмихнати лица щяха да бъдат унищожени. Накъсани на кървави късове.
	И той беше направил това възможно.
	Полковник Кадафи никога нямаше да се съгласи, ако бе знаел целта на О’Кийф. Той не беше искал изобщо да ги снабдява. Направо беше отказал. Само Майк, в сляпата си жажда за отмъщение, бе успял да промени решението на Полковника. Позволявайки на О’Кийф да го придума да шантажира Кадафи, възползвайки се от любовта на мъжа към болната му дъщеря, беше осигурил смъртта на нищо неподозиращите деца, чийто смях долиташе до него през тясната ивица вода.
	По-напред плаващата бомба се беше приближила на не повече от четиристотин метра от „Марибела“. Докато Майк гледаше безпомощно, един катер мина близо до кърмата на лайнера и се доближи до чакащия ферибот. Сканлън чу звуците на нова мелодия, която се понесе над пристанището, когато музикантите я наченаха с подновена енергия.
	Вцепени се задъхан. Корабът беше спрял. Докато го гледаше слисано и безмълвно, носът на съда се обърна и се насочи почти право към него. Майк нададе развълнуван крясък, когато разбра какво ставаше. Катерът блокираше пътя на О’Кийф към ферибота и той си променяше курса, за да го заобиколи. За известно време беше принуден да скъси разстоянието между своя кораб и този на Майк и Мери. Сканлън изкрещя на спътницата си да държи същия курс, грабна гранатомета под мишница и тръгна с мъка към носа.


	Капитан Андропулос поведе леко Джейми надолу по стъпалата, между редиците аплодиращи деца. В подножието на стълбата комитетът по посрещането им се усмихваше от минута насам. В усмивките им вече беше започнало да личи напрежение. Трите изпити жени, които Чийфтейн Ойл бяха подбрали за целта, приличаха на черепи. Мъжете бяха с аленочервени лица. Единият от тях изглеждаше така, сякаш всеки момент можеше да повърне от люшкането. Усмивката на капитана стана по-широка, но той не изпускаше от поглед коритото, което ги наближаваше. Изведнъж усмивката му отстъпи място на по-сериозно изражение. Ръждясалият кораб се беше движил в по-безопасен курс, но внезапно бе набрал скорост. Докато капитанът го гледаше, той отново забави ход и започна да обръща плавно нос.
	Андропулос се спря, като остави Джейми да върви напред без него, хвърли поглед назад от стълбата към собствения си мостик и после отново се обърна бързо към кораба. Запита се дали човекът на кормилото не е пиян; това се случваше много по-често, отколкото хората можеха да си представят.
	Внезапно капитанът престана да се чуди и изкрещя, за да вдигне тревога. Корабът се беше насочил право към тях и вече набираше скорост.


	О’Кийф завъртя кормилото. Лицето му беше зачервено и изпотено, а дрехите — залепнали за гърба му. От минута насам се потеше без прекъсване. Бързането го направи тромав, когато отново се замъчи с шнуровете. Докато работеше, той постоянно повдигаше китката си, за да следи секундите. Секундната стрелка премина през дванадесетката и започна да отброява последната минута до и половина. Той прокара бързо език по устните си. Половин час преди това беше сверил часовника си по сигнала на Гринуич. Тук нямаше място за приблизителни работи. Направи последно безумно усилие да затегне шнуровете, извика отвратено и ги откъсна от кормилото.
	— Да вървят на майната си — каза си на глас. — И без това сме достатъчно близо.
	Поддържайки курса с едната си ръка, О’Кийф посегна с другата към радиоапарата, монтиран между двата прозореца. Предната му стена беше махната. Метална кутия с ключ беше залепена до апарата, свързана с него чрез кабел, който беше прокаран от бака и стигаше до стената й. О’Кийф се позабави още секунда с пръст върху ключа. Погледът му се стрелна към бака с неговия смъртоносен товар и към лайнера, който беше на не повече от триста метра разстояние. Гласовете и музиката долитаха до него през отворената врата. Видя как тълпата на ферибота и мостчето внезапно се раздвижи и пребледнелите лица се обърнаха едновременно към него. Децата започнаха да се въртят, блъскат и суетят, като се трупаха в подножието на стълбата. Няколко от тях скочиха зад борда и започнаха да плуват.
	О’Кийф се изсмя на глас:
	— Твърде късно, британски копеленца!
	И бутна ключа. После се завъртя на пета, грабна металната кутия от мястото й, излезе тичешком от кабината на щурвала и се насочи към кърмата. Спря за момент и погледна назад, след това се прехвърли през парапета, спусна се по въжето и падна тежко в лодката.


	Отслабнал от раната си, Майк беше само на половината път от носа, когато видя как водата закипя около кораба на О’Кийф. Съдът спря и започна да се обръща наляво, като за момент застана с цялата си изпъстрена с оранжеви линии страна към Майк. Той стисна зъби, за да потисне болката и умората, стегна се и се настани полуседнал върху капака на палубата. После — толкова бързо, колкото му позволяваше изтощението — закрепи тромаво гранатомета върху ръба на капака. Оръжието се плъзна и отново издрънча на палубата. Майк събра последните остатъци от волята си, наведе се и го вдигна. Най-добрата му възможност си беше отишла. Другият кораб вече бе завършил завъртането си и беше застанал под неудобен ъгъл към него. Писъците на изпадналите в паника деца долитаха с абсолютна яснота над водата.
	Все още борейки се с гаденето, Майк грабна ракетата от колана на панталоните си и зареди гранатомета. Когато привърши, фигурата на О’Кийф, която не можеше да се сбърка с ничия друга заради сивата коса, отразяваща светлината на изгряващото слънце, изхвърча от кабината на щурвала и хукна към кърмата. Майк забеляза като в сън, че Хари носеше нещо. Слънцето проблесна в него. Това беше металната кутия — същата, която бе държал по време на товаренето на семтекса.
	Майк привърши със зареждането на оръжието, когато О’Кийф се прехвърли през кърмата и скочи в надуваемата лодка, която се поклащаше зад кораба. В задната й част беше седнал някой — вероятно Рандъл. Въжето, свързващо лодката с кораба, падна и Майк видя как О’Кийф обърна глава, сякаш да даде нареждане на другаря си.
	Сканлън изстена мъчително. След още деветдесет секунди корабът-бомба щеше да взриви безпомощната си мишена. Едва в състояние да носи тежестта на оръжието си, той се опита с разтреперани ръце да го насочи към съда пред себе си.


	Либийският капитан крачеше по мостика. През минутите, откакто плячката им се беше изплъзнала в убежището на пристанището, не бе преставал да говори с Джалуд. Въртяха се на не повече от петстотин метра от входа на пристанището. Той мачкаше нервно устни с едната си ръка и хапеше вътрешната страна на бузата си толкова силно, че тя започна да кърви.
	Джалуд беше жена. Беше се задържал на власт твърде дълго време. Това го правеше мекушав. Виждаше опасност навсякъде. Боеше се от собствената си сянка. Боеше се дори от малтийците! От старата гвардия само Полковника поддържаше у себе си чистия дух на Революцията. Само Полковника ценеше живота на либийците така, както те заслужаваха да бъдат ценени. Полковника щеше да разбере. Отмъщението не беше лукс, за да бъде прилагано, когато е удобно. То беше необходимо, за да можеш да живееш като мъж. Такъв бе естественият ред на нещата.
	Внезапно капитанът спря да крачи. Ръката на устните му се отпусна надолу. Мъжът се изправи и се поизпъчи. Другите офицери на мостика си размениха погледи. Капитанът възкликна и се хвърли към кормилото, като избута грубо мъжа, който го управляваше, и го пое сам. После извика да се увеличи скоростта, обърна рязко тесния кораб наляво и влязоха в устието на пристанището. Огледа с неподвижно лице водната шир. Нададе победоносен вик. Грабна с една ръка бинокъла, който висеше на гърдите му, и го вдигна към очите си. Право напред, на не повече от хиляда и двеста метра, мишената им се отдалечаваше в права линия от тях към друг товарен кораб и бял лайнер. Капитанът пусна бинокъла и даде рязко команда.


	Майк беше застанал на колене — като седеше на капака на палубата беше твърде слаб, за да държи оръжието здраво. Облегна се тежко на парапета и постави тръбата на гранатомета на него. После хвърли бърз поглед назад към Мери и долепи плътно буза до метала. Корабът-бомба беше на двеста метра от лайнера. Майк нямаше да има втора възможност. Примижа до тръбата. Трябваше да удари близо до носа. При всяко друго положение нямаше да повреди кораба достатъчно, за да го спре от пътуването му към неговата мишена. Прицели се, като насочи оръжието на нивото на палубата, предвиждайки траекторията на падане.
	Все още се приготвяше да стреля, когато ракетите на патрулния кораб удариха неговия в кърмата. Палубата подскочи лудо от експлозиите и просна Майк на пътеката до парапета. Когато най-сетне успя да се изправи с мъка, кърмата вече бе потънала дълбоко във водата. Носът сочеше ужасяващо нагоре. Огледа се като обезумял за оръжието си, без да мисли за нищо друго, освен да потопи кораба-бомба. Гранатомета го нямаше, беше паднал във водата. Той нададе изтерзан гърлен вик и се отправи към кабината на щурвала. Когато се приближи, Мери излезе, залитайки, от отворената врата. От порязаното място на челото й течеше обилно кръв. Тя припадна в ъгъла между палубата и стената на кабината.
	Майк я остави да лежи там, обърна се и запълзя през палубата към сандъка, където стоеше спасителният сал. Нов прилив на адреналин му даде сили. С отчаяна бързина вдигна капака и извади сала. После, тичайки и препъвайки се, го изтегли до парапета и го прехвърли през борда. Спасителното съоръжение се удари във водата, вече наполовина надуто.
	Майк отиде до Мери и пъхна ръце под мишниците й. Като използваше последните си сили, той я замъкна до парапета и се прехвърли заедно с нея върху стръмно наведената страна на кораба. Затъркаляха се, оставяйки парчета от кожата си върху грубия метал, и цамбурнаха, оплетени един в друг, във водата. Майк я хвана за дрехите и я замъкна до сала. Изчака само колкото да се увери, че тя е в съзнание достатъчно, за да се държи за въжето, обрамчващо сала, и се обърна да гледа с истински, безпомощен ужас как корабът на О’Кийф се приближава към обречените деца.


	О’Кийф падна в гумената лодка и освободи пръстена, който държеше въжето. После се извъртя с лице към Рандъл:
	— Това е! Да потегляме! Бързо!
	Рандъл беше коленичил до мощния извънбордов мотор. Бе почти неподвижен, загледан вцепенено в тълпата деца на по-малко от триста метра разстояние. Изглеждаше като парализиран.
	— Хайде, да те вземат дяволите! Мърдай! — изкрещя О’Кийф, като се задушаваше от тревога и ярост.
	Рандъл отдели очи от децата и се втренчи в него.
	— Те са просто една тумба деца, Хари — каза той с изтънял, безжизнен глас.
	О’Кийф му отвърна със слисан поглед. После, когато започна да разбира, по лицето му се изписа презрение.
	— О, господи, не! — изкрещя той. — Не сега. Не съвест сега! Хайде просто да се омитаме по-далеч оттук!
	Докато говореше, О’Кийф се премести до Рандъл, сграбчи го за ревера и се опита да го дръпне встрани. Джак изстена недоволно и замахна към Хари с опакото на ръката си. О’Кийф се изсмя ехидно, наклони се настрана, за да избегне удара и ръгна с лакът другия в скулата. Рандъл вдигна ръце към лицето си. О’Кийф заби изпънатите си пръсти в незащитения му стомах. Въздухът на Джак излезе със свистене. Той падна по очи, като все още се опитваше да възпре нападателя си, сграбчвайки го тромаво за краката. О’Кийф се наведе назад от кръста, прицели се и стовари юмрук в слепоочието на Рандъл, който изгрухтя и падна на една страна. Хари го извлече настрани и грабна румпела. Надуваемата лодка подскочи и набра скорост, отдалечавайки се в широка дъга от кораба.


	На повече от четвърт миля разстояние, Майк крещеше с цяло гърло безполезни, отчаяни предупреждения към децата. Думите му се губеха над водата. Децата пищяха и се бореха, вкопчвайки се едно в друго, докато се опитваха да се задържат на мостчето или да достигнат парапета. Водата наоколо беше изпълнена с подскачащите им глави, които просто се мъчеха да се отдалечат от ферибота: въобразяваха си, че сблъскването е всичко, от което трябва да се страхуват. Майк виждаше лицата на плуващите, които гледаха назад, приковани от това, което се случваше — носещият се към ферибота кораб; потъващият ударен плавателен съд; военният кораб в маскировъчен цвят, който се бе появил за толкова кратко, открил огън, изчезнал бързо зад носа и оставил оцелелите да се държат отчаяно за мъничкия сал, към който вече от всички страни се притичваха на помощ малки лодки.
	Майк беше видял края на боричкането в надуваемата лодка. За момент си бе позволил да се надява, че се е случило нещо, което да осуети плана на О’Кийф. Но когато видя как носът на лодката се повдигна и тя се понесе с голяма скорост, разбра, че всичко е свършено. Безумната, патетична решителност на Хари беше спечелила.
	Майк замлъкна. Главата на Рандъл се появи още веднъж над борда на надуваемата лодка. Той се хвърли рязко напред и явно грабна нещо. Вдигна някакъв светъл предмет, сякаш искаше да го хвърли във водата — това беше металната кутия. Но преди да успее да спусне ръка, О’Кийф се метна към него и спря движението му. Яростният му рев се понесе ясно над писъците. Двамата мъже се сборичкаха на дъното на лодката, като изчезнаха от погледа на Майк. Секунди по-късно О’Кийф седна, стискайки кутията до гърдите си.
	Една мисъл озари Майк с абсолютна, ослепителна яснота. Той погледна часовника си. Беше почти минута след седем и половина. Изкрещя и започна да се изкатерва на сала. Мери гледаше безпомощно, докато Сканлън се покатери и изчезна под черния платнен навес. Твърде зашеметена, за да говори или вика, наблюдаваше безмълвно и слисано как корабът настъпва към ужасените деца. После чу объркани гласове и видя как няколко глави се обърнаха към него. Един глас прозвънтя, усилен от електрически мегафон, в закъсняло безнадеждно усилие да предупреди съда да се отдръпне. Въпреки промяната през уреда, в гласа се чувстваше тревожно запъване. Корабът бе продължил пътя си.
	В гумената лодка О’Кийф се надигна на колене и прехвърли нещо през борда. После започна да пълзи обратно към румпела, като в същото време бърникаше по металната кутия. В боричкането, докато нямаше кой да я управлява, лодката беше описала полукръг и отново се намираше близо до кораба. Когато О’Кийф седна и пое контрола й, носът й се повдигна и тя започна пак да се отдалечава.
	Майк изпълзя под навеса на четири крака. Огледа се обезумяло, като се опитваше да види в сумрака вътре. Очите му се спряха на това, което търсеше. С почти вцепенени от паника пръсти грабна оранжевия SOS-предавател от кутията му. Не виждаше какво става навън. Измърмори нещо, отвори прозрачното пластмасово капаче и натисна ключа, който задействаше предавателя.
	Очите на Мери се разшириха от изненада. Все още на сто и петдесет метра от лайнера, издрасканият, ръждясал кораб просто изчезна в ослепителен взрив от жълт пламък, който се сгъсти в полусфера от кипящ черен дим. Майк показа глава изпод навеса. Мина сякаш много дълго време, преди ударната вълна да разлюлее сала.
	Гледаха сцената в безмълвен ужас. Облакът дим се издигна бавно нагоре. Предните две трети от кораба бяха напълно изчезнали, оставяйки само отрязъка с кърмата, над която се извисяваше мостикът. Докато гледаха, отрязъкът се килна и се плъзна под водата. Гумената лодка я нямаше — беше се изпарила от взрива.
	Фериботът и лайнерът бяха непокътнати. Писъците, които се носеха над водата и нарушаваха мъртвата тишина, последвала взрива, бяха изблик на шок и облекчение, а не ужасени, нечленоразделни крясъци на истинска агония. Мери издаде звук, сякаш се задушаваше. Майк я погледна. Повдигаше й се. Той затвори очи и се строполи в безсъзнание върху сала, докато първата спасителна лодка се приближаваше.


>	Епилог

	Двамата мъже вървяха от двете страни на Мери по пустия коридор. Този отдясно беше в средата на тридесетте, а другият наближаваше шестдесет. По-възрастният носеше тъмни скъпи дрехи. Сериозното впечатление, което правеха, беше смекчено от големите златни копчета за ръкавели, копринена носна кърпичка в джобчето и копринена вратовръзка. Това беше леко контешката анонимност на държавен служител от висшия ешелон. По-младият носеше строг сив костюм и плетена червеникавокафява вратовръзка. Обувките му бяха с гумени подметки, а шевовете им щяха да надживеят притежателя си. Беше ги имал от достатъчно дълго време, за да ги оформи по всеки контур на извърнатите си навън стъпала. Нито един от мъжете не говореше и не се усмихваше.
	Между тях Мери гледаше право напред. Челото над лявото й око беше покрито с квадратно парче превръзка. Все още дишаше тежко от току-що завършилия спор. Напрегнато стиснатите й зъби изразяваха целия гняв, който чувстваше.
	По-възрастният мъж отстъпи настрани, за да позволи на сестрата да мине забързано в другата посока, и се поклони леко. Остана приведен, докато тя се изгуби от погледа му и тихите й стъпки заглъхнаха. След това се изправи, скри ироничната си усмивка и ги поведе зад ъгъла.
	Срещу тях се появиха двама мъже, които стояха пред врата с кръгло прозорче. Върху стъклото беше спуснато парче завеса, непозволяващо да се види вътре. Единият от мъжете носеше униформа на малтийски полицай и къс автоматичен пистолет, а другият беше облечен в панталони и поло. Над полото бе сложил едно от онези леки памучни якета, които цивилните полицаи от топлите страни намираха за много удобни за замаскиране на пистолети. И двамата бяха мургави и ниски. Този с якето имаше врат, който сякаш започваше да се спуска полегато направо от ушите му, и беше с толкова широк гръден кош, че ръцете му не можеха да се приберат. Когато видя новодошлите, той забърза към тях с енергична, подскачаща походка и протегна покритата си с тъмни косми ръка, за да ги спре да не се приближат до униформения полицай толкова, че да може да ги чува.
	Заговори с нисък глас на Мери и двамата мъже. По-възрастният кимна няколко пъти, поблагодари му и го освободи с високомерно кимване. После се обърна към Мери и мъжа в сивия костюм:
	— Е, по-добре да продължим.
	Дълбокият и провлечен говор беше на възпитаник на държавно училище. Докато говореше, мъжът се ухили надуто на Мери. Цялостният ефект беше чисто благоволение. След това кимна, по-младият мъж хвана жената над лакътя и я поведе към вратата. Униформеният полицай я отвори и отстъпи настрани, за да минат.
	Майк лежеше със затворени очи, подпрял глава на купчина възглавници. Беше облечен в зелен болничен халат. По гърлото и бузите му беше набола брада. Посетителите бяха направили едва три крачки в стаята, когато той отвори очи. При вида на Мери зашеметеният му, празен поглед се съживи и цялото му лице засия. Той протегна ръка с изпънати пръсти. След моментно колебание тя също подаде своята. Без да каже нито дума, Майк притегли младата жена и я целуна с ленива, нежна настоятелност. После пусна ръката й и я остави да се изправи.
	Мери гледаше към него с изненада, а и с нещо друго. Нещо, което я накара да прехапе силно устни. Задържайки погледа й и извивайки устни във възможно най-лека усмивка, Майк вдигна едната си вежда и наклони глава към мъжа.
	— Не ми казвай. Един от твоите хора?
	Тя кимна и устните й се изкривиха в мрачна усмивка. После направи жест към мъжа.
	— Дейвид. Колега. Това е Майк Сканлън.
	Докато изричаше последните думи, тя погледна отново към Майк със собственическа дяволита усмивка. Дейвид кимна и се здрависа с болния колкото да не е без хич. Устните на Сканлън потрепнаха развеселено. Той отвърна едва забележимо на кимването на мъжа и отпусна глава върху възглавницата.
	— Е, какъв е резултатът, Мери? — попита Майк, като пренебрегна мъжа. — Първо, има ли ранени деца?
	Тя поклати глава.
	— Нищо страшно. Като по някакво дяволско чудо. — Мери посегна и го докосна по рамото. — Благодарение на теб. Две от тях са били улучени от разхвърчалата се железария. Едното има отвратителна рана на главата, но ще се оправи. Едно момиче си счупило крака, докато падало надолу по мостчето.
	Майк въздъхна дълбоко и намести главата и раменете си по-удобно на възглавниците.
	— Слава богу! — Лежеше със затворени очи, като се наслаждаваше на новината. След няколко секунди ги отвори и отново я погледна. — А О’Кийф? Рандъл? Успяхме ли да затрием тия копелета? — Гласът му се беше снижил до шепот.
	Докато Майк беше лежал със затворени очи, Дейвид бе взел тихо единия от столовете до леглото и беше седнал зад главата на болния, близо до нощното шкафче, на което имаше чаша с вода и купа с портокали. Седеше извън полезрението на Майк и си играеше с чашата. Сега, при думите на Сканлън, ръката му замръзна. Наведе се напред и се заслуша напрегнато, като прикова поглед върху лицето на Майк. Последният го погледна веднъж с леко любопитство и след това загуби интерес. Обърна се към Мери и се привдигна на лакти.
	— И така, пипнахме ли ги, или не?
	Тя му се усмихна напрегнато, със стиснати устни.
	— Ти ги пипна. И двамата. Малтийската полиция все още вади парчета от О’Кийф от водата. Не е ясно какво точно се е случило с Рандъл. Нямал никакви шрапнелни рани. Но ако това, което видях О’Кийф да изхвърля през борда, е бил той, значи е бил на нивото на водата, извън директната линия. Може би е бил мъртъв още когато Хари го е изхвърлял зад борда. Но каквото и да е станало, сега Рандъл е в моргата.
	Главата на Майк отново падна на възглавницата. Очите му се затвориха. Въздъхна дълго и бавно.
	— Това е добре — каза много тихо, почти на себе си.
	Мери коленичи до него.
	Дейвид се наведе още повече в усилието си да чуе думите на Майк. Ръката му остана да почива върху нощното шкафче, близо до водната чаша. Пръстите му бяха присвити.
	— Заслужаваха си го, Мери. Сами си го докараха с това, което сториха на Аликс. И на бебето. — Гласът на Майк беше отслабнал и пресипнал. — Те не бяха част от войната на О’Кийф, Мери.
	Очите й се навлажниха. Тя преглътна и го стисна по-силно за ръката. Когато направи това, Дейвид изръмжа ниско и се изправи рязко на крака. После с нехайно движение плъзна свитата си длан в джоба си, кимна на Мери и излезе от стаята, като дебелите му подметки скърцаха по плочките на пода.
	Мери го наблюдаваше със здраво стиснати устни как си отива. После преглътна мъчително и заговори, като се наведе по-близо до ухото на Майк:
	— Виж, Майк, чуваш ли ме? Налага ми се да те оставя за малко. — Той отвори очи, усмихна се и пръстите му стиснаха по-силно нейните. — Не, трябва, наистина. Но виж, ще ми кажеш ли нещо, просто за да знам за себе си? Откъде знаеше? Откъде знаеше кога ще взриви кораба?
	Майк я погледна.
	— Часът, Мери — прошепна той. — О’Кийф чакаше. Можеше да го свърши и по-рано, преди да дойде катерът и да му попречи. Но чакаше да мине седем и половина. Да мине половинката на часа.
	Мери изглеждаше объркана:
	— Е, и?
	— Трябваше да изчака дотогава, докато започне триминутното радиомълчание.
	— А?
	— На кръгъл и половин час в морето има триминутно радиомълчание. Прави се, за да се остави ефирът незает и да се позволи на хората да чуят сигналите за бедствие. Той трябваше да дочака това мълчание. Малко по-рано нечие друго предаване щеше да взриви кораба, докато О’Кийф беше още на борда! А така в продължение на три минути можеше да бъде абсолютно сигурен, че има радиочестотите на свое разположение.
	Усилието от толкова много обяснения го измори. Клепачите му отново се спуснаха. Мери отдръпна внимателно ръката си и се изправи. За момент остана загледана в брадясалото изранено лице, после потърка едното си око, подсмръкна веднъж и излезе на пръсти от стаята.
	Дейвид я чакаше до вратата в коридора, като говореше ниско с цивилния полицай и балансираше тежестта си върху външната част на ходилата си. Когато Мери се появи, той кимна на полицая и се обърна, за да изравни крачка с нея. Завиха заедно зад ъгъла и извървяха двадесетте метра от коридора до мястото, където ги чакаше по-възрастният мъж. Той стрелна подигравателно Мери с очи, обърна се към Дейвид и вдигна вежди в заучена въпросителна физиономия:
	— Е?
	Дейвид издаде напред долната си устна и кимна:
	— Както тя каза — няма никакъв проблем. Той си мисли, че жена му е убита от куршум на ИРА.
	Докато изговаряше последните думи, Дейвид стрелна Мери с очи. Двамата мъже размениха хладни усмивки, когато видяха едва забележимото й потрепване. По-възрастният се усмихна и кимна бавно:
	— М-м, добре. — После се обърна към Мери и я потупа снизходително по ръката. — Ще оставим нещата така, нали, Мери? Не искаме да позволяваме на чувствата си да се забъркват в нашата работа, а? — Тя се втренчи в него, без да отговори. По лицето й пламтеше презрение. Мъжът сви рамене и през хладното му изражение се прокрадна неудобство. — Да, ъ-ъ, ами… — Той се обърна към Дейвид и протегна ръка към него. — По-добре ми дай онова нещо. Подписал съм квитанция за него.
	Дейвид извади юмрук от джоба си, разтвори го и сложи в дланта на другия мъж ампула от тънко стъкло, пълна с бистра течност. Краят на ампулата представляваше тънък връх, който позволяваше да бъде отчупен, без да остават стъкълца. По-възрастният извади плоска метална кутийка от джоба си и я отвори. Отвътре беше подплатена с памук. Той пусна внимателно ампулата вътре, натисна я в памука, пъхна я в джоба си и го потупа. После се усмихна на Мери. Тя го гледаше в лицето. Презрението й беше прераснало в ужас и гняв:
	— Ти, шибано копеле!
	Мъжът отдръпна брадичка назад в престорено слисване.
	— Моля за извинение, скъпа моя — каза учтиво той. — Нещо не е наред ли?
	Очите му се отместиха към Дейвид. Мери проследи погледа му. По-младият се беше ухилил самодоволно.
	Тя се приближи към по-възрастния, докато застана на няколко сантиметра от него. Той я гледаше от горе надолу с преимуществото на височината си. Стената му пречеше да отстъпи. Мери погледна към ухилената му физиономия.
	— Казах, че си шибано копеле! Какво беше това нещо? Не сте ми казали за нищо такова! — Тя се извъртя с лице към неприятно ухиления Дейвид, бутна го в гърдите и го накара да залитне назад. Той възстанови равновесието си и за момент изглеждаше така, сякаш имаше намерение да я удари. Но погледът на другия го спря. — И ти! — процеди Мери. — Ти беше готов да му го дадеш, нали? — Гласът й се снижи до шепот. — Щеше…
	— Говори по-тихо — каза ледено по-възрастният.
	Тя се огледа из празния коридор и продължи да шепне:
	— Щяхте да го убиете! За няколко месеца той успя да постигне повече, отколкото вие за двадесет години, и все пак щяхте да го очистите. Ако…
	— Млъквай вече! — По-възрастният я сграбчи над лакътя и заби жестоко пръсти в ръката й. Разтърси я, като я гледаше в очите и виждаше яростта, която беше там. — Да — рече тихо и много отчетливо. — Бяхме готови да го направим. Това е война, забрави ли? Чувала си ирландците да го казват много често, нали? — Акцентът правеше презрителните му думи да звучат някак странно. — Във войните има жертви. — Пусна ръката й, изправи се и възстанови ленивата си стойка. — Ако истината излезе наяве, това само ще послужи на целите на ирландците. Така че ние ще се погрижим да не стане. Нали? — Последната дума беше наситена с недвусмислена заплаха. Той направи пауза. После, без да отмества поглед от очите на Мери, потупа джоба си, където лежеше плоската тенекиена кутийка. — Защото все още сме готови, скъпа моя. Ако се наложи.
	Тя погледна първо към единия, а после към другия, като ги преценяваше мълчаливо. На лицето й отново се изписа презрение.
	— Копелета! — каза Мери с обикновения си тон, сякаш говореше на себе си. — Пасмина побъркани, лицемерни, безотговорни копелета! — После, без да каже нищо повече, се обърна и хукна обратно по коридора.
	Дейвид понечи да се намеси. По-възрастният мъж му нареди с жест да остане на мястото си.
	— Не забравяй, Мери, все още сме готови.
	Полицаят вдигна изненадано очи, когато тя връхлетя иззад ъгъла. Цивилният погледна към коридора зад нея, сякаш се надяваше там да изникне някой с повече власт, който да одобри постъпката му, но не направи опит да я спре. Тя отвори рязко вратата и остана там. Майк лежеше така, както го беше оставила, с глава на една страна. Дишаше дълбоко и спокойно и похъркваше. Мери затвори вратата много по-внимателно, отколкото я беше отворила, и се приближи тихичко до леглото.
	Стоя неподвижно почти минута, преди той да започне да се пробужда. Майк примигна няколко пъти, забил празен поглед във възглавницата. После съвсем бавно кожата около очите му се набръчка, когато в тях се появи смях. Обърна глава и погледна нагоре към Мери. Тя плачеше беззвучно. При вида на усмивката му се разхълца силно. Една сълза капна върху лицето му и го накара да се разсмее на глас. Нейният смях се смеси с плача й и тя притисна ръка към гърдите си, които рязко се надигаха и се спускаха.
	Той се повдигна с мъка. Гримасничейки и смеейки се едновременно, премести се от средата към ръба на леглото, отметна одеялото и потупа мястото, което беше освободил. Мери се поколеба, като погледна към вратата. После се разсмя, избърса сълзите си с длан и се метна на леглото. Майк се обърна и уви ръце около нея, като едновременно потрепваше от болка и се смееше.
	Целуваха се дълго. Когато спряха, останаха да лежат с лица на сантиметри едно от друго. Ресниците на Мери все още бяха мокри от сълзите. Той вдигна ръка и погали много нежно кожата около превръзката на челото.
	— Предложиха ми нова самоличност.
	Тя се усмихна и подсмръкна:
	— Знам.
	Майк се засмя, хвана я за косата и дръпна нежно главата й назад, за да може по-добре да види очите й.
	— И така, имаш ли някакви идеи за новото ни име?
