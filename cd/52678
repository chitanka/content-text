D>
	На Ранд и Джуди Холстън
D$


E>
	Мисълта създава само илюзия за ред за всички онези, които са дотолкова лековерни, та притворството й да ги заблуди.
@	Колин Уилсън, „Страната на слепите“
E$


>	Арестът
>	14 юли

>>	1.

	Колата беше без опознавателни знаци, най-обикновен, сравнително нов американски седан, но новите черни гуми и тримата мъже в купето издаваха каква е всъщност. Двамата отпред бяха със сини униформи. Онзи отзад носеше костюм и беше много едър, същинска канара. Двете чернокожи хлапета, които стояха на тротоара — едното с крак върху олющен оранжев скейтборд, другото с яркозелен скейт под мишница, — проследиха с поглед колата, докато завиваше към паркинга на увеселителен парк „Естел Барга“, и се спогледаха.
	Едното отбеляза:
	— Тия са от Пет-нула.
	Другото рече:
	— Не думай!
	Качиха се на скейтовете и се ометоха без повече приказки. Правилото беше елементарно: появи ли се ченге, плюй си на петите, защото става страшно за черното дете. Техните ги бяха учили, че животът на чернокожите е ценен, обаче ченгетата понякога забравяха този факт. Зрителите на бейзболното игрище нададоха възторжени възгласи и запляскаха ритмично, когато „Златните дракони“ от Флинт Сити получиха удар в деветия ининг, един рън преди края.
	Хлапетата не погледнаха назад.


>>	2.

C>
@@	Показания на господин Джонатан Риц (10 юли, 21:30, разпитван от детектив Ралф Андерсън)

	Детектив Андерсън: Знам, че сте разстроен, господин Риц, разбираемо е, но искам да разбера точно какво видяхте тази вечер.
	Риц: Никога няма да се заличи от паметта ми. Никога. Ох, искам някакво хапче. Може би валиум. Никога не съм пил такива неща, обаче сега се налага. Все още се усещам тъй, като че ли сърцето ми ще изскочи. Предупредете криминалистите, че ако открият повръщано на местопрестъплението — сто на сто ще намерят, — то ще е от мене. И не се срамувам. Всеки би си издрайфал вечерята, ако види нещо подобно.
	Детектив Андерсън: Лекарят ще ви предпише нещо за успокояване, когато приключим. Мисля, че ще го уредя, но в момента е важно умът ви да остане бистър. Ясно ви е защо, нали?
	Риц: Да. Разбира се.
	Детектив Андерсън: Разкажете всичко, което видяхте, и ще приключим за тази вечер. Ще го направите ли, сър?
	Риц: Добре. Излязох да разходя Дейв точно в шест тази вечер. Дейв е нашият бигъл. Той вечеря в пет. С жена ми се храним в пет и половина. Към шест Дейв е готов да си свърши работите. Аз го извеждам, докато Санди — жена ми — мие чиниите. Това е справедливо разделение на труда. Справедливото разделение на труда е много важно в брака, особено след като децата са пораснали, така е според нас. Дрънкам несвързано, нали?
	Детектив Андерсън: Не се притеснявайте, господин Риц. Разказвайте, както ви е по-лесно.
	Риц: Моля ви, наричайте ме Джон. Мразя го това „господин Риц“. Напомня за солените бисквитки „Риц“. Така ми Викаха съучениците, Риц Соленката.
	Детектив Андерсън: Аха. И тъй, разхождахте кучето…
	Риц: Точно така. И като надуши силната миризма — миризмата на смърт, предполагам, — така ме задърпа, че се наложи да държа каишката с две ръце, макар че е дребно куче. Искаше да стигне до онова, което надушваше. То…
	Детектив Андерсън: Чакайте, да се върнем назад. Значи излязохте от дома си на Мълбъри Авеню 249 точно в шест…
	Риц: Може би малко по-рано. Тръгнахме с Дейв към „Джералд“, магазина наблизо, където продават всякакви деликатеси, после по Барнъм Стрийт, накрая влязохме във Фигис Парк. Същия, дето хлапетата му викат Фига Парк. Смятат, че възрастните не знаят, че фига е кукиш, че не слушаме какво говорят, обаче ние чуваме всичко. Поне някои от нас, де.
	Детектив Андерсън: Това ли беше обичайната ви вечерна разходка?
	Риц: Понякога малко променяме маршрута, колкото да не се отегчаваме, но почти всеки път стигаме до парка, преди да се приберем у дома, защото там Дейв все си намира да души нещо. Има паркинг, обаче по това време почти винаги е празен, освен ако гимназистите не са дошли да играят тенис и не са си оставили колите. Нямаше ги тая вечер, защото кортовете са глинени и беше валяло. Видях само един бял бус.
	Детектив Андерсън: Как изглеждаше? Ще го опишете ли?
	Риц: Без странични стъкла, само с двойна врата отзад. От онези, дето малки фирми ги използват за превоз на стока. Може да беше „Еконолайн“, обаче не съм съвсем сигурен.
	Детектив Андерсън: Написано ли беше название на някаква фирма? Например „Климатици Сам“ или „Боб, прозорци по поръчка“? Нещо такова?
	Риц: Не, не. Нищичко. Беше мръсен обаче. Немит кой знае откога. И по гумите имаше кал, сигурно от дъжда. Кучето подуши гумите, после тръгнахме по алея между дърветата. След около четиристотин метра Дейв залая и се шмугна в храстите отдясно. Тогава е надушил онази миризма. Едва не изтръгна каишката от ръката ми. Опитах се да го дръпна назад, но той само подскачаше, риеше с лапи пръстта и продължаваше да лае. Затова го придърпах малко по-близо — каишката е от ония, автоматичните, много са удобни за подобни случаи — и тръгнах след него. Той вече не е малко кутре и не обръща внимание на катериците, ама си помислих, че може да е надушил енот. Щях да го накарам да се върне, ако ще и насила, кучетата трябва да знаят кой командва, но тъкмо тогава видях първите капки кръв върху едно брезово листо, горе-долу на височината на гърдите ми, приблизително на метър и половина над земята. Малко по-нататък зърнах още една капка, после много кръв по храстите. Още беше влажна. Дейв я подуши и пак ме задърпа напред. И… чакайте, да не забравя — тъкмо тогава чух как някъде зад мен се включи двигател. Можеше и да не му обърна внимание, само че беше доста шумен, като че гърнето е пробито. Гърмеше на поразия, нали ме разбирате?
	Детектив Андерсън: Да, разбирам.
	Риц: Не мога да се закълна, че беше онзи бял бус, а и не се върнах оттам, тъй че не знам дали вече го нямаше, обаче се обзалагам, че беше изчезнал. И знаете ли какво означава това?
	Детектив Андерсън: Кажи ми какво мислиш, че означава, Джон.
	Риц: Че може да ме е наблюдавал. Убиецът. Стоял е между дърветата и ме е наблюдавал. Тръпки ме побиват само като си го помисля. Сега де. Тогава се бях вторачил в кръвта. И едва удържах Дейв — щеше да ми измъкне ръката от рамото. Почвах здравата да се плаша и не се срамувам да го призная. Не съм някакъв здравеняк и макар че се опитвам да поддържам форма, вече съм прехвърлил шейсетте. Дори и на двайсет не бях голям куражлия и избягвах сбиванията. Само че исках да видя откъде е кръвта. В случай че някой е ранен.
	Детектив Андерсън: Много похвално. Според теб кое време беше, когато видя кървава следа?
	Риц: Не си погледнах часовника, но трябва да е било към шест и двайсет. Най-много и двайсет и пет. Оставих Дейв да ме води, като го държах изкъсо, за да отмествам клоните, под които да минава, щото крачетата са му къси. Нали знаете какво казват за бигълите — юначета с къси крачета. Лаеше като побъркан. Излязохме на нещо като полянка… как да ви го обясня, едно такова закътано местенце, където влюбените да седнат и да се погушкат. По средата имаше каменна пейка, която беше обляна с кръв. Адски много кръв. Отдолу имаше още. Трупът беше на тревата до нея. Горкото момче! Главата му беше обърната към мен и очите му бяха отворени, а гърлото му… го нямаше. Представляваше червена дупка. Джинсите и слиповете на малкия бяха смъкнати до глезените и видях нещо… сух клон, предполагам… да му стърчи от… нали се досещате.
	Детектив Андерсън: Досещам се, но трябва да го кажете за протокола, господин Риц.
	Риц: Лежеше по корем и клонът стърчеше от задника му. Също беше окървавен. Клонът. На едно място кората беше обелена и имаше отпечатък от длан. Видях я съвсем ясно. Дейв вече не лаеше, виеше, клетият, и… аз не знам кой би сторил подобно нещо. Сигурно е бил някой умопобъркан. Ще го хванете ли, детектив Андерсън?
	Детектив Андерсън: О, да. Ще го заловим.
C$


>>	3.

	Паркингът на „Естел Барга“ беше голям, почти колкото онзи на „Крогър“, където Ралф Андерсън и съпругата му пазаруваха всяка събота следобед, а през тази юлска вечер беше препълнен до откат. По много от броните бяха залепени стикери на „Златните дракони“, тук-там задните стъкла бяха нашарени с гръмки лозунги: ЩЕ ВИ РАЗМАЖЕМ; ДРАКОНИТЕ ЩЕ ЛИКВИДИРАТ МЕЧКИТЕ; КАП СИТИ, ИДВАМЕ; ТАЗИ ГОДИНА Е НАШ РЕД. Откъм игрището, където прожекторите бяха включени (макар че нямаше скоро да мръкне), долитаха възторжени викове и ритмично ръкопляскане.
	Трой Рамидж, ветеран с двайсетгодишен стаж, шофираше немаркираната служебна кола. Докато обикаляше между претъпканите редици автомобили, промърмори намусено:
	— Като дойда тук, все се питам кой е бил тоя Естел Барга, мътните го взели.
	Ралф не продума. Мускулите му бяха напрегнати, кожата му пареше, а пулсът му май навлизаше в опасната зона. През годините бе арестувал много злодеи, обаче сега беше различно. Беше ужасно. И лично. Тъкмо това беше най-лошото — че е лично. Не му влизаше в задълженията да участва в ареста, но след поредните бюджетни съкращения в полицията на Флинт Сити само трима детективи бяха на пълно работно време. Джак Хоскинс беше в отпуск, на риболов Бог знае къде — и толкова по-добре. Бетси Ригинс трябваше да е в отпуск по майчинство, но тази вечер щеше да помага на Щатската полиция.
	Сърцето му беше свито, но той се надяваше, че не действат прибързано. Днес следобед, на съвещанието преди ареста, бе намекнал същото на Бил Самюълс, главния прокурор на окръг Флинт. Самюълс беше доста млад за поста, едва на трийсет и пет, но членуваше в „правилната“ политическа партия и беше самоуверен. Не самонадеян, в никакъв случай, обаче несъмнено много наперен.
	— Все още има озадачаващи обстоятелства, които бих искал да си изясним — беше казал Ралф. — Още не знаем всичко. Плюс това той сто на сто ще твърди, че има алиби. Освен ако не вземе да си признае.
	— Реши ли да ни убеждава — беше отвърнал Самюълс, — ще го оборим. Знаеш, че можем.
	Да, можеха. Ралф бе сигурен, че този човек е убиецът, но все пак предпочиташе да продължат разследването още малко, преди да арестуват заподозрения. Първо откриваш дупки в алибито на негодника, разширяваш ги толкова, че цял камион да мине през тях, и чак тогава го прибираш. В повечето случаи щяха да действат тъкмо така. Но не и в този.
	— Три съображения — продължи Самюълс. — Слушаш ли ме внимателно?
	Ралф кимна. В края на краищата се налагаше да работи с този човек.
	— Първо, хората в този град, особено родителите на малки деца, са ужасени и гневни. Искат бърз арест, за да се чувстват отново сигурни. Второ, доказателствата не подлежат на съмнение. Никога не съм виждал толкова непробиваем случай. Съгласен ли си?
	— Да.
	— Ето и третото. Най-важното. — Самюълс се приведе напред: — Не можем да твърдим, че го е правил преди — макар че вероятно ще разберем, щом се разровим, — но сега сто на сто го е извършил. Превъртял е. Побъркал се е. А щом се случи веднъж…
	— Може да го направи отново — довърши Ралф.
	— Точно така. Надали толкова скоро след Питърсън, обаче е възможно. Та той е с деца през цялото време, да му се не види! С момченца! Ако убие някое, не само ще изхвърчим от работа — това е най-малкото, — а и никога няма да си простим.
	Ралф и бездруго вече не можеше да си прости, че не е забелязал признаците по-рано. Беше нелепо, разбира се — не можеш да погледнеш в очите на човек на празненството по случай края на сезона на Младежката лига (барбекю в задния двор) и да разбереш, че обмисля нещо чудовищно, че подхранва огъня на безумието и го гледа как се разраства, — но осъзнаването на този абсурд не потискаше угризенията.
	Той протегна ръка между двамата униформени на предните седалки:
	— Ето там, на местата за инвалиди.
	Полицай Том Йейтс, който седеше до шофьора, промърмори:
	— Глобата е двеста долара, шефе.
	— Мисля, че този път ще ни се размине.
	— Пошегувах се.
	Ралф премълча, не му беше до шегички.
	— Има две свободни места — обади се полицай Рамидж и зави натам.
	Паркира и тримата слязоха. Ралф забеляза как Йейтс разкопчава кобура на глока си и поклати глава:
	— Да не си полудял? Там сигурно има хиляда и петстотин души.
	— Ами ако побегне?
	— Ще го гониш! — тросна се Ралф, облегна се на предния капак, скръсти ръце и проследи с поглед как двамата полицаи от Флинт Сити тръгват към игрището, осветено от прожекторите, и претъпканите трибуни, където ръкопляскането и възгласите се усилваха. Заедно със Самюълс бяха взели решение (макар и неохотно) да задържат убиеца на Питърсън. Той беше предложил да го арестуват по време на мача.
	Рамидж се озърна:
	— Идваш ли?
	— Не. Вие го закопчайте и му прочетете правата, после го доведете тук. Том, ти ще седнеш отзад с него. Аз ще съм отпред с Трой. Бил Самюълс чака да му позвъня и ще дойде в участъка. Като в „А отборът“. Вие отговаряте за ареста.
	— Ама ти разследваш случая — възрази Йейтс. — Защо не искаш да заковеш шибаняка?
	— Защото човекът, който е изнасилил Франки Питърсън с клон и му е прегризал гърлото, беше треньор на сина ми четири години — две в Детската и две в Младежката лига. Докосвал го е, показвал му е как да държи батата, та ме е страх да не направя някоя глупост…
	— Ясно, ясно — прекъсна го Трой Рамидж. Двамата с Йейтс отново тръгнаха към игрището.
	— И… чуйте!
	Те се обърнаха.
	— Закопчайте го с ръцете отпред.
	— Не е по правилника, шефе — възрази Рамидж.
	— Знам и не ми пука. Искам всички да видят как го отвеждате с белезници. Ясно ли е? — Ралф ги изчака да се отдалечат и откачи мобилния телефон от колана си. Бетси Ригинс беше в списъка за бързо набиране. — Там ли сте?
	— Да. Паркирали сме пред къщата му. Аз и четирима щатски шерифи.
	— Заповед за обиск?
	— В ръката ми е.
	— Добре. — Канеше се да прекъсне разговора, но му хрумна още нещо: — Бетс, кога ти е терминът?
	— Вчера — каза тя. — Тъй че побързай с тая гадост! — И му затвори.


>>	4.

C>
@@	Показания на госпожа Арлийн Станхоуп (12 юли, 13:00, разпитвана от детектив Ралф Андерсън)

	Станхоуп: Ще се забавим ли много, господин полицай?
	Детектив Андерсън: Не, никак. Само разкажете какво видяхте във вторник следобед, на 10 юли, и ще приключим.
	Станхоуп: Добре. Излязох от магазина на Джералд. Винаги пазарувам там във вторник. В „Джералд“ е по-скъпо, но откакто престанах да шофирам, не ходя в „Крогър“. Отказах се от колата в годината след смъртта на съпруга ми, защото вече не се доверявах на рефлексите си. Няколко пъти катастрофирах. Само чукната броня, нищо сериозно, обаче и това ми стигаше. „Джералд“ е едва на две пресечки от апартамента, в който живея, откакто продадох къщата, а докторът казва, че ходенето е полезно. За сърцето, нали разбирате. Излизах от магазина с три торбички в количката — само толкова мога да си позволя, там цените са безбожни, особено на месото, вече не помня кога за последен път хапнах бекон — и видях малкия Питърсън.
	Детектив Андерсън: Сигурна ли сте, че видяхте Франк Питърсън?
	Станхоуп: О, да, беше Франк. Горкото момче, толкова ми е жал за него, но вече е в рая и вече не се мъчи. Така се утешавам. Знаете ли, Питърсън има две момчета, и двете червенокоси, ужасен морковен цвят, обаче Оливър е поне с пет години по-голям от бедния Франк. Преди време ни носеше вестника, Франк има велосипед, от онези с високо кормило и тясна седалка…
	Детектив Андерсън: Нарича се седалка тип „банан“.
	Станхоуп: Не знам как се нарича, но знам, че колелото беше яркозелено, гнусен цвят, и на седалката имаше стикер на местната гимназия. Само че той никога няма да учи там, нали? Клетото, клетото момче.
	Детектив Андерсън: Госпожо Станхоуп, желаете ли да прекъснем за малко?
	Станхоуп: Не, да свършваме по-бързо, става ли? Искам да се прибера у дома и да нахраня котката. Винаги я храня в три, сигурно вече е гладна. А и ще се чуди къде съм… Може ли една кърпичка? Сигурно изглеждам ужасно. Благодаря.
	Детектив Андерсън: Видели сте стикера на седалката на Франк Питърсън, защото…?
	Станхоуп: Ами, защото малкият не беше на колелото. Буташе го през паркинга на „Джералд“. Веригата беше скъсана и се влачеше по асфалта.
	Детектив Андерсън: Забелязахте ли как беше облечен?
	Станхоуп: Тениска с някаква рокгрупа. Не ги познавам разните там групи, тъй че не мога да кажа коя беше. Ако е важно, съжалявам. И носеше шапка на „Рейнджърс“. Беше я килнал назад и му се виждаше рижавата коса. Тия с морковените коси обикновено оплешивяват на младини, тъй да знаете. Ама той вече няма да се притеснява за това, нали? О, толкова е тъжно… Така или иначе, в другия край на паркинга беше спрял мърляв бял бус. От него слезе някакъв мъж и се приближи до Франк. Беше…
	Детектив Андерсън: Ще стигнем и до това, но първо искам да чуя за буса. От онези без прозорци ли беше?
	Станхоуп: Да.
	Детектив Андерсън: Без надписи по него? Нямаше ли название на фирма или нещо подобно?
	Станхоуп: Аз поне не видях.
	Детектив Андерсън: Добре, да поговорим за човека, когото видяхте. Познахте ли го, госпожо Станхоуп?
	Станхоуп: Разбира се. Беше Тери Мейтланд. Всички в Уест Сайд познават тренер Т. Така му викат дори в гимназията. Той преподава английски там, нали знаете? Съпругът ми преподаваше с него, преди да се пенсионира. Наричат го тренер Т, защото тренира момчетата от Младежката лига, както и от Градската, когато сезонът на Младежката приключи, а през есента обучава малки хлапета, които си падат по футбола. Имат название и за тази лига, но съм го забравила…
	Детектив Андерсън: Ако може да се върнем към това, което видяхте във вторник следобед…
	Станхоуп: Ами… казах ви почти всичко. Франк поговори с тренер Т. и посочи скъсаната верига. Онзи кимна и отвори задните врати на белия бус, който не можеше да е негов…
	Детектив Андерсън: Защо смятате така, госпожо Станхоуп?
	Станхоуп: Защото беше с оранжеви номера. Не знам от кой щат, вече не виждам надалеч, както преди, но знам, че в Оклахома номерата са в синьо и бяло. Така или иначе видях в буса само някакъв дълъг зелен предмет, който приличаше на сандъче за инструменти. Наистина ли е било сандъче за инструменти, господин полицай?
	Детектив Андерсън: Какво стана после?
	Станхоуп: Тренер Т. прибра в буса велосипеда и затвори вратите. Потупа Франк по гърба. После заобиколи, за да седне зад волана, малкият седна до него и бусът потегли по Мълбъри Авеню. Мислех, че Тери ще закара момчето до тях. Какво друго да мисля? Тери Мейтланд живее в Уест Сайд от двайсет години, има много добро семейство — съпруга и две дъщери… Може ли още една кърпичка, ако обичате? Благодаря. Скоро ли ще свършим?
	Детектив Андерсън: Да, благодаря, помогнахте ми много. Ако не греша, преди да започнем записа, вие казахте, че е било около три часът?
	Станхоуп: Точно три. Чух часовника на кметството да бие тъкмо когато излизах с количката. Бързах да се прибера у дома и да нахраня котката.
	Детектив Андерсън: Момчето, което видяхте, червенокосото, беше Франк Питърсън. Сигурна ли сте?
	Станхоуп: Да. Питърсънови живеят на съседната улица. По едно време Оли ни носеше вестника. Виждам момчетата непрекъснато.
	Детектив Андерсън: Отново питам: човекът, който прибра велосипеда в белия бус и отпътува с Франк Питърсън, беше Терънс Мейтланд, известен също като тренер Тери или тренер Т., така ли?
	Станхоуп: Да.
	Детектив Андерсън: Сигурна сте.
	Станхоуп: О, да.
	Детектив Андерсън: Благодаря ви, госпожо Станхоуп.
	Станхоуп: Кой би повярвал, че Тери ще направи подобно нещо? Мислите ли, че е имало и други жертви?
	Детектив Андерсън: Вероятно ще разберем в хода на разследването.
C$


>>	5.

	Тъй като всички турнири на Градската лига се провеждаха на „Естел Барга“ — най-доброто бейзболно игрище в окръга и единственото с осветление за вечерните мачове, — символичният отбор домакин беше определен с ези-тура. Както винаги, Тери Мейтланд избра тура (суеверие, наследено от неговия треньор в Градската лига) и наистина се падна тура. „Не ме интересува къде ще играем, стига да спечелим“ — казваше често на момчетата си.
	И тази вечер думите му бяха по-верни от всякога. Наближаваше краят на деветия ининг, „Мечките“ водеха с един-единствен рън. На „Златните дракони“ им оставаше един аут, но бяха покрили базите. Четири бола, топка в батъра, грешка или топка в полето означаваше равенство, един удар между аутфилдърите щеше да донесе победа. Тълпата ръкопляскаше, тропаше по металните подпори и ревеше възторжено, докато дребничкият Тревър Майкълс излизаше на лявата батърска позиция. Шлемът му бе най-малкият, с който разполагаха, но пак му закриваше очите и той все го побутваше нагоре. Беше изнервен и леко поклащаше бухалката напред-назад.
	Тери се бе поколебал дали да не го смени, но понеже на ръст едва надхвърляше метър и половина, Тревър беше трудна мишена за противниковия питчър. Не се славеше с мощен удар, обаче понякога улучваше топката. Не често, но понякога. Ако сега Тери го сменеше, малкият щеше да живее с унижението през цялата следваща година в прогимназията. Ако ли пък успееше да спечели поне една база, щеше да се фука, додето е жив, на празненствата с барбекю и бира. Тери го знаеше. Бе минал по този път в древните времена, преди да се появят алуминиевите бухалки.
	Питчърът на „Мечките“ — тяхното тайно оръжие, истински топовен снаряд — замахна и прати топка право към хоума. Тревър ужасено я наблюдаваше как лети. Реферът обяви първи страйк. Тълпата изстена.
	Гавин Фрик, помощникът на Тери, крачеше напред-назад пред резервната скамейка, стиснал в ръка бележника с резултатите (колко пъти Тери го бе молил да не прави това), тениската с емблема на „Златните дракони“, размер XXL, се изпъваше на корема му, който беше поне XXXL.
	— Дано не си сбъркал, че остави Тревър да удря сам, Тер — промърмори той. По лицето му се стичаше пот. — Изглежда уплашен до смърт и не ми се вярва дори с ракета за тенис да улучи топката на онова момче.
	— Да видим какво ще стане. Имам добро предчувствие — отговори Тери.
	Всъщност нямаше никакво предчувствие.
	Питчърът на „Мечките“ замахна и изстреля още една бърза топка, но тя тупна пред хоумплейта. Тълпата скочи на крака, когато Байбир Пател, шансът на Драконите за изравняване, пробяга няколко крачки от трета база към хоума. После всички насядаха със стонове, защото топката отскочи от ръкавицата на кетчъра. Кетчърът на „Мечките“ се обърна към трета база и Тери различи изражението му дори и през маската: _„Хайде де, пробвай се!“_ Пател предпочете да не се пробва.
	Следващата топка беше встрани от целта, но все пак Тревър замахна към нея.
	— Давай, Фриц! — изрева гръмогласно някой откъм трибуните — почти сигурно бащата на питчъра, ако се съдеше по това как момчето рязко извърна глава натам. — Давааай!
	Тревър не замахна към следващата топка, която беше близка — всъщност твърде близка, обаче реферът обяви бол и сега привържениците на „Мечките“ изстенаха. Някой подметна, че на рефера му трябват по-силни очила. Друг спомена нещо за куче водач.
	Два на два; Тери предчувстваше, че сезонът на „Драконите“ зависи от следващото хвърляне. Или щяха да играят с „Пантерите“ за Градския шампионат и да продължат на щатско ниво — тези мачове се предаваха по телевизията, — или щяха да се приберат у дома и за пореден път да се срещнат на барбекюто в задния двор на Мейтланд, което традиционно бележеше края на сезона.
	Той се обърна да погледне Марси и момичетата, които както винаги седяха на сгъваеми столове зад мрежата на хоума. Дъщерите бяха плътно до майка си като подпорки за книги. И трите вдигнаха палци. Тери им намигна, усмихна се и вдигна и двата си палеца, макар да му беше кофти. Не само заради мача. Беше му чоглаво от доста време насам. Сам не знаеше точно защо.
	Усмивката на Марси помръкна, изместена от озадачена гримаса. Тя гледаше наляво и посочи натам. Тери се обърна и видя двама полицаи да вървят по третата базова линия край треньора Бари Хулихан, който следеше играта оттам.
	— _Прекъсване, прекъсване!_ — изрева реферът, спирайки питчъра на „Мечките“ точно когато замахваше.
	Тревър Майкълс напусна батърската позиция — с въздишка на облекчение, помисли си Тери. Тълпата бе притихнала и наблюдаваше двамата униформени. Единият посягаше зад гърба си. Другият бе сложил ръка върху кобура на служебното си оръжие.
	— _Вън от полето!_ — крещеше реферът. — _Вън от полето!_
	Трой Рамидж и Том Йейтс не му обърнаха внимание. Влязоха в „ложата“ на „Драконите“ (всъщност навес, под който имаше дълга скамейка, три коша с екипировка и кофа с изпоцапани тренировъчни топки) и тръгнаха към Тери. Рамидж откачи от колана си белезници. Зрителите ги видяха и ахнаха — от смайване, но и от вълнение: _„Ооооо!“_
	— Хей, момчета! — Гавин дотича до тях (и едва не се спъна в захвърлената ръкавица на Ричи Галант). — Пречите да довършим мача!
	Йейтс го бутна назад и поклати глава. Над трибуните вече тегнеше мъртвешка тишина. Играчите на „Мечките“ бяха отпуснали ръце и зяпаха случващото си. Кетчърът изтича към своя питчър и двамата застанаха един до друг.
	Тери бегло познаваше полицая с белезниците; през есента с брат му понякога идваха да гледат мачовете на „Поп Уорнър“*.
	[* Организацията с идеална цел _Pop Warner Little Scholars_, популярна като _Pop Warner_, е най-голямата в САЩ и осигурява занимания по американски футбол за повече от 425 000 деца и юноши на възраст 5–16 години. — Б.пр.]
	— Трой? Какво става? Случило ли се е нещо?
	Рамидж не прочете в изражението му страх, само недоумение, което изглеждаше съвсем искрено, но той беше опитен полицай и знаеше, че изпечените престъпници — най-големите гадове — владеят до съвършенство умението да се правят на света вода ненапита: „Кой, аз ли?“ А този тип беше от гаден по-гаден. Спомняйки си нарежданията на Андерсън (и без да има нещо против), той повиши глас, за да го чуят всички зрители — 1588 души, както щеше да пише във вестника на другия ден.
	— Терънс Мейтланд, арестувам ви за убийството на Франк Питърсън.
	Ново _„Оооо“_ откъм трибуните, този път по-силно, като вой на връхлитащ вятър.
	Тери навъсено се втренчи в Рамидж. Разбираше думите, знаеше кой е Франки Питърсън и какво му се беше случило, но _значението_ на казаното му убягваше.
	— Какво? Шегуваш ли се? — избърбори, само това му дойде на ума.
	В същия момент фотографът от спортната рубрика на местния вестник „Гласът на Флинт Сити“ го снима и на другия ден фотографията цъфна на първа страница. На нея той беше зяпнал, блещеше се, косата му стърчеше изпод шапката с емблемата на „Златните дракони“. Изглеждаше едновременно съсипан и виновен.
	— Какво каза?
	— Протегни си ръцете.
	Тери погледна Марси и дъщерите си — още седяха зад мрежата, бяха се вцепенили, на лицата им беше изписана изненада. Страхът щеше да дойде по-късно. Байбир Пател напусна трета база и тръгна към скамейката; пътьом свали шлема си (черната му коса беше сплъстена от пот) и Тери видя, че лицето му е изкривено, сякаш той всеки миг щеше да заплаче.
	— Върни се! — извика Гавин. — Мачът не е свършил!
	Пател обаче само се спря, втренчи се в Тери и се разрида. Тери също го гледаше, уверен (_почти_ уверен), че сънува, после Том Йейтс го сграбчи и дръпна ръцете му с такава сила, та той политна напред. Рамидж щракна белезниците. Не пластмасови, а истински, големи и тежки, блестящи под залязващото слънце. Все така високо, Трой изрецитира:
	— Имате право да мълчите и да не отговаряте на въпроси, но ако решите да говорите, всичко, което кажете, може да бъде използвано срещу вас в съда. Имате право на адвокат по време на разпитите сега или в бъдеще. Разбрахте ли?
	— Трой? — Тери едва чу гласа си. Струваше му се, че се задушава. — Какви ги говориш?
	Онзи повтори, сякаш не го беше чул:
	— Разбрахте ли си правата?
	Марси се втурна към съпруга си, вкопчи се в мрежата и я разтърси. Зад нея Сара и Грейс плачеха. Грейс бе коленичила до стола на сестра си; нейният беше паднал на земята.
	— Какво правите? — извика Марси. — Какво правите, за Бога? И защо го правите тук?
	— Разбрахте ли?! — попита за трети път Рамидж.
	Тери разбираше само, че е окован и че му четат правата пред почти хиляда и шестстотин души, включително жена му и двете му малки дъщери. Не беше сън, не беше и обикновен арест. По някакви незнайни причини го подлагаха на публично унижение. Най-добре беше да приключат час по-скоро и после да изяснят нещата. Макар съзнанието му да беше замъглено от шока и от недоумението, разбираше, че в скоро време животът му няма да се върне към нормалния си ритъм.
	— Разбрах — промълви, после подвикна: — Треньор Фрик, върни се на мястото си.
	Гавин, който тичаше към ченгетата — беше стиснал юмруци, лицето му беше пламнало, — отпусна ръце и отстъпи. Погледна Марси през мрежата, повдигна широките си рамене и разпери ръце.
	Трой Рамидж продължаваше да говори със същия гръмовен глас като на глашатай, който съобщава важна новина насред площада на някое градче в Нова Англия. Ралф Андерсън го чуваше от паркинга, където се беше подпрял на колата. Добре се справяше Трой. Случващото се беше грозно и той предполагаше, че шефовете може да го порицаят заради „представлението“, но родителите на Франки Питърсън нямаше да го укорят.
	— Ако не можете да си позволите адвокат, ще ви бъде осигурен служебен защитник преди всеки разпит, ако желаете. Разбирате ли?
	— Да — каза Тери. — Разбирам и още нещо. — Той се обърна към зрителите: — _Нямам представа защо ме арестуват! Гавин Фрик ще довърши играта като треньор!_ — И след това, сякаш му бе хрумнало в последния момент, добави: — Байбир, върни се на трета база и не се офлянквай.
	Няколко души изръкопляскаха, само няколко. Онзи, гръмогласният, пак изрева:
	— _Какво рекохте, че е направил?_
	Зрителите отвърнаха в хор с две думи, които скоро щяха да отекват навсякъде из Уест Сайд и другите квартали: _Франк Питърсън._
	Йейтс сграбчи Тери за ръката и го повлече към паркинга зад павилиона за закуски.
	— Запази си проповедите за по-късно, Мейтланд. Сега отиваш в затвора. И знаеш ли какво? В този щат има смъртно наказание и го прилагаме. Но ти си образован човек, учител. Вероятно си наясно.
	Преди да се отдалечат на двайсетина крачки от импровизираната „ложа“ на отбора, Марси Мейтланд ги догони и сграбчи Том Йейтс за рамото:
	— Какви ги вършиш, да му се не види?!
	Той бръсна встрани ръката й, а когато тя се опита да хване дланта на мъжа си, Трой Рамидж я избута — не грубо, но решително. Известно време тя не помръдна — изглеждаше зашеметена, сякаш не беше на себе си, — после видя как Ралф Андерсън се приближава да посрещне полицаите, извършили ареста. Познаваше го от Младежката лига, когато синът му Дерек играеше в отбора на Тери, „Лъвчетата на «Джералд»“. Ралф не смогваше да посети всички мачове, разбира се, но идваше колкото може по-често. По онова време още беше униформен полицай; Тери му беше пратил поздравителен имейл, когато стана детектив. Марси се затича към него, износените маратонки, които винаги обуваше на мачовете на Тери, „за късмет“, както сама казваше, сякаш не докосваха земята.
	— Ралф! — извика. — Какво става? Това е някаква грешка!
	— Боя се, че не е…
	Арестът беше минал, както го планираха, обаче сега му беше криво, защото харесваше Марси. От друга страна, открай време харесваше и Тери, който навярно промени живота на Дерек, макар и съвсем малко, давайки му само капка увереност, ала когато си на единайсет, дори и капка увереност е от голямо значение. Имаше и още нещо. Марси може би знаеше какво представлява съпругът й, макар да не си позволяваше да го признае пред себе си. Бяха женени отдавна, а ужаси като убийството на малкия Питърсън не се случват изневиделица. Винаги има „предисловие“ към насилието.
	— Върви си у дома, Марси. Веднага. Може би е най-добре да заведеш момичетата при приятели, защото у вас ще чака полиция.
	Тя не продума, само недоумяващо се взираше в него.
	Зад тях отекна плющене на алуминиева бухалка, посрещнала топка, но почти никой не извика; зрителите все още бяха потресени и по-заинтригувани от случващото се, отколкото от играта. Жалко. Току-що Тревър Майкълс бе ударил топката с невиждана сила — по-силно дори отколкото на тренировките, когато тренер Т. му хвърляше най-удобните топки. За съжаление топката отлетя право към шортстопа на „Мечките“, който я хвана дори без да подскочи.
	Мачът бе свършил.


>>	6.

C>
@@	Показания на Джун Морис (12 юли, 17:45, разпитвана от детектив Ралф Андерсън в присъствието на госпожа Франсин Морис)

	Детектив Андерсън: Благодаря ви, че доведохте дъщеря си в участъка, госпожо Морис. Джун, харесва ли ти безалкохолното?
	Джун Морис: Бива. Загазила ли съм?
	Детектив Андерсън: Ни най-малко. Само искам да ти задам няколко въпроса за онова, което си видяла преди две вечери.
	Джун Морис: Когато видях тренер Т. ли?
	Детектив Андерсън: Точно така, когато видя треньора Тери.
	Франсин Морис: Откакто навърши девет, й разрешаваме сама да ходи до къщата на приятелката си Хелън. Докато е светло. Не сме маниаци на тема контрол. Аз поне не съм, повярвайте.
	Детектив Андерсън: След вечеря ли го видя, Джун? Така ли беше?
	Джун Морис: Да. Вечеряхме месно руло. А пък снощи риба. Аз не обичам риба, но това е положението.
	Франсин Морис: Не се налага да пресича улицата или нещо такова. Смятахме, че не е опасно, щом живеем в такъв спокоен квартал. Поне така си мислех, де.
	Детектив Андерсън: Винаги е трудно да решиш кога да започнеш да се доверяваш на децата… И тъй, Джун… ти тръгна по улицата, която минава край паркинга на Фигис Парк, нали?
	Джун Морис: Да. Аз и Хелън…
	Франсин Морис: Двете с Хелън…
	Джун Морис: Двете с Хелън трябваше да довършим картата на Южна Америка. За един проект в училище. Използвахме различни цветове за различните страни и бяхме към края, обаче забравихме Парагвай, та се налагаше да започнем отначало. Това е положението. После щяхме да поиграем „Angry Birds“ на айпада на Хелън, докато татко дойде да ме вземе. Защото дотогава щеше да се стъмни.
	Детектив Андерсън: По кое време е било това, госпожо Морис?
	Франсин Морис: Когато Джун тръгна, по телевизията предаваха местните новини. Норм ги гледаше, а аз миех съдовете. Значи между шест и шест и половина. Вероятно около шест и четвърт, защото май вървеше прогнозата за времето.
	Детектив Андерсън: Кажи ми какво видя, когато минаваше покрай паркинга, Джун.
	Джун Морис: Тренер Т., нали ви казах. Живее наблизо и веднъж, когато кучето ни се изгуби, той ни го доведе. Понякога си играя с Грейси Мейтланд, обаче не много често. Тя е с една година по-голяма от мен и харесва момчета. Тренерът беше целият в кръв. Течеше му от носа.
	Детектив Андерсън: Хммм. Какво правеше той?
	Джун Морис: Тъкмо излизаше от горичката. Видя, че го гледам, и ми махна. Аз също му махнах и подвикнах: „Хей, тренер, какво ви се е случило?“, а той рече, че клон го е ударил по лицето. И добави: „Не бой се, само си разкървавих носа, случва ми се редовно.“ Отвърнах: „Не се боя, но вече няма да можете да носите тази риза, защото кръвта не се изпира, така казва мама.“ Той се усмихна: „Добре че имам много ризи.“ Ама имаше много кръв и по панталона му. И по ръцете.
	Франсин Морис: Била е толкова близо до него! Това не ми излиза от главата…
	Джун Морис: Защото му беше разкървавен носът ли? И Ролф Джейкъбс си разкървави носа миналата година, когато падна на игрището, а аз не се уплаших. Щях да му дам кърпичката си, обаче госпожа Гриша го заведе при медицинската сестра.
	Детектив Андерсън: Близо ли бяхте един до друг?
	Джун Морис: Ами… не знам. Той беше на паркинга, а аз на тротоара. Това близо ли е?
	Детектив Андерсън: И аз не знам, но непременно ще разбера. Харесва ли ти безалкохолното?
	Джун Морис: Вече ме попитахте.
	Детектив Андерсън: Да бе, вярно.
	Джун Морис: Старите хора са разсеяни, така казва дядо.
	Франсин Морис: Джуни, това е невъзпитано, обиждаш човека.
	Детектив Андерсън: Няма нищо. Дядо ти явно е мъдър, Джун. Какво стана после?
	Джун Морис: Нищо. Тренерът се качи в буса и потегли.
	Детектив Андерсън: Какъв цвят беше бусът?
	Джун Морис: Е, сигурно бял, но цветът не си личеше от мръсотията по него. Освен това вдигаше много шум и бълваше син дим. Пфу, вонеше гадно.
	Детектив Андерсън: Имаше ли нещо написано отстрани? Като име на фирма?
	Джун Морис: Не. Беше просто бял бус.
	Детектив Андерсън: Видя ли регистрационния номер?
	Джун Морис: Не.
	Детектив Андерсън: Накъде потегли бусът?
	Джун Морис: По Барнъм Стрийт.
	Детектив Андерсън: И си сигурна, че човекът — онзи, за който каза, че си е разкървавил носа — е бил Тери Мейтланд, така ли?
	Джун Морис: Разбира се, беше тренер Т. Виждам го всеки ден. Той добре ли е? Да не е направил нещо лошо? Мама ми забрани да гледам вестника и новините по телевизията, обаче съм сигурна, че в парка се е случило нещо лошо. Ако не бяхме във ваканция, щях да знам, защото всички в училище са големи клюкари. Да не се е сбил с някой лош човек? Така ли си е разкървавил…
	Франсин Морис: Привършваме ли, детектив? Знам, че ви е необходима информация, но не забравяйте, че довечера аз ще я слагам да си легне.
	Джун Морис: Аз си лягам сама, не съм бебе!
	Детектив Андерсън: Добре, почти свършихме. Джун, преди да си тръгнеш, ще поиграем на нещо. Обичаш ли игрите?
	Джун Морис: Да, стига да не са скучни.
	Детектив Андерсън: Ще сложа на масата шест снимки на шестима различни мъже… ето така… и всички те приличат малко на треньора Тери. Искам да ми кажеш…
	Джун Морис: Ето този. Номер четири. Това е тренер Т.
C$


>>	7.

	Трой Рамидж отвори едната задна врата на колата. Тери надзърна през рамото му: Марси стоеше в края на паркинга, изглеждаше изумена и много изплашена. Фотографът на „Гласът на Флинт Сити“ се затича към полицейската кола, като снимаше в движение. _„Нищо няма да излезе от тия снимки“_ — помисли си Тери с известно задоволство и извика на жена си:
	— Обади се на Хауи Голд! Кажи му, че съм арестуван! Кажи му…
	Йейтс натисна надолу главата му и го вкара в патрулката:
	— Сядай! И си дръж ръцете в скута, докато ти закопчавам колана.
	Тери се подчини. През предното стъкло се виждаше голямото електронно табло на игрището. Преди две години Марси беше организирала акция за събиране на средства за това табло… Сега… сега изглеждаше като жена от Третия свят, която с ужас наблюдава как селото й гори.
	Рамидж се настани зад волана, Ралф Андерсън седна до него и още преди да затвори вратата, колата рязко потегли, гумите изскърцаха. Рамидж зави надясно, после потегли към Тинсли Авеню. Не включи сирената, но синята лампа на таблото се завъртя и засвятка. Тери усети, че в колата мирише на мексиканска храна. Странно какви неща забелязваш, когато денят ти — _животът_ ти — изведнъж се сгромолясва в бездна, за която не си подозирал. Той се приведе напред:
	— Ралф, чуй ме.
	Ралф, който стискаше ръцете си толкова силно, че кокалчетата му бяха побелели, промърмори, без да се обръща:
	— В участъка ще говориш, колкото си искаш.
	— Мамка му, нека си каже — обади се Рамидж. — Ще ни спести малко време.
	— Млъкни, Трой — смъмри го Ралф, все така взирайки се през предното стъкло. Две сухожилия на врата му бяха изпъкнали. Приличаха на числото 11.
	— Ралф, не знам защо си решил, че съм престъпник, и защо си решил да ме арестуваш пред очите на половината град, обаче много грешиш.
	— Така казват всички — подхвърли Том Йейтс, който седеше до него. — Дръж си ръцете в скута, Мейтланд. Да не съм те видял даже носа да си почешеш.
	Умът на Тери вече започваше да се избистря — не съвсем, но малко — и той се постара да изпълни нареждането на полицай Йейтс (табелка с името бе закрепена на униформената му риза). Полицаят май само търсеше повод да се нахвърли върху арестувания.
	В колата миришеше на енчилада. Вероятно от „Сеньор Джо“. Дъщерите му много обичаха енчилада, все се смееха в ресторанта — по дяволите, цялото семейство се смееше, — и на връщане към дома взаимно се обвиняваха, че са пръднали.
	— Чуй ме, Ралф. Моля те.
	Ралф въздъхна:
	— Добре, слушам.
	— Всички слушаме — обади се Рамидж. — Отваряйте си ушите, приятели, отваряйте си ушите.
	— Франк Питърсън беше убит във вторник. Вторник следобед. Писаха го във вестниците, казаха го и по новините. Аз бях в Кап Сити във вторник, във вторник вечерта и в сряда — върнах се едва към девет-девет и половина в сряда вечерта. Гавин Фрик, Вари Хулихан и Лукеш Пател — бащата на Байбир — водиха тренировките на момчетата и през двата дни.
	За момент в колата настана мълчание, ненарушавано дори от радиото, което беше изключено. За един прекрасен миг Тери повярва — да, повярва, — че сега Ралф ще нареди на едрото ченге зад волана да спре. После ще се обърне към него, Тери, и сконфузено ще промърмори: _„Леле, май наистина се издънихме, а?“_
	Андерсън обаче само подхвърли:
	— Охо! Следва желязното алиби.
	— Моля? Какво искаш да ка…
	— Умен човек си, Тери. Разбрах го още при първата ни среща, когато беше треньор на Дерек в Младежката лига. Щом не си призна веднага — на което се надявах, но всъщност не очаквах, — бях убеден, че ще измислиш някакво алиби. — Най-сетне се обърна и лицето, което Тери видя, беше на непознат. — Убеден съм също, че ще го оборим. Защото знаем, че си бил ти. Знаем го със сигурност.
	— Какво правеше в Кап Сити, треньоре? — попита Йейтс и изведнъж гласът на човека, който бе предупредил Тери да не се чеше по носа, прозвуча приятелски, заинтересувано. Тери понечи да обясни, но се отказа. Вече разсъждаваше по-трезво и си даде сметка, че тази кола с изветряващия мирис на енчилада е вражеска територия. Не биваше да говори, докато Хауи Голд не дойдеше в участъка. Двамата щяха да оправят тази каша. Нямаше да им отнеме много време.
	Осъзна и друго. Беше гневен, вероятно по-гневен от когато и да било през живота си, и когато завиха по Мейн Стрийт към полицейския участък на Флинт Сити, той си обеща нещо: наесен, може би дори по-рано, човекът на предната седалка, когото бе смятал за приятел, щеше да си търси нова работа. Може би като охрана в банка в Тълса или Амарило.


>>	8.

C>
@@	Показания на господин Карлтън Скоукрофт (12 юли, 21:30, разпитван от детектив Ралф Андерсън)

	Скоукрофт: Ще се забавим ли, детектив? Защото обикновено си лягам рано. Работя по поддръжката на железопътната линия и ако не се явя на работа в седем, ще ме изхвърлят.
	Детектив Андерсън: Ще се постарая да не ви задържам повече от необходимото, господин Скоукрофт, но това не е шега работа.
	Скоукрофт: Знам. И ще съдействам, доколкото мога. Предупреждавам ви, че не знам кой знае колко и бързам да се прибера у дома. Не знам обаче дали ще заспя… Не съм стъпвал тук от онзи пиянски купон, когато бях на седемнайсет. Чарли Бортън беше началник тогава. Бащите ни ни измъкнаха, после обаче нашите ми наложиха домашен арест за цялото лято.
	Детектив Андерсън: Е, благодарим, че дойдохте. Кажете ми къде бяхте в седем часа вечерта на 10 юли.
	Скоукрофт: Както казах на госпожицата в приемната ви, бях в кръчмата „При Шорти“ и видях бял бус, също и човека, дето тренира бейзболния отбор в Уест Сайд. Не му помня името, но снимката му редовно е във вестника, защото тая година подготви добър отбор за Градската лига. Писаха, че могат да стигнат до финала. Морланд, така ли му беше името? Беше целият в кръв.
	Детектив Андерсън: Как стана така, че го видяхте?
	Скоукрофт: Е, аз си имам разписание за подир работа, понеже нямам жена да ме чака у дома, пък в готвенето хич не ме бива, нали разбирате? В понеделник и сряда хапвам в закусвалня „Флинт Сити“. В петък отивам в „Бонанза Стек Хаус“. А във вторник и четвъртък обикновено отскачам до „Шорти“ за ребърца и бира. През онзи вторник влязох в „Шорти“ във… ами, сигурно е било шест и четвърт. По това време хлапето отдавна е било мъртво, нали?
	Детектив Андерсън: Но около седем сте били отзад, нали? Зад кръчмата „При Шорти“.
	Скоукрофт: Да, заедно с Райли Франклин. Видяхме се вътре и хапнахме заедно. Зад кръчмата има място за пушене. Минаваш по коридора между тоалетните и излизаш през задната врата. Има пепелник и прочие. Похапнахме, значи — аз — ребърца, той — „Биг Мак“ със сирене, — после поръчахме десерт и излязохме за по цигара, преди да го донесат. Докато висяхме там и си дрънкахме глупости, наблизо спря мърляв бял бус. С номера от Ню Йорк. Паркира до някакво малко субару комби — мисля, че беше субару — и слезе онзи човек. Морланд или както там му е името.
	Детектив Андерсън: Как беше облечен?
	Скоукрофт: Е, не съм сигурен за панталона — Райли може и да си спомни, май беше ежедневен, — обаче ризата беше бяла. Спомням си, защото отпред имаше кръв, много кръв. По панталона не толкова, само няколко пръски. И по лицето му имаше кръв. Под носа, около устата, по брадичката. Как само се беше омазал! Тогава Райли — май беше обърнал две-три бири, преди да се срещнем, но аз пих само една, — та… Райли му рече: „Леле! Как ли изглежда оня, с който си се бил, тренер Т.?“
	Детектив Андерсън: Значи го нарече тренер Т.
	Скоукрофт: Разбира се. А онзи се засмя: „Не съм се бил с никого. Спука ми се кръвоносен съд в носа и кръвта бликна като фонтан. Случайно наблизо да има мобилен доктор?“
	Детектив Андерсън: Решили сте, че търси дежурен медицински пункт, така ли?
	Скоукрофт: Точно така, защото искаше да пита дали е необходимо да обгорят раната отвътре. Ужас, а? Каза, че вече веднъж му се било случвало. Рекох му да кара по Бърфийлд около километър и половина, после да завие наляво на втория светофар и ще види таблото. Знаете го онова табло, на което пише колко ще трябва да изчакаш и прочие. После попита дали може да остави буса на служебния паркинг зад кръчмата. Отвърнах: „Паркингът не е мой, ама ако не оставиш буса за дълго, сигурно няма да има проблем.“ Тогава той рече — стори се смахнато и на двама ни с Райли, като знаем какви са днес времената, — че ще остави ключовете в поставката за чаша, ако някой поиска да премести колата. Райли му каза: „Е, така сто на сто ще я отмъкнат.“ Обаче той повтори, че няма да се бави и че някой може да реши да я премести. Знаете ли какво си мисля? Мисля, че май той искаше някой да открадне буса, може би дори аз или Райли. Смятате ли, че е било така, детектив?
	Детектив Андерсън: Какво стана после?
	Скоукрофт: Седна в онова малко зелено субару и потегли. Което също ми се стори смахнато.
	Детектив Андерсън: Какво му беше смахнатото?
	Скоукрофт: Ами, попита дали може да остави буса за малко, после заяви, че ще остави ключовете, ако се наложи да го преместят или нещо такова, същевременно колата му беше там, в пълна изправност. Смахнато, нали?
	Детектив Андерсън: Господин Скоукрофт, ще ви покажа шест снимки на шестима различни мъже и искам да посочите човека, когото видяхте зад „Шорти“. Всички си приличат, така че ви моля да не бързате. Ще се справите ли?
	Скоукрофт: Разбира се, обаче ще ви отговоря веднага. Онзи там е Морланд или както му е името. Сега мога ли да си вървя?
C$


>>	9.

	Повече никой не продума, докато не завиха към полицейския участък и не паркираха на едно от местата с надпис САМО ЗА СЛУЖЕБНИ ПРЕВОЗНИ СРЕДСТВА. Едва тогава Ралф се обърна, за да огледа човека, който бе тренирал сина му. Бейзболната шапка на Тери Мейтланд беше килната встрани и му придаваше леко гангстерски вид. Фланелката му с емблемата на „Драконите“ се беше измъкнала от панталона му, по лицето му се стичаше пот. В този миг той наистина изглеждаше като човек, извършил престъплението, в което го обвиняваха. Ала в широко отворените му очи, вперени в Ралф, се четеше нямо обвинение.
	Ралф не издържа и възкликна:
	— Защо тъкмо него? Защо Франки Питърсън? Играеше ли в „Лъвчетата“ от Младежката лига тази година? Беше ли му хвърлил око? Или го уби, защото имаше възможност?
	Тери понечи отново да отрече, но имаше ли смисъл? Андерсън нямаше да му повярва, поне засега. Никой нямаше да му повярва. По-добре беше да изчака. Щеше да му е трудно, обаче…
	— Слушам те. — Ралф говореше спокойно, сякаш водеше приятелски разговор. — Нали одеве искаше да говориш, хайде, казвай. Убеди ме, че греша. Още преди да сме слезли от колата.
	— Мисля да изчакам адвоката.
	— Ако си невинен — намеси се Йейтс, — не ти трябва адвокат. Опровергай ни, ако можеш. Дори ще те закараме до вас.
	Без да престава да гледа Ралф Андерсън право в очите, Тери промълви:
	— Несправедлив си към мен. Не си проверил къде съм бил във вторник, нали? Не го очаквах от теб. — Замълча, сякаш размишляваше, после добави: — _Негодник!_
	Ралф нямаше намерение да го информира, че със Самюълс са обсъдили този аспект, но все пак са решили да арестуват заподозрения. Градчето беше малко. Имаше опасност хората да започнат да задават въпроси и така Мейтланд да бъде предупреден.
	— Този е от редките случаи, когато не се налага проверка. — Той отвори вратата. — Слизай. Ще те регистрираме, фотографираме и ще ти вземем отпечатъци, преди адвокатът ти да при…
	— Тери! _Тери!_
	Вместо да послуша Ралф, Марси Мейтланд бе последвала полицейската кола с тойотата си. Съседката Джейми Матингли беше завела Сара и Грейс — облени в сълзи — в дома си. Самата Джейми също се бе разплакала.
	— Тери, какво правят тези хора? Какво да правя _аз_?
	Той се изтръгна за миг от хватката на Йейтс, който го стискаше за ръката:
	— Обади се на Хауи!
	Само за толкова имаше време. Рамидж отвори вратата с надпис САМО ЗА ПОЛИЦЕЙСКИ СЛУЖИТЕЛИ и Йейтс грубо блъсна Тери напред.
	Ралф задържа вратата и спря за момент:
	— Прибери се у дома, Марси. Прибери се, преди да са довтасали журналистите.
	Едва не добави: _„Съжалявам“_ но се въздържа. Защото щеше да излъже. Бетси Ригинс и щатските полицаи я чакаха пред дома й, но друг съвет не можеше да й даде. Може би изпитваше някакво чувство на дълг към нея. Към момичетата — със сигурност: те бяха най-невинните в тази история. Освен това…
	_„Несправедлив си към мен. Не го очаквах.“_
	Нямаше причина да се чувства гузен заради упрека на човек, който бе изнасилил и убил дете, но за миг все пак го жегна усещане за вина. После си спомни снимките от местопрестъплението, толкова ужасяващи, че да ти се доще да ослепееш. Спомни си клона, стърчащ от ректума на момченцето. Спомни си кървавия отпечатък върху гладкото дърво. Гладко, защото ръката, оставила отпечатъка, беше натискала толкова силно, че да обели кората.
	Бил Самюълс беше изложил два непоклатими аргумента. Ралф ги беше приел, както и съдията Картър, към когото Самюълс се обърна за заповедта за задържане. Първо, нямаше съмнение кой е убиецът. Безсмислено беше да чакат, след като вече разполагаха с всичко необходимо. Второ, ако се забавеха, имаше опасност Тери да избяга; тогава щяха да са принудени да го заловят бързо, преди да намери друго момченце, което да изнасили и умъртви.


>>	10.

C>
@@	Показания на господин Райли Франклин (13 юли, 7:45, разпитван от детектив Ралф Андерсън)

	Детектив Андерсън: Ще ви покажа шест снимки на шестима различни мъже, господин Франклин, и бих искал да посочите човека, когото видяхте зад заведението „При Шорти“ вечерта на 10 юли. Не бързайте, помислете си.
	Франклин: Не е нужно. Ето го там. Номер две. Това е тренер Т. Не е за вярване! Той тренираше сина ми в Младежката лига.
	Детектив Андерсън: И моя. Благодаря ви, господин Франклин.
	Франклин: Малко му е да го умъртвят с инжекция. Трябва да го обесят, та да се мъчи повече.
C$


>>	11.

	Марси спря колата на паркинга пред „Бъргър Кинг“ на Тинсли Авеню и извади от чантата мобилния си телефон. Ръцете й трепереха и тя го изпусна. Наведе се да го вдигне, удари си главата във волана и пак се разплака. Прегледа списъка с контактите, докато намери номера на Хауи Голд; семейство Мейтланд нямаше причини да поддържа връзка с адвокат, но навремето Хауи беше помагал на Тери да тренира младежкия отбор по американски футбол. Голд вдигна на второто позвъняване.
	— Хауи? Обажда се Марси Мейтланд. Съпругата на Тери — добави, като че ли не вечеряха заедно поне веднъж месечно от 2016-а насам.
	— Марси? Плачеш ли? Какво е станало?
	Беше толкова чудовищно, че отначало тя не можа да го изрече.
	— Марси? Чуваш ли ме? Да не си катастрофирала или нещо подобно?
	— Чувам те. Не е заради мен, заради Тери е. Арестуваха Тери. Ралф Андерсън го арестува. За убийството на онова момче. Така казаха. За убийството на малкия Питърсън.
	— _Какво?_ Шегуваш ли се?
	— А той дори не беше в града — проплака Марси. Чуваше се сякаш отдалеч и усещаше, че говори като хлапачка, изпаднала в истерия, но не можеше да се сдържи. — Арестуваха го и казаха, че полицаите ме чакат у дома!
	— Къде са Сара и Грейс?
	— Пратих ги при съседката Джейми Матингли. Засега са добре. _„Макар че как биха могли да са добре, след като видяха да арестуват баща им и да му слагат белезници?“_ — добави наум. Потърка челото си и се запита дали й е останала синина от волана. Всъщност защо й пукаше? Защото журналистите вече чакаха пред дома й? Защото щяха да видят синината и да решат, че Тери я е ударил?
	— Хауи, ще ми помогнеш ли? Ще ни помогнеш ли?
	— Разбира се. Заведоха Тери в участъка, така ли?
	— Да! С белезници!
	— Добре. Отивам веднага. Прибери се у дома, Марси. Виж какво искат полицаите. Ако имат заповед за обиск — сигурно затова са там, не се сещам за друга причина, — прочети я внимателно, разбери какво търсят, позволи им да влязат, но не казвай нито дума. Разбра ли? Не казвай _нищо_.
	— Аз… да, разбрах.
	— Малкият Питърсън беше убит миналия вторник, ако не ме лъже паметта. Момент… — Чу се приглушен говор, първо Хауи попита нещо, отговори му жена, вероятно съпругата му Илейн. След малко той каза: — Да, било е във вторник. Къде беше Тери във вторник?
	— В Кап Сити! Отиде…
	— Засега няма значение. Може би полицаите ще ти зададат същия въпрос. Може би ще ти задават още много въпроси. Кажи им, че твоят адвокат те е посъветвал да не отговаряш. Схвана ли?
	— Д-да.
	— Не им позволявай да ти заложат капан, не се хващай на въдицата им. Много ги бива в тия неща.
	— Добре. Добре, няма.
	— Къде си сега?
	Помнеше, че е видяла табелата, но отново я погледна, за да е сигурна.
	— Пред „Бъргър Кинг“. На Тинсли Авеню. Спрях, за да ти се обадя.
	— В състояние ли си да шофираш?
	Тя едва не му каза, че си е ударила главата във волана, но в последния момент размисли и лаконично отговори: „Да.“
	— Поеми си дълбоко въздух. Преброй до три. След това карай право към къщи. Спазвай ограничението на скоростта, давай мигач на всеки завой. Тери има ли компютър?
	— Разбира се. В кабинета. И таблет, макар че не го ползва често. Плюс това и двамата имаме лаптопи. Момичетата си имат минитаблети. И телефоните, разбира се, всички имаме телефони. Грейс получи своя за рождения си ден преди три месеца.
	— Ще ти дадат списък на всичко, които ще изземат.
	— Наистина ли имат право? — Марси не се разрида отново, но сълзи парнаха очите й. — Да ни конфискуват вещите? Все едно, че сме в Русия или в Северна Корея!
	— Могат да вземат каквото пише в заповедта, но искам и ти да си водиш списък. Момичетата носят ли си мобилните телефони?
	— Шегуваш ли се? Буквално са им се сраснали с ръцете.
	— Добре. Може ченгетата да поискат твоя. Откажи.
	— Ами ако все пак го вземат? — Всъщност имаше ли значение?
	— Няма, ако не ти е предявено обвинение. Сега тръгвай. Ще дойда при теб колкото е възможно по-скоро. Ще уредим всичко, бъди спокойна.
	— Благодаря, Хауи. — Тя пак се разплака и през сълзи избърбори: — Много ти благодаря.
	— Има защо. И не забравяй: не превишавай разрешената скорост, спирай на всеки знак стоп, давай мигач. Запомни ли?
	— Да.
	— Тръгвам към участъка. — Той затвори.
	Марси включи на скорост, после изключи. Пое си дълбоко въздух. Още веднъж. И още веднъж. _„Това е кошмар, но поне ще бъде кратък. Тери беше в Кап Сити. Ще проверят и ще го освободят.“_
	— Тогава — каза тя на колата (която изглеждаше празна без момичетата, които да се кикотят и да се боричкат на задната седалка) — ще ги съдим до дупка.
	Изпъна рамене и светът отново дойде на фокус. Подкара към дома си в Барнъм Корт, като спазваше ограничението на скоростта и спираше на всеки знак стоп.


>>	12.

C>
@@	Показания на господин Джордж Зърни (13 юли, 8:15, разпитван от полицай Роналд Уилбърфорс)

	Полицай Уилбърфорс: Благодаря ви, че дойдохте, господин Черни…
	Зърни: Името ми се произнася Зърни — ЗЪР-НИ.
	Полицай Уилбърфорс: Благодаря, ще го имам предвид. Детектив Ралф Андерсън също би искал да говори с вас, но в момента е зает с друг разпит и ме помоли да набележа основните факти, докато са свежи в ума ви.
	Зърни: Ще изтеглите ли колата? Онова субару? Трябва да го приберете, та някой да не заличи уликите. Много са, от мен да знаете.
	Полицай Уилбърфорс: Да, в момента колегите правят тъкмо това, сър. Доколкото разбрах, тази сутрин сте отишли на риболов, вярно ли е?
	Зърни: Е, така смятах, но както се оказа, дори не хвърлих въдицата. Излязох още по изгрев и тръгнах към оня мост, дето го наричат Железния. Знаете ли го, на Олд Фордж Роуд?
	Полицай Уилбърфорс: Да, сър.
	Зърни: Там се хващат много сомове. Мнозина не ги ловят, защото са грозни — да не говорим, че хапят понякога, докато се опитваш да извадиш куката, — но жена ми ги пържи със сол и лимонов сок и стават адски вкусни. Тайната е в лимона, от мен да знаете. И трябва да използвате железен тиган. От майка си съм го научил.
	Полицай Уилбърфорс: Значи паркирахте в края на моста…
	Зърни: Да, но извън магистралата. Долу има стар кей за лодки. Някой купи земята преди години и сложи телена ограда с табели НЕ ПРЕМИНАВАЙ, обаче така и не построи нещо. Тези няколко акра земя пустеят и са обраснали с плевели, а кеят е наполовина под водата. Винаги си паркирам пикапа на тесния път към оградата. Така направих и онази сутрин, ама какво да видя? Оградата беше съборена и малка зелена кола беше паркирана досами кея, толкова близо до водата, че предните гуми бяха наполовина в калта. Побързах да сляза, защото реших, че предишната вечер някой се е натряскал в бара с голите цици, качил се е в колата си и е изхвръкнал от магистралата. Рекох си, че може да е загубил съзнание и още да е вътре.
	Полицай Уилбърфорс: Имате предвид еротичния бар „Само за джентълмени“ в покрайнините на града, така ли?
	Зърни: Да. Да. Мъжете се натряскват, пъхат кой долар, кой петачка в бикините на момичетата, докато не свършат парите, после сядат зад волана. Лично аз не разбирам с какво ги привличат такива места…
	Полицай Уилбърфорс: Аха… И тъй, слязохте и погледнахте в колата.
	Зърни: Беше малко зелено субару. Вътре нямаше никого, но на дясната седалка видях окървавени дрехи и веднага си помислих за убитото момченце, защото по новините казаха, че полицията търси зелено субару във връзка с престъплението.
	Полицай Уилбърфорс: Видяхте ли нещо друго?
	Зърни: Маратонки. На пода пред дясната седалка. И по тях имаше кръв.
	Полицай Уилбърфорс: Докоснахте ли нещо? Може би проверихте вратите?
	Зърни: Амииии, да не съм вчерашен!? Когато даваха по телевизията „От местопрестъплението“, с жена ми не пропускахме нито един епизод, та разбирам от тия работи.
	Полицай Уилбърфорс: Какво направихте?
	Зърни: Обадих се на 911.
C$


>>	13.

	Тери Мейтланд седеше в стаята за разпит. Белезниците бяха свалени, та адвокатът му да не вдигне патърдия, когато се появи, което щеше да стане скоро. Ралф Андерсън стоеше с ръце зад гърба зад еднопосочното стъкло и наблюдаваше бившия треньор на сина си. Първо отпрати Йейтс и Рамидж, после разговаря с Бетси Ригинс, която му каза, че госпожа Мейтланд още не се е върнала у дома. След като арестът беше извършен и страстите бяха охладени, безпокойството отново го загриза — събитията се развиваха прекалено бързо. Разбира се, Тери твърдеше, че има алиби, което със сигурност щеше да се окаже съшито с бели конци, обаче…
	— Здравей, Ралф! — Бил Самюълс се приближи забързано, оправяйки в движение възела на вратовръзката си. Косата му беше черна като катран и късо подстригана, но отгоре беше „близната“ и стърчеше — този щръкнал кичур му придаваше вид на хлапак. Ралф знаеше, че Самюълс е бил обвинител по половин дузина дела за предумишлено убийство, всички завършили с осъдителни присъди, а двама от осъдените (той ги наричаше „моите момчета“) чакаха смъртното си наказание в затвора „Макалистър“. Беше чудесно да имаш в отбора си вундеркинд, но тази вечер главният прокурор на окръг Флинт поразително приличаше на Алфалфа от анимационната поредица „Малки пакостници“.
	— Здравей, Бил.
	— Ето го и него — промърмори Самюълс, взирайки се в Тери. — Гадно ми е да го гледам с екип и шапка на „Драконите“. Ще се радвам, като надене затворническите дрехи. И още повече ще се радвам, като го тикнат в килия на метри от масата с отровната инжекция.
	Ралф не продума. Мислеше си как Марси стоеше в края на полицейския паркинг като изгубено дете, кършеше ръце и се взираше в него, сякаш бе напълно непознат. Или страшилище. Само че съпругът й беше страшилището.
	Сякаш прочел мислите му, прокурорът попита:
	— Не прилича на чудовище, нали?
	— Рядко им личи.
	Самюълс бръкна в джоба на сакото си и извади няколко сгънати листа хартия. Единият беше копие от отпечатъците на Тери Мейтланд, взети от досието му в гимназията на Флинт Сити. Всички нови учители бяха длъжни да дадат пръстови отпечатъци, преди да им разрешат да преподават. Другите два листа бяха формуляри с надпис ЩАТСКА КРИМИНОЛОГИЯ. Самюълс ги размаха:
	— Последните и най-интересните.
	— От субаруто ли?
	— Да. Щатските момчета свалиха над седемдесет отпечатъка и петдесет и седем от тях са на Мейтланд. Според техника, който се занимаваше със сравненията, останалите са много по-малки, вероятно на жената в Кап Сити, която преди две седмици съобщи, че колата й е открадната. Барбара Ниъринг й е името. Нейните отпечатъци са много по-отдавнашни, което изключва да е била замесена в убийството на Питърсън.
	— Добре, но все пак ни трябва ДНК. Той отказа да даде проба.
	За разлика от пръстовите отпечатъци в този щат взимането на ДНК се смяташе за насилствено действие.
	— Знаеш, че не са ни необходими. Ригинс и щатските ще вземат самобръсначката му, четката за зъби и космите, останали по възглавницата му.
	— Не стига, ако не ги сравним с проби, взети тук, на място.
	Самюълс наклони глава и го изгледа. Вече не приличаше на Алфалфа от „Малки пакостници“, а на много интелигентен гризач. Или пък на врана, зърнала нещо лъскаво.
	— Да не си се разколебал? Моля те, кажи, че не си. Особено след като тази сутрин беше по-ентусиазиран дори от мен.
	_„Тогава си мислех за Дерек_ — каза си Ралф. — _Беше преди Тери да ме погледне в очите, сякаш ме обвиняваше. И преди да ме нарече негодник, което би трябвало да ми е безразлично, но кой знае защо, не е.“_
	— Не се колебая. Само дето ми се струва, че действаме прибързано. Свикнал съм да разполагам с неоспорими факти. А сега дори нямахме заповед за арест.
	— Ще ти трябва ли заповед, ако видиш някое хлапе да продава дрога на градския площад?
	— Не, разбира се, но сега е различно.
	— Всъщност не чак толкова; за твое сведение обаче имам заповед, подписана от съдия Картър преди ареста. Трябва вече да си я получил по факса. Така че… предлагам да влезем и да започнем разпита. — Очите на Самюълс блестяха от възбуда.
	— Надали ще отговаря на въпросите ни.
	— Прав си, сигурно ще откаже. — Самюълс се усмихна и пред Ралф вече стоеше човекът, вкарал двама убийци в килията на смъртниците. И който несъмнено скоро щеше да вкара там и бившия треньор на Дерек Андерсън от Младежката лига. Тренер Т. щеше да се превърне в поредното „момче“ на господин прокурора.
	— Ние обаче можем да му кажем това-онова, нали? Да му дадем да разбере, че обръчът се затяга около него и скоро ще го задуши.


>>	14.

C>
@@	Показания на госпожица Върбова вейка (13 юли, 11:40, разпитвана от детектив Ралф Андерсън)

	Върбова вейка: Хайде, признайте си, господин полицай, че хич не ви приличам на вейка.
	Детектив Андерсън: Не става дума за телосложението ви, госпожице. Тук сте, за да обсъдим…
	Върбова вейка: О, точно за това става дума, просто не го знаете. Тъкмо заради телосложението си бях там. Всяка вечер към единайсет пред оня клуб с голотиите чакат десет-дванайсет таксита и аз съм единствената жена шофьорка. Защо? Защото ни един клиент не се опитва да ме сваля, колкото и да е фиркан. Ако в гимназията имахме женски футболен отбор, щях да съм ляв защитник. Ами че половината от тия юнаци даже не загряват, че съм жена, когато се качват в таксито, а мнозина така и не го разбират, което ме устройва идеално. Обяснявам го, за да не се питате какво съм правила пред това заведение.
	Детектив Андерсън: Добре, благодаря.
	Върбова вейка: Само че през оная вечер не бях там в единайсет, а към осем и половина.
	Детектив Андерсън: Вечерта във вторник, 10 юли.
	Върбова вейка: Точно така. Откакто нефтеното находище се изчерпи, делничните вечери в тоя град са умряла работа. Повечето шофьори киснат в гаража, дрънкат простотии, играят покер и си разказват мръсни вицове, обаче аз не си падам по тия работи, тъй че най-често чакам с колата пред хотел „Флинт“, „Холидей Ин“ или „Дабълтрий“. Или пък пред „Само за джентълмени“. Там има стоянка за таксита, нали знаете, за ония клиенти на бардака, дето не са чак толкова затъпели от пиене, че да се опитват да карат до вкъщи, и ако подраня, обикновено изпреварвам другите таксита и съм първа. Втора или трета в най-лошия случай. Чета електронна книга, за да убивам времето, докато се появи клиент. Трудно е да четеш обикновена книга, като се стъмни, но с електронната е добре. Страхотно изобретение, направо си паднах на оная работа с него, да ме прощавате за израза — тъй говорим ние, индианците, понявгаш.
	Детектив Андерсън: Ще ми разкажете ли…
	Върбова вейка: Тъкмо туй правя, но по моя си начин — такава съм от малка, — тъй че млъкнете. Знам какво искате и ще го получите. Тук и в съда. А после, като пратят в ада онзи скапан детеубиец, ще си сложа индианския костюм и ще танцувам до припадък. Разбрахме ли се?
	Детектив Андерсън: Разбрахме се.
	Върбова вейка: Оная вечер бях подранила и нямаше други таксита. Не го видях да влиза. Имам теория по тоя въпрос и залагам петачка, че ще изляза права. Надали беше отишъл да гледа как голотиите се кълчат. Мисля, че е влязъл малко преди да пристигна — съвсем малко по-рано, — и то само за да повика такси.
	Детектив Андерсън: Бихте спечелили облога, госпожице Върбова вейка. Вашият диспечер…
	Върбова вейка: Във вторник вечерта беше дежурен Клинт Елънкуист.
	Детектив Андерсън: Вярно. Господин Елънкуист казал на клиента да погледне на стоянката на паркинга и че таксито ще дойде скоро, ако вече не е пристигнало. Това обаждане е регистрирано в осем и четирийсет.
	Върбова вейка: Струва ми се точно. И тъй, излиза той и тръгва право към моето такси…
	Детектив Андерсън: Можете ли да ми кажете как беше облечен?
	Върбова вейка: Джинси и хубава официална риза. Панталонът беше избелял, но чист. Трудно е да се прецени под светлината на натриевите лампи на паркинга, обаче ризата май беше жълта. О, и коланът му имаше особена катарама — конска глава. Боклук от някое родео. Преди да се наведе, мислех, че е бачкатор на нефтена платформа, който някак се е задържал на работа, след като цената на суровия петрол отиде на кино, или пък строителен работник. После видях, че е Тери Мейтланд.
	Детектив Андерсън: Сигурна сте, така ли?
	Върбова вейка: Абсолютно! На паркинга пред клуба е светло като през деня. Нарочно, за да няма грабежи, побоища и продажба на наркотици. Защото клиентите им не са чак такива джентълмени, тъй да знаете. Освен това аз тренирам баскетболния отбор на Прерийната лига към Християнския младежки съюз. Тези отбори са смесени, обаче играят предимно момчета. Мейтланд често идваше на мачовете — не всяка събота, но често, — сядаше при родителите и гледаше как играят хлапетата. Казваше, че търси таланти за Градската бейзболна лига, че можел да разпознае дете с вроден талант на защитник, като го наблюдава как хвърля топката, а аз, глупачката, му се вързах. Вероятно си е избирал на кое да налети. Както мъжете оглеждат жените в бара. Проклет, шибан, извратен мръсник. Търсел таланти, на баба ми хвърчилото!
	Детектив Андерсън: Когато се приближи до таксито, казахте ли му, че го познавате?
	Върбова вейка: О, да. Има и дискретни колеги, но аз не съм от тях. Рекох му: „Хей, Тери, жена ти знае ли къде си тази вечер?“ А той: „Имах делова среща.“ Аз викам: „Тая делова среща да не е била с гола жена в скута ти?“ А той ме сряза: „Обади се да кажеш на диспечера, че си взела клиента.“ Тогава рекох: „Бива. Към вас ли да карам, тренер Т.?“ Той отвръща: „Не, госпожо. Откарай ме до Дъброу. До гарата.“ Предупредих го, че ще му струва четирийсет долара, а тренерът рече, че ако стигнем навреме да хване влака за Далас, ще ми даде двайсетачка отгоре. Рекох му: „Сядай и се дръж здраво, потегляме.“
	Детектив Андерсън: Значи го закарахте до железопътната гара в Дъброу?
	Върбова вейка: Точно така. Закарах го съвсем навреме за нощния влак до Далас-Форт Уърт.
	Детектив Андерсън: Разговаряхте ли с него по пътя? Питам, защото ми се струвате приказлива.
	Върбова вейка: О, такава съм си! Устата ми мели като воденица. Тия, дето ме познават, ще го потвърдят. Най-напред го попитах за турнира на Градската лига, дали ще победят „Мечките“, а той отвърна: „Очаквам приятни изненади.“ Все едно отговор от панаирджийско късметче, нали? Бас държа, че е мислел за стореното и как да избяга по-бързо. С такива мисли на човек не му е до празни приказки. Искам да ви питам, господин полицай, за какъв дявол се е върнал във Флинт Сити? Защо не е драснал през Тексас чак в Мееехико?
	Детектив Андерсън: Какво друго ви каза?
	Върбова вейка: Както вече споменах, почти не говореше. Рече, че ще се опита да подремне. Затвори очи, ама май се преструваше. Мисля, че може да ме е зяпал тайничко и да се е чудел дали да не си опита късмета. Де да беше. И де да знаех тогава какво е направил! Щях да го изхвърля от таксито и да му откъсна чучура. Без майтап.
	Детектив Андерсън: Какво се случи, като стигнахте до гарата?
	Върбова вейка: Спрях отпред и той хвърли три двайсетачки на предната седалка. Исках да пратя много поздрави на жена му, ама се беше изпарил. Дали е отишъл в мъжката тоалетна да се преоблече? Щото по дрехите му имаше кръв.
	Детектив Андерсън: Ще ви покажа шест снимки на шестима различни мъже, госпожице Върбова вейка. Всички те си приличат, така че си помислете, преди да…
	Върбова вейка: Няма какво да му мисля. Ето този. Това е Мейтланд. Побързайте да го приберете и дано окаже съпротива, та поне веднъж да спестите пари на данъкоплатците.
C$


>>	15.

	Когато Марси Мейтланд беше в прогимназията (тогава още се наричаше прогимназия), понякога сънуваше, че влиза в клас гола и всички й се присмиват: _„Тъпата Марси Гибсън е забравила да се облече сутринта! Всичко й се вижда!“_ В гимназията кошмарът бе заменен от малко по-сложен сън, в който тя влизаше в клас облечена, но осъзнаваше, че й предстои най-важният изпит, а не е учила за него.
	Когато зави от Барнъм Стрийт към Барнъм Корт, ужасът и безсилието на тези сънища се завърнаха и този път нямаше да има блажено облекчение и шепот на благодарност към Бога, когато се събуди. На алеята пред дома й стоеше полицейска кола, копие на онази, която откара Тери в участъка. Зад нея беше паркиран бус без прозорци с голям син надпис: ЩАТСКА ПОЛИЦИЯ, МОБИЛНА КРИМИНОЛОГИЧНА ЛАБОРАТОРИЯ. От двете страни алеята беше препречена от две черни коли на Щатската полиция и сините им лампи мигаха сред спускащия се мрак. Четирима едри полицаи, които заради шапките си на рейнджъри изглеждаха високи почти два метра, стояха разкрачени на тротоара (_„Сякаш топките им са твърде големи, за да стоят нормално“_ — помисли си Марси). Беше ужасно, но имаше и още по-страшно — съседите, застанали пред къщите си и наблюдаващи случващото се. Знаеха ли защо ченгетата чакат пред спретнатия дом на семейство Мейтланд? Тя предположи, че повечето знаят — проклятието на мобилните телефони — и че на бърза ръка ще осведомят останалите.
	Единият полицай стъпи на платното и вдигна ръка. Марси спря и свали страничното стъкло.
	— Вие ли сте Марша Мейтланд, госпожо?
	— Да. Колите на алеята ми препречват пътя, не мога да си вляза в гаража.
	— Паркирайте ето там, зад патрулките.
	Прииска й се да се подаде през отворения прозорец и да му кресне: _„Това е МОЯТА алея! МОЯТ гараж! Разкарайте се!“_
	Само че не го направи, а отби встрани и слезе. Пикочният й мехур щеше да се пръсне. Сигурно й се пишкаше още откакто ченгето закопча Тери, обаче чак сега го осъзнаваше.
	Друг полицай говореше в микрофона на рамото си… а иззад къщата, с уоки-токи в едната ръка, се зададе върхът на този злокобен вечерен сюрреализъм — бременна жена с чудовищно голям корем, изпъващ шарената й рокля без ръкави. Тя прекоси моравата с онази особена патешка походка — почти клатушкане, — която сякаш е характерна за всички бременни в края на деветия месец. Не се усмихна, когато наближи Марси. На шията й висеше ламинирана служебна карта. Забодена на роклята върху колосалната й гръд и също тъй нелепа като кучешка бисквита върху поднос за причастие, се мъдреше значка на полицията на Флинт Сити.
	— Госпожо Мейтланд? Аз съм детектив Бетси Ригинс.
	Тя подаде ръка. Марси не я стисна. И макар че Хауи вече й беше казал, попита:
	— Какво искате?
	Ригинс погледна през рамото й към един от щатските полицаи. Очевидно беше някакво началство, защото имаше нашивки на ръкава на ризата. Държеше лист хартия.
	— Госпожо Мейтланд, аз съм лейтенант Юн Сабло. Имаме заповед да претърсим това жилище и да изземем всички предмети, принадлежащи на вашия съпруг Терънс Джон Мейтланд.
	Тя грабна листа. Най-отгоре бе отпечатано с готически шрифт: ЗАПОВЕД ЗА ОБИСК. Следваха куп юридически дрънканици, най-отдолу имаше подпис, който тя отначало прочете погрешно като съдия Кратър*. _„Не беше ли изчезнал много отдавна?“_ — помисли си, примигна, за да прогони влагата от очите си — може би пот, може би сълзи, — и видя, че името е Картър, а не Кратър. Заповедта беше с днешна дата и явно бе подписана преди по-малко от шест часа.
	[* Джоузеф Крейтър — съдия от Върховния съд на щата Ню Йорк, изчезнал през 1930 година. Случаят си остава една от големите американски криминални загадки. — Б.пр.]
	Върна листа и се намръщи:
	— Тук не е изброено нищо. Означава ли, че можете да вземете дори бельото му?
	Бетси Ригинс, която знаеше, че _непременно_ ще вземат всичко, което намерят в коша за мръсни дрехи, отговори:
	— Това е по наша преценка, госпожо Мейтланд.
	— По ваша преценка? По ваша _преценка_? Да не сме в нацистка Германия?
	— Разследваме най-отвратителното убийство, което се е случило в този щат през двайсетте ми години в полицията, и ще вземем, каквото е необходимо. Любезно ви изчакахме да се приберете…
	— Майната й на вашата любезност! Какво щяхте да направите, ако бях закъсняла? Да разбиете вратата ли?
	Ригинс изглеждаше ужасно притеснена — не заради въпроса, помисли си Марси, а заради човечето в корема й — този пътник, който я съпровождаше в горещата юлска нощ. Трябваше да си седи у дома до климатика с високо вдигнати крака, а вместо това беше на работа. Марси не изпита никаква жалост към нея. Главата й се пръскаше от болка, пикочният й мехур пулсираше, в очите й напираха сълзи.
	— Да, щяхме да го направим в краен случай — намеси се полицаят с нашивките, — но знайте, че е наше законно право според заповедта, която току-що ви показах.
	— Да влезем в къщата, госпожо Мейтланд — въздъхна Ригинс. — Колкото по-скоро започнем, по-бързо ще се отървете от нас.
	— Ехей — обади се друг полицай. — Ето ги лешоядите.
	Марси се извърна. По улицата се приближаваше бусът на телевизионен канал, сателитната антена на покрива му още не беше вдигната. Следваше го джип с големи бели букви KYO на предния капак. Плътно зад него, почти броня до броня, се движеше кола на друга телевизия.
	— Да влезем — повтори Ригинс почти умоляващо. — Не бива да сте отвън, когато пристигнат.
	Марси кимна и си помисли, че това може би ще е първата от поредица капитулации и загуби. Загуба на личното й пространство. На достойнството й. На усещането, че децата й са в безопасност. А съпругът й? Щеше ли да е принудена да се откаже от Тери? Не! Деянието, което му приписваха, беше абсурдно. Все едно да го обвинят, че е отвлякъл бебето на семейство Линдберг.
	— Добре. Но няма да разговарям с вас, тъй че дори не се опитвайте. И няма да ви дам мобилния си телефон. Така ме посъветва адвокатът.
	— Съгласна. — Ригинс я хвана за ръката, макар че би трябвало Марси да я подкрепя, за да е сигурна, че госпожа полицайката няма да се спъне и да падне върху грамадния си корем.
	Шевролетът на Кей Уай Оу спря по средата на улицата и една от репортерките им — русата хубавица — изскочи отвътре толкова бързо, че за радост на полицаите полата й се вдигна почти до кръста.
	— Госпожо Мейтланд! Госпожо Мейтланд, само няколко въпроса!
	Марси не помнеше да е вземала чантата си, когато слезе от колата, но тя се оказа на рамото й. Без затруднение измъкна ключа за къщата от страничния джоб, само дето, когато се опита да го пъхне в ключалката, не успя, защото ръката й трепереше. Ригинс не взе ключа, само стисна ръката на Марси, за да й помогне да отключи.
	Някой се провикна отзад:
	— Вярно ли е, че вашият съпруг е арестуван за убийството на Франк Питърсън, госпожо Мейтланд?
	— Останете на тротоара! — нареди единият полицай. — Нито крачка напред!
	— _Госпожо Мейтланд!_
	После се озоваха вътре. Стана й по-добре, макар и с бременната полицайка до нея, но къщата изглеждаше различно и Марси знаеше, че вече никога няма да е както преди. Спомни си онази Марси, която излезе оттук с дъщерите си, весели и развълнувани — беше като да си спомняш жена, която си обичал, но вече е мъртва.
	Краката й се подкосиха и тя се тръсна на пейката в антрето, където зиме момичетата сядаха да си обуят ботушите. Тук понякога сядаше Тери (както бе сторил и тази вечер), за да прегледа тактическите си планове, преди да тръгне към игрището. С въздишка на облекчение Бетси Ригинс седна до нея и месестото й бедро се притисна до кльощавия крак на Марси. Лейтенант Сабло и двама други минаха край тях, без да ги погледнат, надявайки в движение плътни сини найлонови ръкавици. Вече бяха обули калцуни в същия цвят. Марси предположи, че четвъртият удържа тълпата отвън. Тълпа пред тяхната къща в спокойния Барнъм Корт…
	— Ходи ми се до тоалетната — каза на Ригинс.
	— И на мен. Лейтенант Сабло! Може ли за момент?
	Онзи с нашивките се върна. Другите двама продължиха към кухнята, където най-престъпното, което можеха да намерят, беше половин шоколадова торта в хладилника.
	Ригинс се обърна към Марси:
	— Имате ли тоалетна на долния етаж?
	— Да, минава се през килера. Достроихме я миналата година, Тери сам направи всичко.
	— Аха… Лейтенант, дамите искат да се изпишкат, така че първо огледайте тоалетната, и то по-бързо. — После се обърна към Марси: — Съпругът ви има ли кабинет?
	— Не. Когато му се налага, работи на бюрото в дъното на трапезарията.
	— Благодаря. Бюрото е следващата ви задача, лейтенант. — Отново се обърна към Марси: — Може ли едно въпросче, докато чакаме?
	— Не.
	Ригинс сякаш не я чу.
	— Забелязали ли сте нещо странно в поведението на съпруга си през последните седмици?
	Марси се засмя невесело:
	— Питате дали се е подготвял да извърши убийство, а? Разхожда се напред-назад, потрива ръце, може би си мърмори под носа и от устата му текат лиги, така ли си го представяте? Тая бременност да не ви е увредила мозъка, детектив?
	— Приемам това за _не_.
	— Точно така. А сега престанете да ме тормозите!
	Ригинс се облегна назад и скръсти ръце на корема си. Марси, която вече едва издържаше да не се напишка, изведнъж си спомни какво беше казал Гавин Фрик миналата седмица след тренировката: _„Къде му е умът на Тери напоследък? През повечето време сякаш витае из облаците. Като че ли е пипнал грип или нещо подобно.“_
	— Госпожо Мейтланд?
	— Какво?
	— Изглежда, май ви хрумна нещо.
	— Правилно. Хрумна ми, че е гадно да седя до вас. Все едно съм до дишаща фурна.
	И бездруго зачервеното лице на Бетси Ригинс пламна. Марси се отврати от жестокостта си. Същевременно беше доволна, че е настъпила по мазола наперената полицайка.
	Жестока или не, забележката имаше ефект — Ригинс не й зададе други въпроси.
	Сякаш след цяла вечност Сабло се върна с прозрачен плик за веществени доказателства, в който бяха всички хапчета от аптечката на долния етаж (лекарства без рецепти — малкото предписани медикаменти бяха в двете бани на горния етаж) и тубичката крем против хемороиди, използван от Тери.
	— Готово, тоалетната е на ваше разположение — каза.
	— Първо вие — кимна Ригинс.
	При други обстоятелства Марси щеше да стиска още малко, за да отстъпи на бременната, но не и сега. Влезе в малкото помещение, затвори вратата и видя, че капакът на тоалетното казанче е сложен накриво. Бяха търсили там Бог знае какво — най-вероятно дрога. Наведе глава и притисна длани до лицето си, докато се облекчаваше, за да не вижда хаоса. Можеше ли тази вечер да доведе тук Сара и Грейс? Да мине заедно с тях под светлината на телевизионните прожектори, които несъмнено щяха да монтират дотогава? И ако не тук, къде да ги заведе? В хотел? Нямаше ли репортерите (_лешоядите_, както ги нарече полицаят) да ги намерят и там? Щяха, разбира се.
	Изчака Бетси Ригинс да влезе в тоалетната и отиде в трапезарията — нямаше желание пак да седне до китоподобната полицайка. Ченгетата тършуваха из бюрото на Тери — всъщност изнасилваха бюрото му, всички чекмеджета бяха извадени, съдържанието им — изсипано на пода. Компютърът му вече беше разглобен, по частите бяха залепени жълти етикети, сякаш ги готвеха за разпродажба на търг.
	Марси си помисли: _„Преди един час най-важното в живота ми беше «Златните дракони» да спечелят мача и да се класират за финала.“_
	Бетси Ригинс също влезе в трапезарията, седна до масата и въздъхна:
	— Ох, олекна ми. Чувствам се прекрасно. За цели петнайсет минути, после…
	Марси едва не изтърси: _„Дано ти умре бебето!“_ но навреме се сепна и промърмори:
	— Хубаво е някой да се чувства прекрасно. Макар и само за петнайсет минути.


>>	16.

C>
@@	Показания на господин Клод Болтън (13 юли, 16:30, разпитван от детектив Ралф Андерсън)

	Детектив Андерсън: Е, Клод, сигурно е приятно да си тук, когато не си сгазил лука.
	Болтън: Знаете ли, донякъде е така. И да се возя на предната седалка в полицейска кола, вместо на задната. Сто и четирийсет километра в час почти по целия път от Кап Сити дотук. Синя лампа, включена сирена, всички екстри. Прав сте. Беше много яко.
	Детектив Андерсън: Какво правеше в Кап?
	Болтън: Разглеждах забележителностите. Имах две-три свободни вечери, тъй че защо не? Законът не го забранява, нали?
	Детектив Андерсън: Доколкото разбрах, разглеждал си ги заедно с Карла Джепсън, с „артистичен“ псевдоним Чаровница.
	Болтън: Ами, вече го знаете, след като я повозихте заедно с мен. Много се изкефи, между другото. Рейсовете ряпа да ядат, тъй рече.
	Детектив Андерсън: И повечето забележителности, които разглеждахте, сигурно бяха в стая 509 на мотел „Уестърн Виста“ на Магистрала 40?
	Болтън: А, не бяхме през цялото време там. На два пъти вечеряхме в „Бонанза“. Кльопачката е яка, че и евтина. Освен това Карла искаше да отиде в мола, та и там се помотахме. Имат стена за катерене и се справих за нула време.
	Детектив Андерсън: Не се съмнявам. Знаеше ли, че едно момче беше убито тук, във Флинт Сити?
	Болтън: Може да съм зърнал нещо по новините. Слушайте, нали не мислите, че имам нещо общо с тая гадост?
	Детектив Андерсън: Не, но може да имаш информация за лицето, което е извършило гадостта.
	Болтън: Откъде да…
	Детектив Андерсън: Ти си бияч в „Само за джентълмени“, нали?
	Болтън: Аз съм от екипа по сигурността. Не използваме думи като „бияч“. „Само за джентълмени“ е първокласно заведение.
	Детектив Андерсън: Няма да спорим. Казаха ми, че си бил на работа във вторник вечерта. Напуснал си Флинт Сити едва в сряда следобед.
	Болтън: Тони Рос ли ви изтропа, че с Карла сме заминали за Кап Сити?
	Детектив Андерсън: Да, той ми съобщи.
	Болтън: Ползваме намаление в оня мотел, щото собственикът е чичо на Тони. Тони също беше на работа във вторник вечерта, та го помолих да се обади на чичото. С Тони сме много гъсти. Дежурихме на входа от четири до осем вечерта, после в ямата от осем до полунощ. Тъй викаме на мястото пред сцената, дето седят джентълмените.
	Детектив Андерсън: Господин Рос също така ми каза, че около осем и половина си видял един познат.
	Болтън: За тренер Т. ли говорите? Хей, нали не мислите, че той е пречукал онова хлапе? Щото той е почтен, та дрънка. Тренираше племенниците на Тони в детския футболен отбор и в Младежката лига. Изненадах се, като го видях в нашето заведение, ама не се шокирах. Нямате си представа какви хора ни посещават — банкери, адвокати, та даже и проповедници. Обаче нашият девиз е като на Вегас: „Каквото става в «Джентълмените», остава си в…“
	Детектив Андерсън: Да, сигурен съм, че сте дискретни като свещеници в изповедалня.
	Болтън: Правете си майтап, ако щете, ама е така. Налага се, ако искаш да си запазиш клиентелата.
	Детектив Андерсън: За протокола, Клод, когато казваш тренер Т., имаш предвид Тери Мейтланд, така ли?
	Болтън: Абсолютно.
	Детектив Андерсън: Как стана така, че го забеляза?
	Болтън: Не стоим все в ямата, разбирате ли? Имаме си и други задължения. През повечето време, докато сме там, гледаме някой да не пуска ръка на момичетата и прекратяваме сбиванията, преди нещата да се объркат тотално — като се разгорещят, момчетата стават агресивни, туй трябва да го знаеш в нашия занаят. Ама ямата не е единственото място, дето могат да почнат неприятностите, просто е най-вероятното, тъй че един от нас остава там през цялото време. Другият обикаля — наднича в бара, в малкото помещение с видеоигрите и билярда, дето работи, като пуснеш монети, сепаретата за частни танци и, разбира се, в мъжката тоалетна. Там най-често разни типове въртят търговия с дрога и щом ги видим, на бърза ръка ги изхвърляме като мръсни псета.
	Детектив Андерсън: И това го казва човек, който има досие за притежание с цел продажба.
	Болтън: Моите уважения, сър, ама това беше подло от ваша страна. Чист съм от шест години. Питайте в Анонимните наркомани. Искате ли да се изпикая в епруветка? С удоволствие ще го направя за вас.
	Детектив Андерсън: Няма да е необходимо и те поздравявам за въздържанието. Значи около осем и трийсет ти обикаляше…
	Болтън: Точно така. Надникнах в бара, после тръгнах по коридора да погледна в мъжката тоалетна и тогава видях тренер Т., тъкмо окачваше слушалката на телефона. Там има два автомата, ама само единият работи. Тренерът беше…
	Детектив Андерсън: Клод? Май малко избързваш…
	Болтън: Разсъждавам на глас, че да си спомня точно как беше. Той изглеждаше някак особено. Като замаян. Наистина ли мислите, че е убил онова дете? Тогаз си рекох, че е шашардисан, щото за първи път идва в заведение, където млади госпойци си показват циците и разни други неща. На някои момчета им действа по тоя начин, шашват се. А може и да е бил надрусан. Казах: „Ей, тренер, как ти върви отборът?“ А той ме поглежда тъй, сякаш се виждаме за първи път, макар че ходех почти на всички мачове на Стиви и Стенли и му разправях как се прави двойно подаване, ама той не ме послуша ни веднъж — било сложно за малки хлапета. Макар че, щом овладяват дългите пасове, значи могат и туй да научат, нали?
	Детектив Андерсън: Сигурен си, че е бил Терънс Мейтланд.
	Болтън: Сто процента. Отвърна ми, че отборът е супер и че бил влязъл в клуба само да повика такси. Досущ както всички разправяме, че си купуваме „Плейбой“ само заради статиите, когато жените ни го видят в клозета. Аз обаче се направих на ударен, щото в „Джентълмените“ клиентът винаги има право, стига да не обарва момичетата. Казах му, че навън вече може да чакат едно-две таксита. Той рече, че диспечерът му бил казал същото, благодари ми и си тръгна.
	Детектив Андерсън: Ще ми опишеш ли как изглеждаше?
	Болтън: Носеше жълта риза и джинси, катарамата на колана му представляваше конска глава. Маратонките му бяха шикозни. Направиха ми впечатление, защото изглеждаха бая скъпи.
	Детектив Андерсън: Само ти ли го видя в клуба?
	Болтън: Не, зърнах как няколко момчета му махнаха, като излизаше. Не знам кои бяха и може да ви е трудно да ги намерите, щото много клиенти не щат да признаят, че им харесва да ходят в заведения като нашето. Факт. Не се изненадах, че го познаха — той е доста прочут по тия места. Дори спечели някаква награда преди години, видях го във вестника. Мислете за Флинт Сити каквото си щете, ама всъщност е градче, дето почти всички се познават, поне по лице. И всеки със синове, дето имат поне капка спортни заложби, познава тренер Т. от бейзбола или футбола.
	Детектив Андерсън: Благодаря, Клод. Беше ни много полезен.
	Болтън: Чакайте, сетих се още нещо, дреболия всъщност, но някак зловеща, ако наистина той е пречукал онова хлапе.
	Детектив Андерсън: Слушам те.
	Болтън: Беше просто едно от ония неща, дето се случват и никой не е виновен. Той беше тръгнал да види дали навън има такси, нали така? Подадох му ръка и викам: „Искам да ви благодаря за всичко, което направихте за племенниците на Тони. Те са добри момчета, но малко немирни, може би защото техните се развеждат и прочие. Вие им помогнахте да вършат нещо друго освен пакости из града.“ Мисля, че го изненадах, защото се поотдръпна, преди да ми стисне ръката. Имаше добро, силно ръкостискане, обаче… виждате ли тази малка драскотина на китката ми? Той я направи с нокътя на кутрето си, когато се ръкувахме. Вече почти заздравява, а и поначало не беше нищо сериозно, но за секунда-две ме върна в наркоманските ми дни.
	Детектив Андерсън: Защо?
	Болтън: Някои момчета — предимно „Ангелите на ада“ и „Ученици на дявола“ — си пускат дълъг нокът на кутрето. Виждал съм ей толкова дълги — като на китайските императори. Някои рокери дори ги украсяват с картинки, подобно на дамите. Наричат го кокаинов нокът.
C$


>>	17.

	След ареста на бейзболното игрище Ралф вече не можеше да играе ролята на доброто ченге в класическия полицейски сценарий, така че само се подпираше на стената в стаята за разпити и наблюдаваше. Беше готов за още един обвинителен поглед, но Тери се обърна към него само за миг (лицето му беше безизразно), после загледа Бил Самюълс, който се беше настанил от другата страна на масата.
	Докато наблюдаваше Самюълс, Ралф започна да схваща как се е издигнал толкова бързо. Докато двамата стояха зад еднопосочното стъкло, окръжният прокурор изглеждаше малко млад за поста си. Сега, застанал срещу изнасилвача и убиеца на Франки Питърсън, изглеждаше още по-млад, като стажант-адвокат, който (поради някаква грешка) се е озовал на този разпит на знаменит престъпник. Дори щръкналият кичур на главата му подсилваше впечатлението за младок, щастлив, че е попаднал в голямата игра. _„Можеш да споделиш всичко_ — казваха очите му, — _защото ще ти повярвам. За първи път играя с големите момчета и съм малко объркан.“_
	— Здравейте, господин Мейтланд — подхвана. — Аз работя в окръжната прокуратура.
	_„Добро начало_ — помисли си Ралф. — _Правиш се на господин Никой, макар да си самият прокурор.“_
	— Губите си времето! — отсече Тери. — Няма да разговарям с вас, докато не дойде адвокатът ми. Ще кажа само, че ви очаква шумно дело за незаконен арест.
	— Разбирам, че сте разстроен, обяснимо е за човек във вашето положение. Може би има начин да изясним всичко още сега. Можете ли само да ми кажете къде бяхте, когато са убили момчето на Питърсън? Случило се е миналият вторник следобед. Ако сте били някъде другаде…
	— Бях — прекъсна го Тери, — но възнамерявам да го обсъдя с адвоката си, преди да го съобщя на вас. Името му е Хауард Голд. Когато дойде, първо ще разговарям с него насаме. Предполагам, че имам това право. Тъй като съм невинен до доказване на противното.
	_„Бързо се окопити_ — помисли си Ралф. — _Дори закоравял престъпник не би се справил по-добре.“_
	— Така е — кимна прокурорът. — Но ако не сте направили нищо…
	— Не се опитвайте, господин Самюълс. Не сте ме довели тук, защото сте добър човек.
	— Всъщност наистина съм добър — подкупващо се усмихна Самюълс. — Ако е станала грешка, аз съм не по-малко заинтересован от вас да я поправя.
	— Косата ви стърчи — отбеляза Тери. — Вземете някакви мерки, иначе приличате на Алфалфа от анимационните филмчета, които гледах като малък.
	Ралф не се засмя, но едното ъгълче на устата му потрепна. Не можа да се удържи.
	Временно изкаран от равновесие, Самюълс вдигна ръка да приглади непокорния кичур, който моментално щръкна отново.
	— Сигурен ли сте, че не искате да го изясним? — Той се приведе и сериозната му физиономия подсказваше, че Тери допуска голяма грешка.
	— Сигурен съм. Както съм сигурен, че ще си изпатите. Надали ще ви осъдят да ми платите достатъчно голяма сума, която да компенсира онова, което ми причинихте тази вечер, нещастници жалки — не само на мен, но и на съпругата и дъщерите ми, — но възнамерявам да проуча този въпрос.
	Самюълс поседя още малко така — приведен напред, приковал в Тери поглед, пълен с невинна надежда, — после се изправи. Невинният поглед изчезна.
	— Добре. Чудесно. Можете да се консултирате с адвоката си, господин Мейтланд, това е ваше право. Без аудио– и видеозаписи, дори ще дръпнем завесата. Ако приключите бързо, може би ще успеем да изясним всичко тази вечер. Рано сутринта ще играя голф.
	Тери сякаш не повярва на ушите си.
	— Голф?
	— Да, голф. Онази игра, в която се мъчиш да вкараш малката топка в дупката. Не ме бива особено, но в тази игра тук съм _много_ добър, господин Мейтланд. И както ще ви каже уважаемият господин Голд, имаме право да ви задържим четирийсет и осем часа, без да ви обвиним. Всъщност няма да е толкова дълго. Ако не успеем да изясним нещата, рано-рано сутринта в понеделник ще ви отведем в съда за предявяване на обвинението. Дотогава целият щат ще знае за ареста ви, така че ще има голямо медийно покритие. Сигурен съм, че фотографите ще ви направят чудесни снимки.
	След като реши, че е казал последната дума, той понечи да тръгне към вратата (Ралф предполагаше, че коментарът на Тери за щръкналия кичур здравата го е жегнал). Преди да я отвори, Тери подвикна:
	— Хей, Ралф.
	Ралф се обърна. Тери изглеждаше спокоен, което беше странно при тези обстоятелства. Или може би не. Понякога хладнокръвните престъпници, социопатите, се съвземаха след първоначалния шок и се стягаха за дългото изпитание. Ралф бе виждал това преди.
	— Няма да обсъждам нищо, докато Хауи не дойде, но искам да знаеш нещо, детектив Андерсън.
	— Продължавайте — насърчи го Самюълс, опитвайки се да прикрие нетърпението си, но лицето му посърна при следващите думи на Тери.
	— Едно от най-трудните неща е да отбиеш топката с голи ръце, докато тичаш към първа база. Малцина играчи го усвояват. Дерек го можеше.
	— Млък! — просъска Ралф. Не беше на себе си от гняв, гласът му се извиси във вибрато. — Да не съм те чул да изричаш името на сина ми! Нито тази вечер, нито когато и да било!
	Мейтланд кимна:
	— Разбирам те, защото и аз никога не съм искал да бъда арестуван пред жена ми, дъщерите ми и хиляда други, много от тях мои съседи. Така че не ми дреме какво не искаш да чуваш. Просто послушай за минутка. Мисля, че ми го дължиш, задето ме унизи.
	Ралф отвори вратата, но Самюълс сложи ръка върху неговата, поклати глава и леко вдигна очи към камерата в ъгъла. Ралф отново затвори вратата, обърна се към арестувания и скръсти ръце на гърдите си. Разбираше, че Тери иска да го нарани заради публичния арест, обаче знаеше, че Самюълс е прав. Винаги беше по-добре заподозреният да говори, отколкото да мълчи като риба, докато се появи адвокатът му. Защото една дума често пораждаше втора и трета.
	Тери продължи:
	— Като играеше в Младежката лига, Дерек не бе по-висок от метър и четирийсет и пет. Виждал съм го и по-късно — всъщност опитах се да го привлека в градския отбор миналата година — и забелязах, че е пораснал с петнайсетина сантиметра. Обзалагам се, че докато завърши гимназията, ще е по-висок от теб.
	Ралф мълчеше.
	— Беше дребосък, но на батърската позиция беше безстрашен. Много от другите се бояха, обаче Дерек заставаше дори срещу играчи, които мятаха топката без ни най-малка представа къде ще отиде. Удряха го по пет-шест пъти, но той никога не се предаваше.
	Беше самата истина. Ралф бе виждал синините след някои мачове, когато Дерек сваляше екипа си — по задника, по бедрото, на ръката, на рамото. Веднъж на врата му имаше черно-синьо кръгло петно. Джанет много се тревожеше и не я успокояваше, че Дерек носи шлем; всеки път, когато момчето заставаше на батърската позиция, тя стискаше ръката на Ралф почти до кръв. Боеше се, че рано или късно ще го улучат между очите и ще изпадне в кома. Ралф я уверяваше, че няма да се случи, но беше доволен почти колкото нея, когато синът им реши, че тенисът му допада повече. Там топките бяха по-меки.
	— Много интересно, но защо да не поговорим за Франк Питърсън?
	Тери все едно не го чу; приведе се и дори се поусмихна, без да откъсва поглед от Ралф:
	— Като видях, че е смелчага, аз го научих как да отбива. Много момчета на негова възраст — десет-единайсет — ги е шубе. Все си мислят колко ще ги заболят пръстите, ако топката ги удари на голо. Но не и Дерек. Твоето момче имаше кураж за седмина. А как тичаше само!
	Ралф не даде знак, че това го вълнува, но знаеше за какво говори Тери. Често беше скачал на крака, виждайки как синът му лети бясно покрай линията, сякаш косата му е пламнала и всеки момент ще му подпали задника.
	— Показах му някои трикове с батата — добави Тери и вдигна ръце, за да демонстрира. Все още бяха мръсни, вероятно от тренировката преди тазвечерния мач. — Наклон наляво, топката отлита по трета базова линия. Наклон надясно — първа линия. Той схващаше бързо. Хлапетата все го насърчаваха: „Давай, Андерсън, трепач си!“, дори му лепнаха прякора Трепача и така го наричаха през цялата минала година, когато спечелихме окръжното първенство. Трепача Андерсън. Знаеше ли тази подробност?
	Ралф не я знаеше. Знаеше обаче, че Дерек порасна изненадващо бързо през това лято. Смееше се по-често и след мачовете оставаше с приятели, вместо да тръгне към колата с наведена глава и унило да размахва бейзболната ръкавица.
	— Той сам постигна повечето — тренираше като луд, докато не го усвои, — но го направи, защото го посъветвах. — Тери замълча, после добави едва чуто: — А ти ме унизи. Пред целия град.
	Ралф усети как лицето му пламва. Понечи да отговори, но Самюълс почти насила го поведе към вратата. Спря за миг, само колкото да подхвърли през рамо:
	— Ралф не ти го е причинил, Мейтланд. Нито пък аз. Сам си си виновен.
	След секунда двамата отново стояха зад еднопосочното стъкло и Самюълс питаше Ралф дали е добре.
	— Нищо ми няма — промърмори Ралф. Лицето му още гореше.
	— Някои от тях умеят да ти влязат под кожата. Знаеш го, нали?
	— Да.
	— И знаеш, че Тери е виновен. Никога не съм имал толкова „опечен“ случай.
	_„Тъкмо това ме притеснява_ — помисли си Ралф. — _Досега не се тревожех, но вече съм като на тръни. Не би трябвало, защото Самюълс е прав, и все пак…“_
	— Забеляза ли му ръцете? — попита. — Когато показваше как е обучавал Дерек, видя ли му ръцете?
	— Да. И какво?
	— Няма дълъг нокът на кутрето. Нито на едната ръка, нито на другата.
	Прокурорът сви рамене.
	— Значи го е отрязал. Сигурен ли си, че си добре?
	— Да… Само че…
	Вратата между коридора с кабинетите и арестантското крило забръмча и се отвори с трясък. Човекът, който нахълта в помещението тази съботна вечер, беше облечен като за почивка у дома — избелели джинси и тениска със Супержабока отпред, — но куфарчето му безспорно беше официално, адвокатско.
	— Здравей, Бил — каза задъхано. — Добър вечер, детектив Андерсън. Ще ми обясни ли някой защо арестувахте Мъжа на годината на Флинт Сити за 2015-а? Дали е само поправима грешка, или сте се побъркали, мътните ви взели?
	Хауард Голд беше пристигнал.


>>	18.

C>
@@	До: Окръжен прокурор Уилям Самюълс
@@	Полицейски началник Родни Гелър
@@	Окръжен шериф Ричард Дулин
@@	Капитан Ейвъри Рудолф, Щатска полиция, 7-и район
@@	Детектив Ралф Андерсън, полицейско управление на Флинт Сити

@@	От: Детектив лейтенант Юнел Сабло, Щатска полиция, 7-и район
@@	Дата: 13 юли
@@	Относно: Транспортен център „Вогъл“, Дъброу

	По искане на окръжен прокурор Самюълс и детектив Андерсън пристигнах в Транспортен център „Вогъл“ В 14:30 на посочената по-горе дата. „Вогъл“ е главното депо за сухопътен транспорт в южната част на щата, където се помещават три големи автобусни линии („Грейхаунд“, „Трейлуейс“, „Мидстейт“, както и клон на „Амтрак“. Има представителства и на агенциите за автомобили под наем „Херц“, „Ейвис“, „Ентърпрайс“, „Аламо“). Тъй като всички обекти в Транспортния център се наблюдават от охранителни камери, отидох направо в службата за охрана, където ме прие Майкъл Кемп, отговорник по сигурността на „Вогъл“. Той ме очакваше. Записите от охранителните камери се съхраняват 30 дни, а дейността е изцяло компютризирана, така че успях да прегледам всички записи от вечерта на 10 юли, заснети от общо 16 камери.
	Според господин Клинтън Елънкуист, диспечера на таксиметрова служба „Флинт Сити“, който е дежурил вечерта на 10 юли, Върбова вейка се е обадила в 21:30, за да съобщи, че е закарала пътника. Влакът „Садърн Лимитид“, на който според госпожица Върбова вейка възнамерявал да се качи заподозреният, пристигнал на „Вогъл“ В 21:50. Пристигащите слезли на трети перон. Пътниците за Далас-Форт Уърт получили разрешение да се качат на влака от същия перон седем минути по-късно, В 21:57. „Садърн Лимитид“ потеглил В 22:12 часа. Часовете са точни, тъй като всички пристигания и заминавания се следят и записват от компютър.
	С отговорника по сигурността Кемп прегледахме записите от всичките 16 камери от 21:00 на 10 юли (просто за да сме сигурни) до 23:00, приблизително 50 минути след като „Садърн Лимитид“ напуска гарата. Имам на таблета си всички данни от камерите, но поради обявената (от прокурор Самюълс) спешност на ситуацията само ще ги обобщя в този предварителен доклад.
	__21:33.__ Заподозреният влиза в гарата през северния портал, пред който обикновено спират такситата и оттам влизат повечето пътници. Прекосява чакалнята. Жълта риза, джинси. Не носи багаж. Лицето му ясно се вижда в продължение на 2 до 4 секунди, когато поглежда нагоре към големия стенен часовник (снимка е изпратена по имейла до прокурор Самюълс и детектив Андерсън).
	__21:35.__ Заподозреният спира на щанда за печатни издания в центъра на чакалнята. Купува книга с меки корици и плаща в брой. Заглавието не може да се прочете и служителят не си го спомня, но вероятно ще го научим, ако е необходимо. В този кадър се вижда катарамата с конска глава (снимка е изпратена по имейла до прокурор Самюълс и детектив Андерсън).
	__21:39.__ Заподозреният излиза от гарата през вратата към Монтроуз Авеню (южен портал). Макар че този вход/изход е отворен за пътниците, най-често се използва от персонала на „Вогъл“, понеже служебният паркинг е от тази страна на сградата. Наблюдава се с две камери. Той не е заснет от тях, но с Кемп видяхме на записа как за миг се мярва някаква сянка; предположихме, че може да е на обекта, който тръгва надясно към изхода към задна уличка, където са контейнерите със смет.
	Заподозреният не е купил билет за „Садърн Лимитид“ нито с пари в брой, нито с кредитна карта. След като няколко пъти прегледах видеозаписите от трети перон, които са ясни и според мен пълни, имам основание да твърдя, че заподозреният не е влязъл обратно в гарата и не се е качил на влака.
	Моето заключение е, че той е пътувал с таксито до Дъброу, за да заблуди евентуалните преследвачи. Предполагам, че се е върнал във Флинт Сити или с помощта на съучастник, или на автостоп. Възможно е и да е откраднал кола. В полицията в Дъброу не е постъпила информация за отнети автомобили в района на Транспортен център „Вогъл“ през въпросната нощ, но както посочва отговорникът по сигурността Кемп, възможно е кола да бъде открадната от дългосрочния паркинг, без кражбата да бъде установена една седмица, дори повече.
	Записите от охранителните камери на дългосрочния паркинг ще ни бъдат предоставени при поискване, но визуалният обхват на въпросните камери е ограничен. Освен това Кемп ме информира, че е трябвало отдавна да бъдат подменени и често се повреждат. Смятам, че поне за момента е по-добре да се насочим по друга следа.
@	С УВАЖЕНИЕ:
@	Дет. лейт. Ю. Сабло

	Виж прикачените файлове
C$


>>	19.

	Хауи Голд се ръкува със Самюълс и Ралф Андерсън. После се загледа през еднопосочното стъкло в Тери Мейтланд, все още с екипа на „Златните дракони“ и с късметлийската си бейзбол на шапка. Седеше спокойно, изпънал гръб и с вирната глава, ръцете му бяха скръстени на масата. Не се въртеше неспокойно на стола, погледът му не се стрелкаше нервно ту в една, ту в друга посока. „Накратко, поведението му е на невинен човек“ — неохотно призна пред себе си Ралф.
	Голд се извърна към прокурора.
	— Говори! — каза лаконично, сякаш подканяше куче да направи заучен номер.
	— Засега не разполагаме с много, Хауард. — Самюълс машинално приглади немирния си кичур, който след секунда щръкна отново. Ралф неволно си спомни един бисер на Алфалфа, на който с брат си се скъсваха от смях като малки: _„Само веднъж в живота си срещаш приятели, каквито се срещат веднъж в живота.“_ — Знай обаче, че не сме допуснали грешка и не сме се побъркали, мътните ни взели!
	— Какво каза Тери?
	— Нищо засега — намеси се Ралф.
	Голд рязко се извърна към него, светлосините му очи, увеличени от диоптрите на кръглите му очила, проблеснаха:
	— Не ме разбрахте, Андерсън. Не питам за тази вечер. Знам, че не е продумал, защото не е глупак. Интересувам се какво е казал на предварителния разпит. Ако не ме информирате, ще го науча от него.
	— Нямаше предварителен разпит — смотолеви Ралф. Нямаше причина да се тревожи, не и с доказателствата, които бяха събрали само за четири кратки дни, но… все пак се притесняваше. Може би защото Хауи Голд му говореше на „ви“, сякаш никога не се бяха черпили с питиета в „Колелото на каруцата“ срещу окръжния съд. Изпитваше абсурдното желание да му се тросне: _„Не гледай мен, а човека до мен. Той ме пришпори.“_
	— Моля? Добре ли чух? Я почакайте!
	Голд пъхна ръце в джобовете си и се запоклаща на пети. Ралф го беше виждал да го прави много пъти, в окръжния и в районния съд, и се подготви за най-лошото. Да си на свидетелската скамейка и да те разпитва Хауи Голд, не беше приятно изживяване. Ралф обаче го разбираше… поне до тази вечер: поведението на адвоката в съдебната зала беше професионален трик.
	— Да не би да казваш, че си го арестувал пред две хиляди души, без дори да му дадеш възможност да обясни? — премина на „ти“ Хауард.
	— Ти си добър защитник, но сега и Господ Бог не може да отърве Мейтланд. Между другото, присъстваха хиляда и двеста души, максимум хиляда и петстотин. „Естел Барга“ не побира две хиляди. Трибуните ще се сгромолясат.
	Голд пренебрегна този безплоден опит за разведряване на атмосферата. Гледаше Ралф, сякаш онзи бе някакъв непознат вид насекомо.
	— Арестува го на обществено място, когато му предстоеше да обере лаврите…
	— Ларвите ли? — усмихна се Самюълс.
	Голд пренебрегна и него и продължи да се взира в Ралф.
	— Направи го, макар че би могъл да разположиш дискретна полицейска охрана около игрището и после да го арестуваш в дома му. Направи го пред жена му и дъщерите му, направи го показно и нарочно. Какво те е прихванало? Какво, да му се не види?
	Ралф усети как лицето му отново пламва.
	— Наистина ли искаш да знаеш, господин адвокат?
	— Кротко — предупреди го Самюълс и сложи ръка на рамото му. Ралф я отблъсна.
	— Не аз го арестувах. Пратих двама полицаи, защото се страхувах, че ще го сграбча за гърлото и ще го удуша. Което би създало доста работа на умник като теб. — Пристъпи към Голд, за да му попречи да се полюшва, и продължи гневната си тирада: — Той е похитил Франк Питърсън и го е завлякъл във Фигис Парк. Там го е изнасилил с клон и го е убил. Искаш ли да знаеш точно _как_, господин адвокат?
	— Това е поверително! — извика Самюълс.
	Ралф не му обърна внимание.
	— Предварителното заключение на криминолозите е, че му е _прегризал гърлото_. Може дори да е погълнал парче от плътта, разбираш ли? Което така го е възбудило, че си е смъкнал панталона и се е изпразнил по задната част на бедрата на жертвата. Най-жестокото, най-гнусното, _най-неописуемото_ убийство, което някога ще видим, опазил ни Бог! Вероятно отдавна е събирал смелост да го извърши. Нито един от нас, хората, присъствали на местопрестъплението, няма да забрави гледката, докато е жив. Тери Мейтланд го е извършил. Тренер Т. е извършил зверството, а доскоро докосваше сина ми и му показваше как да удря с бухалката. Току-що ми разказа тъкмо това, сякаш оправдава действията му…
	Голд вече не го гледаше като странно насекомо, а изумено, сякаш се беше натъкнал на артефакт от тайнствена извънземна раса. Ралф не му обърна внимание. Вече нищо не можеше да го спре.
	— Ти също имаш момче — Томи се казва, нали? И се нави да тренираш детския футболен отбор заедно с Тери, защото Томи играеше, нали? Мейтланд докосваше и твоя син. А сега ще го защитаваш, така ли? Браво на теб!
	Самюълс процеди:
	— Ралф, дръж си езика зад зъбите!
	Голд престана да се полюшва, но не отстъпи назад и продължи да наблюдава Ралф с любопитството на изследовател.
	— Дори не си го разпитал — въздъхна. — Не си. Никога не съм… _никога_ не съм…
	— Я стига! — прекъсна го Самюълс с изкуствено приповдигнат тон. — Виждал си всичко, Хауи. Най-често по два пъти…
	— Искам да разговарям с него — прекъсна го Голд, — затова изключете звука и дръпнете завесата.
	— Добре — кимна прокурорът. — Разполагаш с петнайсет минути, след което идваме и ние. Виж дали треньорът ще каже нещо.
	— Искам един час, господин Самюълс.
	— Трийсет минути. После или ще ни връчиш самопризнанията му — което може да се окаже решаващо дали да получи смъртна присъда, или да остане до края на дните си в „Макалистър“, — или ще бъде заключен в килия до понеделник, когато ще му бъде предявено обвинението. От теб зависи. И още нещо — ако си мислиш, че лесно сме взели това решение, грешиш както никога през живота си.
	Голд се приближи до вратата. Ралф прокара картата си по електронната ключалка, изчака щракването, после се върна до стъклото, за да продължи наблюдението. Самюълс настръхна, когато Тери Мейтланд стана, разпери ръце и тръгна към адвоката, само че нямаше от какво да се притеснява: задържаният изглеждаше радостен, а не агресивен. Прегърна Голд, който пусна куфарчето и също го прегърна.
	— Братска прегръдка — подхвърли Самюълс. — Боже, колко трогателно!
	Голд се извърна, сякаш го беше чул, и посочи червената лампичка.
	— Изключете я! — долетя гласът му през високоговорителя. — Микрофона — също. И дръпнете завесата.
	Ралф натисна ключовете, монтирани на стенната поставка, на която стояха аудио– и видеозаписните устройства. Червената лампичка на камерата в ъгъла на помещението за разпити угасна. Той кимна на Самюълс, който дръпна завесата. Звукът от плъзгането й възкреси неприятен спомен в паметта на Ралф. На три пъти — и трите преди Бил Самюълс да стане прокурор — бе присъствал на екзекуции в „Макалистър“. Пред дългия прозорец между помещението за изпълнение на присъдата и наблюдателната зала имаше подобна завеса (може би произведена от същата компания). Беше дръпната, когато свидетелите влизаха в залата, и се плъзгаше обратно веднага след като обявяха осъдения за мъртъв. Тази тук издаваше същия неприятен съскащ звук.
	— Ще отскоча до „Зони“ за сандвич и безалкохолно — каза Самюълс. — Бях твърде нервен и не вечерях. Искаш ли нещо?
	— Кафе. Без мляко, с една бучка захар.
	— Сигурен ли си? Пил съм кафе в „Зони“, неслучайно го наричат „Черната смърт“.
	— Ще рискувам.
	— Добре. Връщам се след петнайсет минути. Ако приключат по-рано, не започвайте без мен.
	Нямаше да започнат без него. Ралф на драго сърце щеше да му отстъпи мястото на примадоната и славата в това ужасяващо представление. Ако изобщо можеше да се говори за слава… До стената в дъното на помещението бяха наредени столове. Той седна до копирната машина, която сънено бръмчеше. Впери поглед в стъклото, закрито от завесата, и се запита какво ли казва Тери Мейтланд, какво ли безумно алиби се опитва да пробута на човека, който навремето е бил негов помощник-треньор.
	Мислите му се прехвърлиха към едрата индианка, която беше закарала Мейтланд от „Само за джентълмени“ до гарата в Дъброу. _„Тренирам баскетболния отбор към Християнския младежки съюз — бе казала тя. — Мейтланд често идваше на мачовете, сядаше при родителите и гледаше как играят хлапетата. Казваше, че търси таланти за Градската бейзболна лига…“_
	Беше го познала, той нея — също — при това телосложение и етническа принадлежност човек трудно би я забравил. И все пак в таксито я беше нарекъл госпожо. Защо? Защото я познаваше по лице, но не помнеше името й? Твърде възможно, само че тази теория издишаше. Име като Върбова вейка трудно се забравя.
	— Е, бил е под стрес — промърмори Ралф или на себе си, или на задрямалата копирна машина. — Освен това…
	В паметта му изплува нов спомен, а с него и друга причина Мейтланд да нарече Върбова вейка „госпожо“ — теория, която му допадаше много повече. Брат му Джони беше с три години по-малък и не го биваше в игрите на криеница. Обикновено изтичваше в стаята си и се завиваше презглава, въобразявайки си, че ако не вижда Ралфи, и Ралфи няма да го види. Не беше ли възможно човек, току-що извършил жестоко убийство, да е склонен към същото магическо мислене? _„Ако аз не те познавам, и ти не ме познаваш.“_ Безумна логика, разбира се, но самото престъпление беше безумно и това предположение обясняваше не само обръщението на Тери към Върбова вейка, а и защо е решил, че може да му се размине, макар да беше добре познат на мнозина във Флинт Сити, както и истинска знаменитост за местните запалянковци.
	Обаче Карлтън Скоукрофт… Ако затвореше очи, Ралф почти си представяше как Голд подчертава ключов пасаж в показанията на Скоукрофт и когато се подготвя за речта си пред съдебните заседатели, може би ще перифразира прочутата фраза на Джони Кокран, адвоката на О Джей Симпсън: _„Щом ръкавицата не става, клиентът ми се освобождава.“_ Не по-малко остроумната версия на Голд би гласяла: _„Щом клиентът ми е бил в неведение, следва незабавно оневинение.“_
	Нямаше да мине, дори не беше почти същото, но…
	Според Скоукрофт Мейтланд обяснил кръвта по лицето и по дрехите си с кръвоизлив от носа. _„Спука ми се кръвоносен съд и кръвта бликна като фонтан. Случайно наблизо да има мобилен доктор?“_
	Само че с изключение на четирите години в колежа Тери Мейтланд бе живял само във Флинт Сити; не му е бил необходим рекламният билборд за пункта за спешна медицинска помощ, за да се ориентира. Всъщност дори не би попитал. Тогава защо е задал безсмисления въпрос?
	Самюълс се върна с кока-кола, бургер, увит в прозрачно фолио, и с чаша кафе, която подаде на Ралф.
	— Наред ли е всичко?
	— Да. Остават им още двайсет минути. Като приключат, ще се опитам да го накарам да ни даде ДНК проба.
	Самюълс разопакова бургера си, недоверчиво надникна в разрязаното хлебче и изпъшка:
	— Все едно са останки от жертва на изгаряне.
	Въпреки това отхапа от сандвича.
	Ралф се изкушаваше да сподели с него мислите си за разговора на Тери с Върбова вейка и странния му въпрос за дежурен медицински пункт, но се отказа. Отказа се и да спомене факта, че Мейтланд не си е направил труда да се дегизира или поне да си скрие лицето с тъмни очила. И преди беше повдигал подобни въпроси, обаче Самюълс винаги правеше на пух и прах аргументите му, твърдейки (с основание), че са без значение, когато се съпоставят с показанията на свидетелите и с криминологични доказателства, уличаващи Тери.
	Кафето наистина беше отвратително, но Ралф все пак отпи няколко глътки и чашата му беше почти празна, когато Голд позвъни, за да отворят вратата на стаята за разпити. Ралф видя изражението му и стомахът му се сви на топка. Голд не изглеждаше разтревожен и разгневен, нито разиграваше театрално възмущение, към което прибягваха негови колеги, разбрали, че клиентът им е затънал до гушата. Не, на лицето му беше изписана симпатия, и то искрена.
	— Съчувствам ви — заяви. — И двамата здравата сте загазили.


>>	20.

C>
#	МНОГОПРОФИЛНА БОЛНИЦА — ФЛИНТ СИТИ
#	ОТДЕЛЕНИЕ „ПАТОЛОГИЯ И СЕРОЛОГИЯ“

@@	До: Детектив Ралф Андерсън
@@	Лейтенант Юнел Сабло
@@	Окръжен прокурор Уилям Самюълс

@@	От: доктор Едуард Боуган

@@	Дата: 14 юли

@@	Относно: Определяне на кръвна група и ДНК анализ

	__Кръв:__
	Няколко обекта бяха тествани за определяне групата на кръвта, намерена по тях.
	Първият беше клонът, използван за содомизиране на жертвата — Франк Питърсън, бяло дете от мъжки пол, на 11 години. Клонът е дълъг приблизително 55 сантиметра, диаметърът му е 8 сантиметра. От едната страна кората е обелена, вероятно защото извършителят на престъплението е стискал клона твърде силно (виж приложената снимка). Пръстовите отпечатъци, открити на този гладък участък, са били фотографирани и снети от щатските криминалисти, преди вещественото доказателство да ми бъде предадено от детектив Ралф Андерсън (полицейско управление на Флинт Сити) и полицай Юн Сабло (Щатска полиция), ето защо декларирам, че доказателствената верига не е била нарушена.
	Кръвта върху последните 12 сантиметра от клона е от група 0+, каквато е и кръвната група на Франк Питърсън, потвърдена от Хорас Конъли, семейния лекар на семейство Питърсън. По клона има още кръв от същата група вследствие на така нареченото „разпръскване“, или „пенообразуване“. Вероятно кръвта е пръснала по време на сексуалното насилие върху жертвата, следователно имам основание да предположа, че е попаднала и по кожата, и по дрехите на извършителя.
	Върху жертвата са открити следи от кръв от втора група — AB+, много рядка (3% от населението). Смятам, че е кръвта на извършителя; предполагам, че си е наранил ръката, докато с все сила е забивал клона в ректума на жертвата.
	Голямо количество кръв от група 0+ е било открито на седалката на шофьора, по волана и по таблото на бус „Еконолайн“, модел 2007, изоставен на служебния паркинг зад заведението „При Шорти“ (Мейн Стрийт 1124). По волана на буса е имало и следи от кръв от група AB+. Тези образци ми бяха предадени от сержантите Елмър Стантън и Ричард Спенсър от Щатската криминология, ето защо декларирам, че доказателствената верига не е била нарушена.
	Голямо количество кръв от група 0+ беше открито и по дрехите (риза, панталони, чорапи, маратонки „Адидас“, слипове), иззети от автомобил „Субару“, модел 2011, открит на изоставен пристан за лодки близо до Шосе 72 (известно и като Стария ковашки път). На левия маншет на ризата има петно от кръв, група AB+. Тези проби ми бяха предоставени от щатски полицаи Джон Корита (пост 7) и сержант Спенсър от местното управление, поради това декларирам, че доказателствената верига не е била нарушена. До момента на представянето на настоящия доклад в автомобила „Субару“ не е намерена кръв от група AB+. Възможно е впоследствие да бъде открита кръв от тази група, но съществува и възможността кръвта по раните на извършителя да се е била съсирила, когато е изоставил колата. Възможно е също така той да ги е превързал, макар че според мен е малко вероятно. Предполагам, че са били само леки драскотини.
	Поради относителната рядкост на група AB+ препоръчвам спешно да се установява кръвната група на всеки заподозрян.

	__ДНК:__
	В Кап Сити обикновено се чака дълго за ДНК анализ на пробите и при нормални обстоятелства резултатите излизат чак след няколко седмици, дори след няколко месеца. Поради изключителната жестокост на това престъпление и възрастта на жертвата пробите от местопрестъплението изместиха всички, „чакащи на опашката“.
	Най-важна е семенната течност по бедрата и задните части на жертвата, но от клона, използван за содомизиране на малкия Питърсън, бяха взети образци от кожа и, разбира се, разполагахме с кръвни проби, които вече посочих. ДНК докладът за анализа на семенната течност, открита на местопрестъплението, би трябвало да е готов през следващата седмица. Според сержант Стантън това би могло да стане и по-рано, обаче от опит знам, че най-вероятно ще го получим идния петък, въпреки че случаят е с приоритет.
	Извън протокола: позволявам си личен коментар. Работил съм с веществени доказателства от много местопрестъпления, но това е най-ужасното убийство, с което съм се сблъсквал, и извършителят трябва да бъде заловен незабавно.
@	Докладът е продиктуван в 11:00 от
@	д-р Едуард Боуган
C$


>>	21.

	Хауи Голд завърши разговора си с Тери в 20:40, десет минути преди края на разрешения половин час. Междувременно Ралф и прокурорът вече не бяха сами; дошли бяха Трой Рамидж и Стефани Гулд, пътна полицайка, която бе застъпила на смяна в осем. Тя носеше комплект за вземане на ДНК проба, все още в найлоновото пликче. Ралф се престори, че не му пука от ироничния коментар на адвоката, че им съчувства, задето много са загазили, и го попита дали с неговия клиент ще се съгласят с вземането на ДНК проба.
	Хауи подпря с крак вратата към помещението за разпити, за да не се заключи, и попита:
	— Съгласен ли си да ти вземат ДНК проба? Така или иначе ще го сторят, а аз трябва набързо да телефонирам на няколко души.
	— Добре — промърмори Тери. Под очите му се бяха вдълбали тъмни сенки, но той говореше спокойно. — Да направим каквото трябва, за да изляза оттук до полунощ.
	Изглеждаше напълно сигурен, че ще го освободят. Ралф и Самюълс се спогледаха. Самюълс повдигна вежда и повече от всякога заприлича на Алфалфа.
	— Обади се на жена ми — добави Тери. — Кажи й, че съм добре.
	Хауи широко се усмихна:
	— Тя ми е първа в списъка.
	— В края на коридора покритието е най-добро — намеси се Ралф.
	— Знам — кимна Голд. — Бил съм тук и преди. Все едно съм се преродил. А ти, Тери, не казвай нито дума, докато ме няма.
	Полицай Рамидж взе пробите, по една от вътрешната страна на всяка буза, и вдигна тампоните към камерата, преди да ги прибере във флаконите. Полицай Гулд върна флаконите в прозрачния плик и го показа на камерата, докато го запечатваше с червена лепенка за веществени доказателства, после подписа специалния формуляр. Двамата щяха да занесат пробите в стаичката с размерите на дрешник, където се съхраняваха веществените доказателства, отново щяха да ги покажат пред камерата на тавана, после щяха да ги регистрират. На следващия ден други двама полицаи, вероятно щатски, щяха да доставят пробите в Кап Сити, тоест доказателствената верига щеше да е непокътната, както би се изразил доктор Боуган. За непосветените тези мерки биха изглеждали прекалени, само че това не беше шега работа. Ралф не искаше да има нито едно слабо звено в тази верига. Никакви издънки, които да позволят на злодея да се измъкне. Не и в този случай.
	Окръжният прокурор Самюълс понечи да се върне в стаята за разпити, докато Хауи разговаряше по телефона пред вратата на помещението за наблюдение, но Ралф му направи знак да остане; искаше да чуе на кого се обажда адвокатът и какво казва. Голд разговаря за кратко със съпругата на Тери („Всичко ще се оправи, Марси“), после проведе второ, още по-кратко обаждане: обясни на някого къде са дъщерите на Тери и напомни, че пред къщата на Мейтланд в Барнъм Корт ще гъмжи от репортери и трябва да се действа предпазливо. После се върна в стаята за разпити и заяви:
	— А сега да видим дали можем да оправим тази каша.
	Ралф и Самюълс седнаха срещу Тери. Столът помежду им остана празен. Хауи предпочете да остане прав до клиента си, с ръка на рамото му.
	Прокурорът се усмихна и зададе първия си въпрос:
	— Харесваш малките момчета, нали, треньоре?
	Тери отговори без капчица колебание:
	— Много. Харесвам и малките момичета, имам си две у дома.
	— И съм сигурен, че дъщерите ти спортуват, как иначе, щом тренер Т. им е баща? Но ти не тренираш момичешки отбори, нали? Не се занимаваш с европейски футбол, софтбол или лакрос. Интересуват те момчетата. Бейзбол през лятото, юношески футбол през есента и баскетбол в Християнското дружество през зимата, макар че, доколкото разбрах, там си бил само зрител. Посещавал си баскетболните мачове под предлог, че издирваш таланти — момчета, притежаващи бързина и пъргавина. И между другото да ги огледаш, докато са по гащета.
	Ралф очакваше Хауи да прекъсне това издевателство, обаче адвокатът мълчеше… поне за момента. Лицето му беше като издялано от камък, движеха се само очите му, прехвърлящи се ту към Тери, ту към прокурора. _„Сигурно е страхотен на покер“_ — помисли си Ралф и се изненада установи, че Мейтланд не само не се е изнервил, а дори се усмихва.
	— Това от Върбова вейка ли го чу? — попита. — Сигурно. Тя е голям чешит, нали? Да я чуеш само как крещи по време на тренировките: „Стой им под коша, сега скачай, ПРАСКАЙ ВЪТРЕ!“ Как е тя?
	— Ти ми кажи — рече Самюълс. — Все пак си я видял във вторник вечерта.
	— Не съм…
	Хауи впи пръсти в рамото на Тери, за да му попречи да продължи, и подхвърли:
	— Защо да не прекратим този цирк, а? Обяснете защо Тери е тук. Свалете картите и…
	Прокурорът се престори, че не го чува, и пак погледна Тери:
	— Кажи ни къде беше във вторник, Мейтланд! Щом си започнал, карай до края.
	— Бях…
	Хауи Голд пак стисна рамото му, този път по-силно, за да го накара да млъкне, и се сопна:
	— Не, Бил, така няма да стане! Кажете каква информация имате, иначе ще заявя пред медиите, че сте арестували един от най-достойните граждани на Флинт Сити, обвинили сте го в жестоко убийство, съсипали сте и репутацията, и семейството му, а сега отказвате да съобщите с какви доказателства разполагате.
	Самюълс стрелна с поглед Ралф, който сви рамене. Ако прокурорът не присъстваше на разпита, той, Ралф, щеше да изложи доказателствата, надявайки се на бързо самопризнание.
	— Хайде, Бил — подкани го Хауи. — Този човек иска да се прибере у дома при семейството си.
	Устните на Самюълс се разтегнаха, но това не беше усмивка, а гримаса, защото погледът му остана суров.
	— Ще научите всичко в съда, Хауард. В понеделник, когато предявим обвинение на твоя клиент.
	Ралф усети как нещата вървят на зле, и то най-вече по вина на Бил, който изпитваше ненавист към човека, извършил неописуемо жестокото престъпление. Всеки би изпитал същото чувство… само че това нямаше да извади каруцата от калта, както би се изразил покойният му дядо.
	— Момент, имам въпрос — подхвърли, за да разведри атмосферата. — Само един. Може ли, господин адвокат? Така или иначе ще научим отговора, нека го чуем сега.
	Голд сякаш се зарадва, че може да отклони вниманието си от прокурора.
	— Да го чуем.
	— Каква е кръвната ти група, Тери? Знаеш ли?
	Тери погледна Хауи, който сви рамене, после отново извърна очи към Ралф:
	— Знам я, естествено. Шест пъти годишно дарявам кръв, защото е от доста рядка група.
	— AB положителна?
	Тери примигна:
	— Откъде знаеш? — Досети се какъв ще е отговорът и побърза да добави: — Но не е чак толкова рядка като AB отрицателна. За твое сведение от Червения кръст са съхранили на бързо набиране номерата на кръводарители с тази група.
	— Като стане дума за нещо рядко, дори уникално, се сещам за пръстовите отпечатъци — подхвърли Самюълс, все едно се опитваше да поддържа разговора. — Сигурно защото толкова често се споменават в съда.
	— И много рядко влияят на решението на съдебните заседатели — отбеляза Голд.
	Прокурорът се престори, че не го е чул, и продължи да разсъждава:
	— Няма два еднакви. Дори в отпечатъците на еднояйчни близнаци има минимални разлики. Случайно да имаш еднояйчен близнак, Тери?
	— Да не би да намекваш, че мои отпечатъци са били открити на мястото, на което е убит малкият Питърсън?
	Мейтланд изглеждаше изумен. Ралф мислено му свали шапка — беше страхотен актьор и явно възнамеряваше да се преструва на невинен до дупка.
	— Открихме толкова много отпечатъци, че ми е трудно да ги преброя — намеси се Ралф. — Навсякъде в белия бус, с който си отвлякъл хлапето. По велосипеда на момчето, който намерихме в буса. По сандъчето с инструменти, което също беше в буса. В субаруто, оставено зад кръчмата „При Шорти“, на което си се прекачил, след като си зарязал буса на служебния паркинг. — Замълча за миг и добави: — Също и по клона, с който си изнасилил момчето — толкова жестоко, че дори само вътрешните наранявания са могли да причинят смъртта му.
	— За разпознаването на тези по клона не се налага да използваме прах за снемане на отпечатъци или фенерче с ултравиолетова светлина — обади се Самюълс. — Те са от пръстите, покрити с кръвта на малкия Питърсън.
	В този момент повечето престъпници (около деветдесет и пет процента) биха се пречупили, независимо дали адвокатът им присъства, или не. Не и Тери. Изглеждаше потресен и изумен, смаян, но не и гузен.
	Хауи Голд възрази:
	— Имате отпечатъци. Чудесно. Няма да е първият случай на подхвърлени улики.
	— Седемдесет? Осемдесет отпечатъка? Някои от които са от окървавени пръсти, стискали оръжието?
	— Имаме и куп свидетели — заяви Самюълс и ги заотмята на пръсти: — Видели са те да заговаряш Питърсън на паркинга пред „Джералд“. Да прибираш велосипеда му в буса, който си използвал. Видели са го да се качва в буса заедно с теб. Видели са те да излизаш, покрит с кръв, от гората, където е извършено убийството. Мога да продължа, обаче мама ме е учила да запазвам по нещо за по-късно.
	— Рядко може да се разчита на показанията на очевидците — отбеляза Хауи. — Пръстовите отпечатъци са ненадеждни, но очевидците… — Той поклати глава.
	Ралф реагира мълниеносно:
	— Бих се съгласил, поне в повечето случаи. При този обаче — не. Наскоро разпитвах човек, който каза, че всъщност Флинт Сити е градче, в което всички се познават. Не знам дали е точно така, но Уест Сайд е доста гъсто населен квартал и господин Мейтланд е добре известен. Тери, жената, която те е видяла до „Джералд“, е твоя съседка, а момичето, видяло как излизаш от гората във Фигис Парк, те познава много добре не само защото живее на Барнъм Стрийт недалеч от твоята къща, но и защото преди време си върнал на семейството избягалото им куче.
	— Джун Морис? — Тери погледна Ралф с неприкрито недоумение. — _Джуни?_
	— Не е само тя — каза Самюълс. — Много са.
	— Върбова вейка? — ахна Тери, сякаш го бяха ударили в корема. — И тя ли?
	— Много са — повтори Самюълс.
	— Всеки от тях те избра измежду шест снимки — каза Ралф. — Без колебание.
	— А на снимката моят клиент сигурно е носил шапка на „Златните дракони“ и тениска с емблемата на отбора — язвително предположи Хауи. — И може би разпитващият полицай случайно е потупал с пръст по нея.
	— Знаеш, че не беше така — намръщи се Ралф. — Надявам се, че го знаеш.
	— Това е кошмар! — промълви Тери.
	Самюълс се усмихна съчувствено:
	— Разбирам те. Има начин да се изтръгнеш от него: само ни кажи защо го направи.
	_„Сякаш на тоя Божи свят може да има причина за нечовешкия акт, която един нормален човек да разбере“_ — помисли си Ралф.
	— Може би ще си облекчиш положението. — Самюълс вече говореше почти ласкаво. — Трябва обаче да си признаеш, преди да получим резултатите от ДНК пробите. Разполагаме с много улики и когато съвпаднат с резултатите от теста… — Той сви рамене.
	— Кажи ни! — настоя Ралф. — Не знам дали си го направил в състояние на временно умопомрачение, или на фуга, при която си загубил спомен за самоличността си, под въздействието на сексуалния нагон или поради друга причина, но ни кажи. — Усети как повишава глас, помисли си дали да не успокои топката, после обаче си каза: „Майната му!“, и добави: — _Постъпи мъжки и ни кажи!_
	Говорейки по-скоро на себе си, отколкото на двамата от другата страна на масата, Тери промълви:
	— Не знам как… как е възможно. Във вторник дори не бях в града.
	— А къде беше? — повдигна вежда Самюълс. — Хайде, сподели. Падам си по интересните истории. В гимназията изчетох почти всичко от Агата Кристи.
	Тери се обърна и погледна Голд, който кимна. Само че според Ралф адвокатът изглеждаше притеснен. Информацията за кръвната група и за пръстовите отпечатъци го бе извадила от равновесие, показанията на свидетелите — още повече. Може би най-силно му бяха въздействали думите на малката Джуни Морис, чието изгубено куче й било върнато от добрия, почтен тренер Тери.
	— Бях в Кап Сити. Заминах в десет във вторник сутринта, върнах се късно в сряда вечерта. Е, беше около девет и половина, но за мен това е късно.
	— Предполагам, че си бил сам — подсмихна се Самюълс. — Искал си да се усамотиш, за да си подредиш мислите, нали? Да се подготвиш за големия удар.
	— Аз…
	— С колата ли пътува, или с белия бус? Между другото, къде си го криел? И как така открадна бус с нюйоркски номера? Имам си теория, обаче ми се иска да я потвърдиш или да я отхвърлиш…
	— Ще ме изслушаш ли, или не? — прекъсна го Тери. Колкото и да е невероятно, отново се усмихваше. — Може би се боиш да го чуеш. И може би има защо. Здравата си затънал, господин Самюълс, още малко — и ще се удавиш.
	— Нима? Тогава защо не ти, ами аз съм този, който може да се прибере у дома, след като приключим разпита?
	— По-кротко — промърмори Ралф.
	Самюълс рязко се извърна към него, непокорният му перчем пак щръкна и се полюшна, само че за Ралф гледката вече не беше комична.
	— Не ме поучавай, детектив! Пред нас е човек, който е изнасилил с клон едно дете и му е прегризал гърлото като… като канибал!
	Голд погледна право в камерата в ъгъла на помещението и заговори, сякаш изнасяше реч пред бъдещия съдия и съдебните заседатели:
	— Престани да се държиш като капризно дете, господин прокурор, или незабавно ще прекратя този разпит.
	— Не бях сам — каза Тери, — и не знам за какъв бус говориш. Заминах с Евърет Раундхил, Били Куейд и Деби Грант. С други думи, с всички преподаватели по английски от местната гимназия. Моят „Форд Експедишън“ беше на ремонт заради климатика, затова пътувахме с автомобила на Ев. Той ни е шеф и кара беемве. Голяма кола, побрахме се всички. Потеглихме от гимназията в десет.
	За миг Самюълс изглеждаше твърде объркан, за да зададе логичния въпрос, затова Ралф се намеси:
	— Какво в Кап Сити привлече четирима преподаватели по английски насред лятната ваканция?
	— Харлан Коубън — лаконично отвърна Тери.
	— Кой е Харлан Коубън? — попита Бил Самюълс. Явно след изчитането на книгите на Агата Кристи беше загубил интерес към криминалните романи.
	Ралф обаче знаеше кой е Коубън; предпочиташе научнопопулярната литература, но жена му беше запалена читателка на художествена проза.
	— Авторът на криминални романи, така ли?
	— Същият — кимна Тери. — Членуваме в Асоциацията на преподаватели по английски от градове, разположени в три щата, и ежегодно в средата на лятото се събираме на тридневна конференция. Само тогава всички имаме възможност да присъстваме. Провеждат се семинари, тематични дискусии и така нататък. Всяка година събитието е в различен град. Тази година беше ред на Кап Сити. Само че учителите по английски са като всички хора, трудно е да ги събереш дори през лятото, защото някои са на почивка със семействата си, освен това им предстоят толкова много задачи — ремонти, които не правят през учебната година, извънучилищни дейности… Самият аз през лятото тренирам играчите от Младежката и от Градската лига. Ето защо организаторите се стараят да осигурят знаменит лектор за втория ден на конференцията, когато пристигат повечето участници.
	— Тази година вторият ден се е паднал миналия вторник, така ли? — попита Ралф.
	— Точно така. Тазгодишната конференция беше в „Шератон“ от 9 юли, понеделник, до 11 юли, сряда. От пет години не бях посещавал нито една, но когато Ев ми каза, че ще има среща с Коубън и че всички други колеги ще присъстват, уговорих Гавин Фрик и бащата на Байбир Пател да поемат тренировките във вторник и сряда. Никак не ми се искаше да зарежа отбора тъкмо преди полуфиналния мач, но пък щях да се върна за тренировките в четвъртък и петък, а не исках да пропусна срещата с Коубън. Чел съм всичките му книги. Сюжетите му са страхотни, има чудесно чувство за хумор. А и темата на тазгодишната конференция беше преподаване на популярна литература за възрастни на ученици от седми до дванайсети клас — емоционален и в повечето случаи оспорван въпрос, особено в този район на страната…
	— Спести ни подробностите! — сряза го Самюълс. — Карай по същество, кажи ни истината.
	— Добре. Четиримата заминахме за Кап Сити. Присъствахме на официалния обяд, на срещата с Коубън, на тематична дискусия в осем вечерта и пренощувахме в един хотел. Ев и Деби си бяха взели единични стаи, но аз спах в двойна с Били Куейд. Той го предложи — изграждал пристройка към къщата си и трябвало да пести. Те ще потвърдят, че съм бил там. — Погледна Ралф и разпери ръце: — _Бях там._ Това е истината.
	Известно време никой не продума, накрая Самюълс попита:
	— В колко часа беше срещата с Коубън?
	— В три. В три следобед във вторник.
	— Колко хубаво! — възкликна Самюълс ехидно.
	Хауи Голд се усмихна широко:
	— Не и за теб.
	_„В _три часа_ — помисли си Ралф. — Почти по същото време, когато Арлийн Станхоуп е видяла Тери да качва велосипеда на Франк Питърсън в откраднатия бял бус и да потегля с момчето на предната дясна седалка. Не, не почти, а точно. Госпожа Станхоуп каза, че е чула камбаната на часовника на кметството да отброява часа.“_
	— В голямата заседателна зала на „Шератон“ ли беше срещата? — попита.
	— Да. Срещу банкетната зала.
	— И си сигурен, че е започнала в три.
	— Е, тогава председателката на Асоциацията започна встъпителната си реч, която се проточи най-малко десет минути.
	— Ясно. Колко време говори Коубън?
	— Мисля, че около четирийсет и пет минути. След това отговаря на въпроси на публиката. Предполагам, че е било четири и половина, когато свърши.
	Мислите на Ралф се въртяха в главата му като лист хартия, подхванат от въздушно течение. За първи път в живота си се чувстваше толкова объркан и дори безпомощен. Едва сега си даваше сметка, че е трябвало да проверят къде е бил Тери в деня на убийството, само че те бяха обсъдили ареста в понеделник сутринта. Тримата със Самюълс и Юн Сабло от Щатската полиция единодушно бяха решили, че ако започнат да разпитват за Мейтланд, преди да го арестуват, ще рискуват този много опасен престъпник да надуши, че полицията е по следите му. Освен това проверката изглеждаше излишна при толкова солидни доказателства. Сега обаче…
	Погледна прокурора, сякаш търсеше подкрепа, ала така и не я получи: също като него Самюълс изглеждаше недоверчив и объркан.
	— Направили сте голям гаф, сериозна грешка — заяви Голд. — Сигурно и вие вече го проумявате, господа.
	— Няма грешка — заинати се Ралф. — Имаме неговите отпечатъци, имаме свидетели, които го познават, а скоро ще получим и първия резултат от ДНК теста. Едно съвпадение е достатъчно да докаже вината му…
	— О! Може пък съвсем скоро и ние да имаме нещо за вас — прекъсна го Голд. — Докато тук водим толкова приятен разговор, моят помощник изпълнява мисията, която му възложих, и е убеден, че ще успее.
	— Моля? Какъв помощник? — кресна Самюълс.
	Голд се усмихна:
	— Защо да ви развалям изненадата? Нека видим до какво се е добрал Алек. Ако твърдението на моя клиент е вярно, Бил, още една пробойна ще зейне в твоята лодка, а тя и бездруго вече пропуска вода, и то здравата.
	Въпросният Алек беше Алек Пели, пенсиониран детектив от Щатската полиция, който работеше предимно за адвокати по наказателни дела. Взимаше скъпо и беше много способен. Веднъж на чашка Ралф го попита защо е минал от другата страна на барикадата, а Пели отвърна, че е вкарал в затвора поне четирима души, за които по-късно разбрал, че са невинни, и сега изкупва греховете си.
	— Освен това — добави — пенсионерският живот е скапан, ако не играеш голф.
	Безсмислено беше да гадаят какво и кого преследва този път Пели… разбира се, ако адвокатът не си измисляше или не блъфираше. Ралф се втренчи в Тери, надявайки се да зърне разкаяние, угризения на съвестта, но видя само притеснение, гняв и недоумение — изражение на човек, арестуван за престъпление, което не е извършил.
	Само че наистина го беше извършил, всички улики го потвърждаваха и резултатът от ДНК теста щеше да забие последния пирон в ковчега му. Алибито му беше изкусно изградена заблуда, история, достойна за роман, написан от Агата Кристи (или от Харлан Коубън). Ралф се зарече, че още на другата сутрин ще се заеме с разобличаването на този „илюзионист“: ще разпита колегите му, ще проучи отново всичко, случило се на учителската конференция, и по-специално точно кога е започнала и свършила срещата с Коубън.
	Още преди да се захване с тази работа (която спадаше към основните му задължения), той зърна пробойна в алибито на Тери. В три часа Арлийн Станхоуп бе видяла как Франк Питърсън се качва в белия бус заедно с Тери. Приблизително в шест и половина Джун Морис бе видяла Тери, облян в кръв, във Фигис Парк; майка й беше казала, че когато Джун излязла от къщи, по телевизията вървяла прогнозата за времето, следователно нямаше съмнение за часа. Излизаше, че на Тери му се губят три часа и половина — предостатъчно време да се изминат с кола сто и десетте километра между Кап и Флинт Сити.
	Ами ако госпожа Станхоуп се е _припознала_? Ами ако не е видяла Тери на паркинга пред магазина на Джералд, а негов съучастник, с когото си приличат? Или пък само човек с шапка и с тениска на „Златните дракони“? Изглеждаше малко вероятно, докато човек не се замислеше за възрастта на госпожа Станхоуп… и за очилата й с голям диоптър…
	— Приключихме ли, господа? — попита Голд. — Защото, ако наистина възнамерявате да задържите господин Мейтланд, ми предстои много работа. Първо ще разговарям с представителите на медиите. Не ми е любимото занимание, обаче…
	— Лъжеш — кисело процеди Самюълс.
	— По този начин се надявам да отклоня вниманието им от къщата на Тери, та децата му да се приберат у дома, без да бъдат преследвани и фотографирани. Нещо повече — така поне за малко семейството му ще бъде оставено на спокойствие — спокойствие, което така безразсъдно им отнехте.
	— Запази тази прочувствена реч за пред телевизионните камери! — сопна се прокурорът и с драматичен жест, сякаш и той вече се намираше в съдебната зала, посочи Тери: — Този човек, когото тъй пламенно защитаваш, е изтезавал и убил дете — сам си е виновен, ако семейството му е въвлечено в скандала.
	— Не е за вярване колко си нагъл! — процеди Тери. — Дори не ме разпита, преди да ме арестуваш. Не ми зададе поне един въпрос.
	Ралф се опита да успокои положението:
	— Какво направи след речта на Коубън, Тери?
	Мейтланд поклати глава — не в знак, че отказва да отговори, а сякаш за да избистри ума си.
	— След това ли? Заедно с колегите се наредихме на опашката. Обаче бяхме доста назад заради Деби. Наложи й се да отиде до тоалетната и помоли да я изчакаме. Доста се забави. Мнозина от присъстващите също се втурнаха към тоалетните веднага след края на срещата с Коубън, обаче жените винаги се бавят повече, защото… е, сещате се… кабинките са малко. С Ев и Били слязохме при будката с печатни издания и изчакахме там Деби. Докато тя дойде, опашката се беше проточила чак до фоайето.
	— Каква опашка? — попита Самюълс.
	— На кой свят живееш, господин Самюълс? Опашката за _автографи_. Всички вече притежавахме новата книга на Коубън „Казах ти, че ще го сторя“. Тя влизаше в цената за участие в конференцията. С удоволствие ще ти покажа моя екземпляр с подпис и с дата. Стига полицаите да не са го конфискували заедно с другите ми вещи. Минаваше пет и половина, когато стигнахме до масата, на която авторът даваше автографи.
	Ралф си каза, че ако Тери не лъже, предполагаемата пробойна в алибито му вече се е смалила до миниатюрна дупчица. Теоретично беше възможно да стигнеш от Кап до Флинт за един час — ограничението на скоростта по магистралата беше сто и десет километра в час и полицаите нямаше да те спрат, ако не вдигнеш над сто и трийсет или дори над сто и четирийсет, но така или иначе Тери не би имал време да убие малкия Франки. Ами ако зверството е било извършено от негов двойник и съучастник? Отговор: Невъзможно е — пръстовите отпечатъци на Мейтланд бяха навсякъде, включително и по клона. Пък и защо му е да търси съучастник, който прилича на него, облечен е като него… или и двете? Отговор: Няма защо.
	— Другите преподаватели по английски с теб ли бяха, докато чакаше на опашката? През цялото време, така ли? — попита Самюълс.
	— Да.
	— Писателят е давал автографи в голямата зала, в която е била и лекцията? Така ли е?
	— Да. Мисля, че я наричат балната зала.
	— И след като всички взехте автографи, какво направи?
	— Отидох на вечеря заедно с неколцина учители по английски от Броукън Ароу, с които се запознах на опашката.
	— Къде вечеряхте? — намеси се Ралф.
	— В „Камината“ — ресторант на около три пресечки от хотела. Влязохме около шест, поръчахме по няколко питиета преди вечерята, после си взехме и десерт. Беше приятно… — добави Тери почти замечтано. — Ако не ме лъже паметта, бяхме деветима. Върнахме се заедно в хотела, после участвахме във вечерната дискусия на тема оспорвани и забранявани романи като „Да убиеш присмехулник“ и „Кланица Пет“. Ев и Деби си тръгнаха по-рано, но ние с Били останахме до края.
	— Тоест до колко часа? — попита Ралф.
	— Приключихме около девет и половина.
	— А после?
	— С Били пихме по една бира в бара, след това си отидохме в стаята и си легнахме.
	_„Слушал е лекция на известен криминален писател, когато Питърсън е бил отвлечен_ — помисли си Ралф. — _Вечерял е с поне осем души, когато Питърсън е бил убит. Участвал е в дискусия за оспорвани книги по времето, когато Върбова вейка го е качила в таксито си на паркинга на «Само за джентълмени» и го е закарала до гарата в Дъброу. Сигурно знае, че ще разпитаме неговите колеги, че ще издирим учителите от Броукън Ароу, че ще говорим с бармана във фоайето на «Шератон». Сигурно знае, че ще проверим записите от камерите на хотела и дори автографа в неговия екземпляр от най-новия трилър на Харлан Коубън. Сигурно знае всичко това, защото не е глупак.“_
	Заключението, че версията му ще се потвърди, беше и неизбежно, и невероятно.
	Самюълс вирна брадичка и се приведе през масата:
	— Нима очакваш да повярваме, че си бил с другите през цялото време между три и осем вечерта във вторник? През _цялото_ време?
	Тери го измери с поглед, на какъвто са способни само гимназиалните учители: _„И двамата знаем, че си малоумен, но няма да ти го кажа, за да не те изложа пред класа.“_
	— Не, разбира се. Преди лекцията на Коубън отидох до тоалетната. И веднъж отскочих до ресторанта. Може би някак ще убедиш съдебните заседатели, че съм успял да стигна до Флинт Сити, да убия клетия Франки Питърсън и да се върна в Кап Сити през онази минута и половина, докато си изпразвах пикочния мехур. Мислиш ли, че ще ти повярват?
	Самюълс погледна Ралф. Онзи сви рамене.
	— Мисля, че засега нямаме други въпроси — каза прокурорът. — Господин Мейтланд ще бъде отведен в окръжния затвор и задържан под стража, докато в понеделник не му бъде повдигнато обвинение.
	Тери посърна и се изгърби.
	— Възнамеряваш да го задържиш и да продължиш този фарс — промърмори Голд. — Наистина ще го направиш.
	Ралф очакваше Самюълс пак да избухне, но този път окръжният прокурор го изненада. Тонът му беше обезсърчен почти колкото изражението на Мейтланд:
	— Стига, Хауи. Знаеш, че при тези улики нямам избор. А когато се окаже, че неговата ДНК съвпада с тази на убиеца, всичко ще приключи. — Той пак заплашително се наклони към Тери: — Още имаш възможност да избегнеш смъртната присъда. Не ти го гарантирам, но може и да се случи. Не си изпускай шанса. Престани да лъжеш и си признай. Направи го заради Фред и Арлийн Питърсън, чийто син беше погубен, зверски погубен. Ще ти олекне.
	Тери не се отдръпна, както може би очакваше Самюълс, а се приведе към него; окръжният прокурор рязко се отдръпна, сякаш се боеше, че човекът от другата страна на масата е болен от нещо заразно, което той, Самюълс, може да прихване.
	— Няма какво да признавам, сър. Не съм убил Франки Питърсън. Не бих сторил зло никому, камо ли на дете. Арестувахте невинен човек.
	Самюълс въздъхна и се изправи:
	— Както искаш. Пропиля си шанса. Сега… Бог да ти е на помощ.


>>	22.

C>
#	МНОГОПРОФИЛНА БОЛНИЦА — ФЛИНТ СИТИ
#	ОТДЕЛЕНИЕ „ПАТОЛОГИЯ И СЕРОЛОГИЯ“

@@	До: Детектив Ралф Андерсън
@@	Щатска полиция, лейт. Юн Сабло
@@	Окръжен прокурор Уилям Самюълс

@@	От: д-р Фелисити Акерман, началник-отделение

@@	Дата: 12 юли

#	Допълнение към доклад за аутопсия / ЛИЧНО И ПОВЕРИТЕЛНО

	По ваше искане излагам заключението си.
	Независимо дали Франк Питърсън би могъл да остане жив след акта на содомия, описан в доклада за аутопсията (извършена на 11 юли от мен с помощта на д-р Алвин Баркланд), няма никакво съмнение, че непосредствената причина за смъртта е екссангвинация (масивна кръвозагуба).
	Следи от зъби бяха открити върху останките от лицето на Питърсън, по гърлото, рамото, гърдите и торса. Нараняванията, заедно със снимките от местопрестъплението, предполагат следната последователност: Питърсън е бил хвърлен по гръб на земята и е бил ухапан най-малко шест пъти, може би десет, дори дванайсет. Така постъпва някой, обзет от неописуема ярост. След това същият този някой е обърнал жертвата си и я е содомизирал. По това време Питърсън почти със сигурност е бил в безсъзнание. Извършителят е еякулирал по време на содомията или непосредствено след това.
	Отбелязах настоящото приложение като лично и поверително, защото, ако някои подробности за този случай станат обществено достояние, ще бъдат превърнати в сензация не само от местната преса, а и от националните медии. Части от тялото на Питърсън, по-точно дясното ухо, дясното зърно и части от трахеята и хранопровода липсват. Извършителят може да ги е взел (заедно със значително количество плът от врата) като трофеи. Всъщност това е оптимистичният сценарий. Алтернативната хипотеза е, че ги е изял.
	Тъй като вие ръководите разследването, вероятно ще постъпите, както сметнете за уместно, но моята настоятелна препоръка е тези факти и последвалите ми изводи да се запазят в тайна не само от медиите, но и по време на съдебния процес, освен ако не са абсолютно необходими да убедят заседателите относно тежестта на присъдата. Разбира се, няма съмнение как биха реагирали родителите, но кому е необходимо? Моля да ме извините, ако съм превишила пълномощията си, обаче реших, че е необходимо. Аз съм медик и окръжен съдебен лекар, но съм и майка.
	Моля ви да заловите час по-скоро човека, който е осквернил и убил това момченце. Ако ли не, той почти със сигурност ще го направи отново.
@	Д-р Фелисити Акерман,
@	Началник на отделението по клинична патология В болницата на Флинт Сити
@	Главен съдебен лекар на окръг Флинт
C$


>>	23.

	Общото помещение в полицейското управление във Флинт Сити беше голямо, но четиримата мъже, които чакаха Тери Мейтланд, сякаш го изпълваха: двамата щатски полицаи и двамата надзиратели от окръжния затвор бяха много едри и широкоплещести. Макар Тери все още да беше зашеметен от това, което му се беше случило (което _продължаваше_ да се случва), внезапно го досмеша. Затворът се намираше на по-малко от километър от полицейския участък, а бяха пратили четирима здравеняци да го заведат дотам.
	— Ръцете! — изръмжа единият надзирател.
	Тери протегна ръце и на китките му отново щракнаха белезници. Озърна се и потърси с поглед Хауи, защото сърцето му се сви, както когато беше на пет и майка му го остави за първи път в детската градина. Голд седеше зад едно свободно бюро и говореше по мобилния си телефон, но като видя изражението на Тери, прекъсна връзката и побърза да се приближи до него.
	— Не докосвайте задържания, сър — каза онзи, който бе сложил белезниците.
	Голд не му обърна внимание. Прегърна арестувания през раменете и прошепна:
	— Всичко ще е наред.
	После направи нещо, с което изненада и клиента си, и себе си — целуна го по страната.
	Тери съхрани мисълта за тази целувка, докато четиримата го съпровождаха до главния вход и до камионетката на окръжния затвор, паркирана зад щатска патрулка с включени светлини. Съхрани и думите. Най-вече думите, докато светкавиците на фотоапаратите и телевизионните прожектори го заслепяваха и репортерите го обстрелваха с въпроси, по-страшни от куршуми: _„Повдигнаха ли ви обвинение, вие ли го направихте, невинен ли сте, признахте ли си, какво ще кажете на родителите на Франк Питърсън…“_
	_„Всичко ще е наред“_ — бе казал Голд и Тери се вкопчи в тази мисъл.
	Само че нищо не беше наред.


>	Съжалявам
>	14–15 юли

>>	1.

	Синята полицейска лампа с батерия, която Алек Пели държеше в своя експлорър, донякъде беше незаконна. Вярно, че той вече беше пенсионер и не работеше в Щатската полиция, но, от друга страна, беше почетен член на полицейския резерв в Кап Сити. Така или иначе, сега прецени, че е необходимо да я сложи на таблото и да я включи. Благодарение на хрумването си измина разстоянието между Кап и Флинт Сити за рекордно време и в девет и четвърт почука на вратата на Барнъм Корт 17. Тук нямаше жадни за сензации репортери, но недалеч той зърна ярки телевизионни прожектори, осветяващи една къща, вероятно тази на Мейтланд. Изглежда, не всички лешояди бяха подмамени от импровизираната пресконференция на Хауи. Не че той очакваше да се хванат на въдицата.
	Отвори му дребничък, набит мъж с къса тъмноруса коса, сбърчено чело и тъй силно стиснати устни, че устата му сякаш я нямаше. Изглеждаше готов да наругае и да прати по дяволите неканения посетител. Зад него застана зеленоока блондинка, с около осем сантиметра по-висока от съпруга си и много по-симпатична, въпреки че не беше гримирана и клепачите й бяха подпухнали. Не плачеше, но вътре в къщата хлипаше дете. Алек предположи, че е една от дъщеричките на Мейтланд.
	— Господин и госпожа Матингли? Аз съм Алек Пели. Чухте ли се с Хауи Голд?
	— Да — кимна жената. — Заповядайте, господин Пели.
	Алек понечи да влезе, обаче Матингли, макар и с двайсет сантиметра по-нисък, безстрашно му препречи пътя:
	— Може ли първо да видим някакъв документ?
	— Разбира се.
	Пели можеше да им покаже шофьорска книжка, но предпочете служебната си карта на полицай от резерва. Не беше необходимо да знаят, че напоследък повечето му задължения са като подаяния за бивш полицай: охранител на рокконцерти, на състезания по родео, на професионални мачове по кеч и три пъти годишно на Монстър Трък Джем*. Понякога заместваше болна служителка и обикаляше деловия център на Кап Сити, като маркираше със специалното устройство гумите на неправилно паркиралите автомобили. Твърде унизително занимание за човек, който някога беше командвал четирима щатски детективи, обаче той нямаше нищо против — харесваше му да е навън, на слънце. Пък и се смяташе за познавач на Библията, а в Посланието на Яков, глава 4, стих 6, бе казано: „Бог на горделивите се противи, а на смирените дава благодат.“
	[* _Monster Truck_ — автомобил, напомнящ пикап, модифициран или нарочно построен с грамадни колела, специално окачване и с много мощен двигател. Тези автомобили са създадени за участие в шоуто _Monster Jam_, включващо състезания за офроуд, прескачане на препятствия (обикновено състоящи се от наредени една след друга стари коли) и различни акробатични номера. — Б.пр.]
	— Благодаря. — Дребничкият мъж се отдръпна встрани и му подаде ръка. — Том Матингли.
	Алек се ръкува с него — както и очакваше, ръкостискането на този човек беше силно, на истински мъж.
	— Обикновено не съм мнителен, живеем в спокоен квартал, но както казах на Джейми, трябва много да внимаваме, докато Сара и Грейс са под нашия покрив. Вече много хора имат зъб на тренер Т. и това е само началото. Разчуе ли се какво е направил, ще стане още по-лошо. Радвам се, че дойдохте, за да ни отървете от тях.
	Жена му го погледна укорително:
	— Каквото и да е сторил баща им — ако изобщо е сторил нещо, — те нямат вина. — И добави, обръщайки се към Алек: — Съсипани са, особено Грейси. Видяха как отвеждат баща им с белезници.
	— А още не знаят защо — промърмори Матингли. — Обаче ще разберат. В днешно време нищо не остава скрито от децата. Проклет интернет, проклет фейсбук, проклети туитъри и прочие! — Той поклати глава. — Джейми е права, невинен до доказване на противното — такъв е законът в Америка, обаче при тоя публичен арест… Ще пийнете ли нещо, господин Пели? Джейми приготви студен чай преди мача.
	— Благодаря, но бързам да заведа момичетата у тях. Майка им ги чака.
	Придружаването на децата до дома им беше само първата му задача за тази вечер. Преди да застане пред телевизионните камери, Хауи бе изредил набързо какво иска от Пели и задача номер две беше спешно да се върне в Кап Сити, като в движение звъни по телефона да моли за информация (и за услуги). Отново щеше да върши полицейска работа, което беше чудесно — хиляди пъти по-добре, отколкото да маркира неправилно паркирани коли по Мидланд Стрийт, — само че онова, което му предстоеше сега, нямаше да е нито лесно, нито приятно.
	Момичетата бяха в помещение, което, ако се съдеше по препарираните риби, окачени по грубата чамова ламперия, сигурно беше „убежището“ на Том Матингли, където той да се занимава с хобитата си и да се среща „по мъжки“ с приятели. На екрана на грамадния телевизор Спондж Боб лудуваше в подводния град Бикини Ботъм, но звукът беше изключен. Дъщерите на Тери се бяха сгушили на дивана; още бяха с тениски на „Златните дракони“ и с бейзболни шапки. Лицата им бяха боядисани в черно и златно — вероятно от майка им преди няколко часа (преди дружелюбният дотогава свят да се изправи на задните си лапи и да отхапе парче от семейството им), — но сълзите на по-малката почти бяха измили грима.
	По-голямата видя непознатия на прага и още по-здраво прегърна разплаканата си сестра. Макар да нямаше деца, Алек харесваше хлапетата и сърцето му се сви от машиналния жест на Сара Мейтланд — дете, което закриля друго дете.
	Той застана по средата на стаята:
	— Сара? Аз съм приятел на Хауи Голд. Познаваш го, нали?
	— Да. Баща ми добре ли е? — прошепна тя, гласът й беше прегракнал от плача. Грейс не го погледна, а притисна лице до рамото на сестра си.
	— Да. Помоли ме да ви заведа вкъщи. — Не беше съвсем вярно, обаче сега не беше моментът да обяснява подробно.
	— Той прибра ли се?
	— Не, но майка ви е там.
	— Можем да си идем сами — промълви Сара. — На две крачки е. Аз ще държа за ръка Грейси.
	Сестра й, все така притискайки лице към рамото й, протестиращо завъртя глава.
	— Не и по тъмно, скъпа — намеси се Джейми Матингли.
	_„И не тази вечер_ — помисли си Алек. — _Нито още много вечери. Дори дни.“_
	— Хайде, момичета — каза Том с изкуствена (и зловеща) сърдечност. — Ще ви изпратя до вратата.
	Навън, под лампата на верандата, Джейми Матингли изглеждаше още по-бледа; само за три часа беше заприличала на жена, болна от рак.
	— Какъв кошмар! — промълви. — Сякаш целият ни свят се преобърна. Слава Богу, че нашето момиче е на лагер. Тази вечер бяхме на мача само защото Сара и Морийн са първи приятелки.
	Като чу името на приятелката си, Сара Мейтланд също заплака и сестра й отново зарида. Алек благодари на съпрузите Матингли и поведе момичетата към своя експлорър. Те вървяха бавно, с наведени глави и се държаха за ръце като деца в някоя приказка. Той беше разчистил предната дясна седалка от обичайните боклуци и двете седнаха там, притиснати една до друга. Грейс отново криеше лице до рамото на сестра си.
	Алек не им сложи предпазния колан — разстоянието до дома на семейство Мейтланд, осветен от прожектори, беше едва триста метра. Пред къщата дежуреше само един екип на местния канал на Ей Би Си — четирима-петима мъже, които стояха до служебния бус и пиеха кафе от пластмасови чашки. Щом видяха експлоръра да завива по алеята, те се втурнаха към него.
	Алек свали страничното стъкло и се провикна, както правеше в миналото, когато нареждаше на заподозрян да не мърда и да си вдигне ръцете:
	— _Не снимайте! Да не сте посмели да снимате тези деца!_
	Те се стъписаха, но само за няколко секунди. Да кажеш на лешоядите да не снимат, е все едно да наредиш на комарите да не хапят. Алек си спомняше как всичко беше различно преди години (когато господата още правеха път на дамите), обаче тези времена безвъзвратно бяха отминали. Самотният репортер, който беше останал пред къщата на Матингли (Алек го беше виждал и преди — млад латиноамериканец, който си падаше по папийонки и през почивните дни съобщаваше по телевизията прогнозата за времето), вече беше грабнал микрофона и проверяваше батерията на колана си.
	Вратата на къщата се отвори. Сара видя майка си на прага и понечи да слезе от колата.
	— Чакай! — Алек се пресегна към задната седалка. Преди да потегли на тазвечерната мисия, беше взел няколко хавлиени кърпи от банята си и сега подаде по една на момичетата. — Закрийте си лицата, но без очите. — Помъчи се да се усмихне и добави: — Също като бандитите във филмите.
	Грейс само го изгледа, обаче Сара взе кърпите и метна едната на главата на сестра си. Алек помогна на Грейс да я нагласи, Сара се справи сама. Слязоха от експлоръра и се затичаха към къщата под ослепителната светлина на телевизионния прожектор, придържайки кърпите под брадичките си. Не приличаха на бандити, а на бедуини джуджета, застигнати от пясъчна буря. И на най-тъжните, най-отчаяните хлапета, каквито Алек беше виждал.
	Марси Мейтланд нямаше кърпа, за да скрие лицето си, и операторът насочи камерата към нея.
	— Госпожо Мейтланд! — извика Папийонката. — Имате ли коментар за ареста на съпруга ви? Разговаряхте ли с него?
	Алек застана пред камерата (и пъргаво пристъпи встрани заедно с нея, когато операторът се опита да снима от друг ъгъл), и предупредително вдигна пръст към Папийонката:
	— А` си стъпил на моравата, _hermano_, а` ще задаваш на Мейтланд тъпите си въпроси от килията до неговата!
	Онзи гневно го изгледа:
	— Кого наричаш _hermano_? Я ме остави да си върша работата!
	— О, да, страхотна работа! Да тормозиш една съсипана жена и двете й момиченца!
	Неговата работа тук обаче беше приключила. Госпожа Мейтланд прегърна дъщерите си и ги заведе в къщата. Сега бяха в безопасност — поне доколкото беше възможно, макар че тези деца много дълго време надали щяха да се чувстват в безопасност където и да било.
	Докато той вървеше обратно към колата си, Папийонката го догони и кимна на оператора да снима:
	— Кой сте вие, сър? Как се казвате?
	— Господин Никой. Попитай отново и ще ти кажа същото. Тук няма сензация, остави тези хора на мира, разбра ли? — озъби се на нахала, макар да знаеше, че със същия успех може да говори и на китайски. Съседите пак бяха наизлезли пред домовете си, нетърпеливи да видят следващия епизод от драмата на Барнъм Корт.
	Алек мина на заден ход алеята и зави на запад, давайки си сметка, че операторът е заснел номера на колата му и че скоро ще разберат кой е и за кого работи. Не беше кой знае каква новина, но все пак ставаше за черешка на мелбата, която щяха да поднесат на зрителите, очакващи новините в единайсет. За момент се замисли какво се случва в онази къща, как зашеметената и ужасена майка се опитва да утеши две зашеметени и ужасени момичета с размазан от сълзите театрален грим.
	— Направил ли го е? — беше попитал, когато Хауи се обади и му съобщи накратко каква е ситуацията. Всъщност нямаше значение, работата си беше работа, но той предпочиташе да знае истината. — Как мислиш?
	— Не знам _какво_ да мисля, обаче знам каква е следващата ти задача, щом отведеш Сара и Грейси вкъщи.
	Когато видя първата табела, насочваща го към магистралата, Алек позвъни в „Шератон“ в Кап Сити и попита за управителя, с когото бе работил и преди.
	Да му се не види, с кого ли от тях не беше работил?


>>	2.

	Ралф и Бил Самюълс седяха в кабинета на Ралф — бяха разкопчали яките на ризите си, вратовръзките им бяха разхлабени. Телевизионните прожектори вън бяха изгаснали преди десет минути. И четирите бутона на телефона на Ралф светеха, но Санди Макгил поемаше входящите обаждания, докато Гери Молдън я сменеше в единайсет. Задачата й беше лесна, макар и скучна — да повтаря само: _„Засега полицията на Флинт Сити няма коментар. Разследването продължава.“_
	Междувременно Ралф проведе няколко разговора по мобилния си телефон и го пъхна обратно в джоба на сакото си:
	— Юн Сабло и жена му са заминали при родителите й. Казва, че вече два пъти е отлагал гостуването и сега нямал друг избор, ако не иска една седмица да спи на дивана. Който бил много неудобен, така каза. Ще се върне утре и, разбира се, ще присъства, когато повдигнат обвинението.
	— Тогава ще пратим в „Шератон“ някой друг — промърмори прокурорът. — Жалко, че Джак Хоскинс е в отпуск.
	— Не, никак не е жалко — заяви Ралф и Самюълс се разсмя.
	— Добре де, имаш право. Нашият Джаки може да не е най-лошият детектив в щата, но признавам, че заема едно от челните места в класацията. Познаваш всички детективи от управлението в Кап Сити. Търси наред, все ще намериш някого.
	Ралф поклати глава:
	— Трябва ни Сабло. Той познава случая и е нашата връзка с Щатската полиция. Предвид случилото се днес не бива да си разваляме отношенията с тях. Събитията не се развиха точно според очакванията ни.
	Това вече беше евфемизмът на годината, ако не и на века. Неподправената изненада на Тери и спокойствието му на невинен човек бяха потресли Ралф дори повече от абсурдното му алиби. Възможно ли беше чудовището в него не само да е убило момчето, но и да е заличило спомените му за извършеното? И после… какво? Да е запълнило празнините с подробна измислена история за учителска конференция в Кап Сити?
	— Ако не изпратиш някого час по-скоро, то онзи тип, когото Голд използва…
	— Алек Пели.
	— Да, същият. Ще се добере преди нас до записите от охранителните камери в хотела. Ако не са изтрити, разбира се.
	— Не са. Пазят ги трийсет дни.
	— Сигурен ли си?
	— Да. Но Пели няма съдебна заповед.
	— Я стига! Вярваш ли, че ще му е необходима?
	Всъщност Ралф не вярваше. Алек Пели беше служил като детектив в Щатската полиция повече от двайсет години. През това време сигурно си беше създал много връзки, а след като вече работеше за известен адвокат като Хауард Голд, несъмнено се стараеше да ги поддържа.
	— Сега идеята ти да го арестуваш публично ми се струва доста неуместна — заяви Самюълс.
	Ралф го изгледа накриво:
	— Ти я подкрепи, нали?
	— Доста неохотно. Дай да си кажем истината в очите, след като вече сме само двамката. За теб този арест беше нещо лично.
	— Точно така! И все още е. И след като сме „само двамката“, ще ти напомня, че не реагира неохотно, а тъкмо обратното. Наесен те чакат избори и един зрелищен арест на известна личност нямаше да ти навреди, нали?
	— Изобщо не ми е хрумнало — промърмори Самюълс.
	— Добре. Да речем, че си се предоверил, но ако си мислиш, че съм арестувал Мейтланд на игрището само заради сина си, искам пак да погледнеш снимките от местопрестъплението и да си спомниш какво е написала Фелисити Акерман в допълнението към доклада от аутопсията. Убийци като този никога не се задоволяват само с една жертва.
	По лицето на Самюълс плъзна червенина:
	— Мислиш, че съм ги забравил, така ли? Та нали аз го нарекох канибал, и то _официално, за протокола_!
	Ралф прокара длан по лицето си. Брадата му беше набола и бодеше.
	— Безсмислено е да спорим кой какво е казал и какво е направил. Важното е да си втълпим, че няма значение кой пръв ще се добере до записите. Ако е Пели, не може да ги вземе и да си тръгне, нали? Нито пък да ги изтрие.
	— Вярно е — кимна Самюълс. — Пък и надали ще ни свършат работа. Може да видим човек, който _прилича_ на Мейтланд…
	— Правилно. Само че ще е много трудно, дори невъзможно да докажем, че на записите за миг се мярва тъкмо той. Особено когато показанията на свидетелите и пръстовите отпечатъци доказват вината му. — Ралф стана и отвори вратата. — Може би записите не са толкова важни… Искам да се обадя по телефона. Всъщност отдавна трябваше да позвъня.
	Самюълс го последва в общото помещение. Санди Макгил говореше по телефона. Ралф се приближи до нея и прокара пръст по гърлото си. Тя затвори и впери поглед в него, очаквайки нарежданията му.
	— Евърет Раундхил — лаконично каза той. — Шеф на преподавателите по английски в гимназията. Открий го и ме свържи…
	— Няма да се наложи да го откривам, вече имам номера му — прекъсна го Санди. — Обади се два пъти, настояваше да разговаря с водещия разследването детектив, а аз му казах да се нареди на опашката. — Тя взе от бюрото снопче листчета с бележки: — Щях да ви ги оставя на бюрото за утре. Знам, че е неделя, но казвам на всички, които се обаждат, че със сигурност ще сте на работа.
	Без да погледне Ралф, Бил Самюълс произнесе бавно:
	— Раундхил се е обаждал. Два пъти. Не ми харесва. Никак не ми харесва.


>>	3.

	В тази съботна вечер Ралф се прибра у дома в единайсет без четвърт. Отвори гаража с дистанционното, вкара колата и пак натисна бутона. Вратата покорно се плъзна обратно — поне едно нещо на този свят не беше откачило и работеше нормално. Натискаш бутон A и ако в отделението B са поставени сравнително нови батерии „Дюрасел“, гаражната врата C се отваря и се затваря.
	Той изключи двигателя и известно време не помръдна; седеше в мрака, потропваше с венчалната си халка по волана и в главата му се въртеше идиотско стихче, спомен от щурите му тийнейджърски години: _„Бръснене, подстрижка… караме наред! Тъй припява от бардака курвенски квартет.“_
	Джанет (по домашен халат) излезе от къщата през задната врата. На светлината от кухнята Ралф видя, че е с чехлите — „зайчета“, които й беше подарил на шега за миналия й рожден ден. Истинският подарък беше пътуване до Кий Уест, само двамата; прекараха страхотно, но сега в съзнанието му бе останал само смътен спомен като за всичките му отпуски напоследък: ефимерни видения, напомнящи остатъчен вкус от захарен памук. За разлика от спомените майтапчийските чехли от магазина „За един долар“ не бяха потънали в небитието, а си бяха съвсем истински: розови зайчета с глуповати очички и със смешни клепнали уши. Като я видя с тях, Ралф се просълзи. Струваше му се, че е остарял с двайсет години, откакто на поляната във Фигис Парк видя окървавените останки от едно момченце, което навярно беше боготворило Батман и Супермен.
	Слезе от колата, прегърна жена си, притисна до гладката й страна четинестата си буза и не продума няколко секунди, докато се мъчеше да се овладее, да се сдържи да не заплаче.
	— О, миличък — промълви тя. — Нали го залови, защо си разстроен? Какво се е случило?
	— Може би не е важно. Може би е фатално. Първо трябваше да го разпитам. Но… бях толкова убеден, че е виновен!
	— Да се приберем у дома. Ще направя чай и ще ми разкажеш всичко.
	— Чаят ще ме разсъни.
	Джийни се отдръпна и впери в него тъмните си очи, тъй прекрасни дори сега, когато тя вече беше на петдесет, а не на двайсет и пет години:
	— Дали изобщо ще заспиш? — И след като той не отговори, добави: — Случаят е приключен, постарай се да се успокоиш. Радвам се, че тъкмо сега Дерек не е тук, а на лагер в Мичиган. Искаш ли да седнем в кухнята и да гледаме новините в единайсет?
	Той поклати глава. Нямаше никакво желание да гледа десетминутен репортаж за ареста на Чудовището от Флинт Сити. Джийни отряза няколко парченца от сладкиша със стафиди. Ралф седна на кухненската маса и заразказва, вперил поглед в ръцете си. Остави Евърет Раундхил за накрая.
	— Беше бесен. На всички ни, но понеже най-накрая аз се свързах с него, си изкара яда на мен.
	— Да не би да е потвърдил версията на Тери?
	— Да. Всяка дума. Взел с колата Тери и другите двама учители — Куейд и Грант — от гимназията. В десет часа във вторник сутринта, както се били разбрали. Влезли в „Шератон“ в Кап Сити приблизително в 11:45 — тъкмо навреме да се регистрират за участие в конференцията и да заемат местата си за тържествения обяд. След това Раундхил изгубил от поглед Тери за около час, но мисли, че Мейтланд е бил с Куейд. Така или иначе отново били заедно в три часа — по същото време, когато на сто и десет километра южно от Кап госпожа Станхоуп е видяла Тери да качва велосипеда на Франк Питърсън — и самия Франк — в мръсен бял бус.
	— Разговаря ли с Куейд?
	— Да. По пътя насам. Раундхил е така побеснял, че заплашва да се обърне към главния прокурор с молба да разследва този скандален случай, но Куейд е само озадачен. Потресен. Каза, че след тържествения обяд с Тери отишли в някаква книжарница, наречена „Второ издание“, разгледали книгите и се върнали за лекцията на Коубън.
	— Ами Грант? Той какво каза?
	— Не той, а тя — Деби Грант. Още не съм разговарял с нея, съпругът й каза, че излязла с приятелки и че в такива случаи винаги си изключва телефона. Ще й се обадя утре сутринта, но не се съмнявам, че ще потвърди казаното от Раундхил и Куейд. — Той отхапа мъничко от резенчето сладкиш и го остави обратно в чинията. — Аз съм виновен. Ако бях разпитал Тери в четвъртък вечерта, след като Станхоуп и малката Морис го разпознаха, щях да разбера, че нещата не са толкова прости, и сега нямаше да ни разнасят нито по телевизията, нито в интернет.
	— Но в четвъртък вечерта вече сте знаели, че пръстовите отпечатъци от местопрестъплението съвпадат с отпечатъците на Тери Мейтланд, нали?
	— Да.
	— Отпечатъци в микробуса, отпечатък върху ключа от микробуса, отпечатъци в колата, която е изоставил край реката, по клона, който е използвал, за да…
	— Да.
	— Имало е и други очевидци. Човекът зад кръчмата на Шорти и неговият приятел. Плюс таксиметровата шофьорка. И биячът от сексклуба. Всички са го разпознали.
	— О, да. А сега, след като Мейтланд вече е в ареста, сто на сто ще се намерят и други свидетели от „Само за джентълмени“. Най-вече необвързани мъже, които няма да са принудени да обясняват на съпругите си какво са правили там. И все пак трябваше да изчакам. Да се обадя в гимназията, да проверя къде е бил в деня на убийството, само че изглеждаше безсмислено, понеже сега е лятната ваканция. Какво щяха да ми отговорят от там, освен: „Не е на работа“?
	— Страхувал си се, че той ще научи, ако започнеш да задаваш въпроси.
	Тогава му се беше сторило разумно, обаче сега изглеждаше глупаво. И дори по-лошо — безотговорно.
	— Допускал съм грешки, но нито една не може да се сравни с тази — промърмори. — Като че ли бях заслепен.
	Джийни завъртя глава:
	— Спомняш ли си какво ти казах, когато сподели как искаш да го направиш?
	— Да.
	_„Действай. Час по-скоро направи така, че да е далеч от отбора, от момчетата, от всички момчета.“_ Така беше казала.
	Двамата се спогледаха през масата.
	— Невъзможно е — промълви накрая Джийни.
	Ралф вдигна пръст:
	— Точно! Тъкмо в това е проблемът.
	Тя замислено отпи от чашата си, после го погледна над ръба й:
	— Старите хора казват, че всеки човек има двойник. Мисля, че Едгар Алън По е написал разказ на тази тема; озаглавен е „Уилям Уилсън“, ако не ме лъже паметта.
	— По е писал по време, когато никой не е чувал за пръстови отпечатъци и за ДНК. Още нямаме резултатите от пробата, взета от Тери, но ако се потвърди, че ДНК е негова, значи той е убиецът и може би ще се измъкна сух от водата. Ако обаче се окаже на някой друг, ще ме вкарат в лудницата. Първо обаче ще ме изхвърлят от работата и ще ме дадат под съд за незаконен арест.
	Джийни взе от чинията своето парче сладкиш, но веднага го върна обратно и пак заговори:
	— Неговите пръстови отпечатъци са на местопрестъплението. И ДНК ще съвпадне с неговата, сигурна съм. Но… нямаш пръстови отпечатъци или ДНК на онзи, който е бил на конференцията в Кап Сити. Ами ако Тери Мейтланд е убил момчето, а _двойникът_ му е присъствал на конференцията?
	— Ако твърдиш, че Тери Мейтланд има неизвестен еднояйчен близнак със същите пръстови отпечатъци и ДНК, това е невъзможно.
	— Друга ми е мисълта: нямаш доказателства, че Тери е бил в Кап Сити. Ако Тери е бил _тук_, а според уликите наистина е бил, значи двойникът _трябва_ да е бил там. Единственото логично обяснение.
	Ралф разбираше логиката й; в любимите й криминални романи — от Агата Кристи, Рекс Стаут, Харлан Коубън — това щеше да е върховият момент в последната глава, когато госпожица Марпъл, Ниро Улф или Майрън Болитар разкрива как е извършено престъплението. Обединяващото звено между всички кримки беше факт, неоспорим като гравитацията: човек не може да бъде на две места едновременно.
	Но ако Ралф вярваше на свидетелите от Флинт Сити, трябваше да вярва и на онези, които твърдяха, че са били с Мейтланд в Кап. Как би могъл да се усъмни в твърденията им? Раундхил, Куейд и Грант преподаваха в една и съща гимназия. Виждаха Мейтланд всеки ден. Трябваше ли той, Ралф, да повярва, че трима преподаватели са съзаклятничили за изнасилване и убийство на дете? Или че са прекарали два дни с двойник, толкова съвършен, че да не заподозрат нещо гнило? Дори ако повярваше в тази теория, способен ли беше Бил Самюълс да я внуши на съдебните заседатели, особено след като Тери беше защитаван от опитен и коварен адвокат като Хауи Голд?
	— Да си лягаме — въздъхна Джанет. — Ще ти дам едно от моите хапчета и ще ти масажирам гърба. На сутринта всичко ще ти изглежда по-розово.
	— Мислиш ли? — промърмори той.


>>	4.

	Докато Джанет Андерсън масажираше гърба на съпруга си, Фред Питърсън и по-големият му син (всъщност единственият му син, след като Франки бе мъртъв) събираха чиниите и разчистваха дневната и кабинета. Макар че хората бяха дошли на помен, хаосът беше почти като след бурен и продължителен купон.
	Днес Оли беше неузнаваем. Типичен тийнейджър егоист, който не си вдигаше чорапите, хвърлени под масичката в дневната, ако не го подканеха поне два-три пъти, тази вечер той помагаше сръчно и безропотно, откакто в десет часа Арлийн отпрати последните от безкрайния поток гости. Към седем приятелите и съседите бяха започнали да се разотиват и Фред се надяваше след час изпитанието му да е свършило (вече нямаше сили да кима, когато му казваха, че Франки сега е в рая), но тъкмо тогава гръмна новината, че Терънс Мейтланд е бил арестуван за убийството на Франки, и „сбирката“ продължи — _наистина_ беше почти като купон, макар и зловещ. Всеки присъстващ се чувстваше длъжен да каже на Фред, че: А) това е невероятно; Б) кой би го очаквал от тренер Т., та той е олицетворение на психично стабилен човек? и В) че умъртвяването с отровна инжекция в „Макалистър“ е прекалено милостиво наказание за него.
	Оли сновеше между дневната и кухнята, пренасяше чаши и купища чинии и ги зареждаше в съдомиялната със сръчност, каквато Фред не бе очаквал от него. Когато миялната се напълни, Оли я включи, изплакна още чинии и ги натрупа в мивката за следващото зареждане. Фред донесе чиниите, които бяха останали в кабинета, намери още на масата за пикник в задния двор, където гостите бяха излизали да пушат. Навярно през този печален дом се бяха изредили петдесет-шейсет души — всички съседи, приятели от други квартали, плюс отец Брикстън и богомолците (неговите _групита_, както мислено ги наричаше Фред) от църквата „Сейнт Антъни“. Прииждаха на талази — безкраен поток от опечалени и зяпачи.
	Фред и Оли работеха, без да продумат, погълнати от тъжните си мисли. След като часове наред бяха приемали съболезнования (в интерес на истината дори съболезнованията от напълно непознати бяха искрени), вече нямаха сили да се утешат взаимно. Може да беше странно. Може да беше тъжно. Може да беше онова, което книжните плъхове наричат ирония на съдбата. Фред беше твърде уморен и съкрушен, за да размишлява каква е причината.
	През тези дълги часове Арлийн Питърсън, майката на мъртвото момче, облякла най-официалната си копринена рокля, седеше със скръстени ръце на канапето, обгърнала с длани месестите си рамене, сякаш й беше студено. Не бе проронила и дума, откакто последната гостенка, възрастната съседка госпожа Гибсън, която стоически издържа до самия край, най-сетне си тръгна.
	— _Вече може да си върви, всичко е запаметила_ — каза тогава, след като заключи външната врата и се облегна на нея с цялата си тежест.
	Арлийн Кели беше стройна красавица с бяла дантелена рокля, когато предшественикът на отец Брикстън я венча с Фред. Все още беше стройна и красива, след като роди Оли, но това беше преди седемнайсет години. Започна да трупа килограми след раждането на Франк и сега беше на ръба да се превърне в безформена дебелана… макар че си оставаше красива за Фред, който не намери сили да послуша съвета, даден му от доктор Конъли по време на поредния задължителен преглед. _„Ти като нищо ще изкараш още петдесет години, Фред, стига да не паднеш от някое скеле или да не те блъсне камион, но жена ти има диабет тип 2 и задължително трябва да свали двайсет и пет килограма, за да не й се усложни положението. Трябва да й помогнеш. В края на краищата и двамата имате за какво да живеете.“_
	Само че след жестоката смърт на Франки повечето от нещата, заради които си струваше да живеят, им изглеждаха глупави и незначителни. С изключение на Оли, разбира се. Макар и зашеметен от скръбта, Фред си даваше сметка, че през следващите седмици и месеци с Арлийн трябва много да внимават как се отнасят с него. Оли също скърбеше. Беше изпълнил задължението си (всъщност нещо повече) за заличаването на останките от този първобитен ритуал по повод смъртта на Франклин Виктор Питърсън, но от следващия ден нататък трябваше да му помогнат да се върне към безгрижното юношество. Нямаше да стане бързо, обаче след време щеше да се отърси от ужаса.
	_„Следващия път, когато му видя чорапите под масичката, ще се зарадвам_ — обеща си Фред. — _И ще наруша това ужасно, неестествено мълчание, щом ми хрумне какво да кажа.“_
	Само че нищо не му хрумна и когато Оли мина като сомнамбул покрай него, влачейки прахосмукачката за маркуча, Фред си помисли — без да подозира колко дълбоко греши, — че поне по-лошо не може да стане.
	Застана на вратата на кабинета и загледа как Оли чисти с прахосмукачката сивия мокет със същата зловеща, неосъзната експедитивност, движейки четката първо в едната посока, после в другата. Трохите от соленки с фъстъчено масло, бисквитки „Орео“ и крекери „Риц“ изчезнаха, сякаш никога не ги беше имало, и Фред най-накрая измисли какво да каже:
	— Аз ще почистя дневната…
	— Не ми тежи — прекъсна го Оли. Клепачите му бяха зачервени и подпухнали. Разликата във възрастта между братята беше седем години, обаче двамата бяха удивително близки. А може и да не беше толкова удивително, може би тъкмо заради голямата разлика те не си съперничеха и Оли беше нещо като втори баща на Франк.
	— Знам — кимна Фред, — но трябва да си поделяме работата.
	— Добре. Само не казвай: „Така би искал Франки“, че ще те удуша с тоя маркуч.
	Фред се усмихна. Вероятно не за първи път, откакто полицаят застана на прага им миналия вторник, но навярно бе първата му искрена усмивка:
	— Дадено!
	Оли довърши мокета и довлече прахосмукачката в дневната. Щом Фред се зае с килима, Арлийн стана и бавно тръгна към кухнята. Фред и Оли се спогледаха. Оли сви рамене. Фред също, сетне отново се захвана с килима. Хората бяха съпричастни към скръбта им и това беше много мило, обаче каква свинщина беше останала след тях! Е, щеше да е още по-зле, ако поменът беше по ирландски*, но след раждането на Оли той беше отказал алкохола и оттогава в този дом живееха само трезвеници.
	[* _Irish wake_ — събиране след смъртта на членове на семейството или приятели. Обикновено всички се напиват и си разказват истории — често цинични — за покойника. — Б.пр.]
	Откъм кухнята долетя смях — толкова неочакван, че Фред и Оли отново се спогледаха. Оли се втурна натам — в смеха на майка му, който отначало изглеждаше естествен, вече се долавяха истерични нотки. Фред изключи прахосмукачката и го последва.
	Арлийн Питърсън стоеше с гръб към мивката, хванала се беше за корема и се превиваше, а по страните й се стичаха сълзи.
	— Мамо? — възкликна Оли. — Какво ти става?
	Макар че мръсните чинии вече бяха изнесени от кабинета и от дневната, тук имаше още куп работа. Плотовете от двете страни на умивалника и масата в обособения кът, където най-често семейство Питърсън вечеряха, бяха отрупани с остатъци от храна в касероли и в пластмасови съдове „Тапъруер“. На печката бяха оставени поднос с недоядено пиле и сосиера, пълна с нещо, напомнящо кафеникава тиня.
	— Имаме храна за цял месец! — изпъхтя Арлийн. Запревива се от смях, а когато се изправи, лицето й беше станало мораво. Рижавата й коса, която беше наследил и синът, който стоеше пред нея, и онзи в гроба, се беше освободила от шнолите и обкръжаваше като червеникав ореол налятото й с кръв лице.
	— Лоша новина — Франки е мъртъв! Добра вест — няма да пазарувам _дълго… дълго… време_!
	Тя нададе вой — страховит звук, присъщ за лудница, но не и за тяхната кухня. Фред си заповяда да се раздвижи, да пристъпи до нея и да я прегърне, но отначало краката не му се подчиниха. Оли реагира пръв, ала преди да стигне до майка си, тя грабна пилето и замери с него сина си. Оли се приведе, пилето се запремята във въздуха (плънката се разлетя във всички посоки) и се удари в стената — _пльок_! На тапетите под часовника остана кръгло мазно петно.
	— Мамо, спри! Престани!
	Оли се опита да я хване за раменете и да я прегърне, но Арлийн се промуши под протегнатите му ръце и се пресегна към единия плот, продължавайки да се смее и да вие. Хвана с две ръце тавичка с лазаня, донесена от една от обожателките на отец Брикстън, и я нахлупи на главата си. Корите на лазанята се посипаха по косата и раменете й. Тя запрати тавичката в дневната и се провикна:
	— _Франки е мъртъв, а ние имаме италианска храна за вечеря!_
	Фред се изтръгна от вцепенението и пристъпи към нея, обаче тя му се изплъзна. Кискаше се като превъзбудено момиченце, увлечено в игра на гоненица. Сграбчи пластмасова купа с десерт, приготвен с бонбони маршмелоу, понечи да хвърли и нея, но я изпусна. Смехът й секна. Хвана се за гърдите и извърна към мъжа си ококорените си очи, плувнали в сълзи.
	_„Тези очи_ — помисли си Фред. — _Заради тях се влюбих в нея.“_
	— Мамо? Мамо, какво ти е?
	— Нищо — избърбори тя, после добави: — Май нещо със сърцето. — Наведе се да погледне пилето и десерта на пода. От косата й се посипаха парченца лазаня. — Виж каква беля направих… — изхриптя, задъха се и не довърши.
	Фред я прегърна, но тя беше твърде тежка, изплъзна се от ръцете му и се строполи на пода. Лицето й вече беше бледо като платно.
	Оли изкрещя и коленичи до нея:
	— Мамо! Мамо! Мамо! — Вдигна очи към баща си и изплашено прошепна: — Май не диша!
	Фред го избута встрани:
	— Обади се на 911.
	Без да погледне дали Оли се е подчинил, той плъзна длан по шията на жена си и се опита да намери пулса й. Напипа го, но ударите на сърцето й бяха накъсани, хаотични: _туп-туп, туптуптуп, туп-туптуп_. Фред я възседна, постави една върху друга дланите си на гърдите й и ритмично занатиска. Правилно ли го вършеше? Дали изобщо беше сърдечен масаж? Не знаеше, но когато тя отвори очи, сърцето му сякаш щеше да изскочи от гърдите. Ето, тя се свестяваше…
	_„Всъщност не е било инфаркт. Преуморила се е, нищо повече. За миг загуби съзнание. Май го наричат синкоп. Но ще те подложим на диета, скъпа, а за рождения ден ще ти подаря от онези гривни, които измерват.“_
	— Всичко изцапах — прошепна Арлийн. — Извинявай.
	— Не говори, пази си силите.
	Оли говореше по телефона, окачен на стената в кухнята — бързо и високо, почти крещеше. Даде адреса. Помоли да побързат.
	— Пак ще трябва да чистиш дневната — избърбори Арлийн. — Съжалявам, много съжалявам.
	Преди Фред отново да й нареди да не говори, а да лежи неподвижно, докато не се почувства по-добре, Арлийн се опита да си поеме въздух… захърка, завъртя кървясалите си очи, които се изцъклиха, и лицето й се превърна в посмъртна маска от филм на ужасите: картина, която Фред напразно щеше да се мъчи да заличи от паметта си.
	— Татко? Идват. Тя добре ли е?
	Фред не отговори. Продължаваше с нескопосания сърдечен масаж, горчиво съжалявайки, че така и не намери време да изкара курсове за оказване на първа помощ. Съжаляваше за толкова много неща… Би продал безсмъртната си душа, за да върне календара назад само с една-единствена седмица.
	_Притисни, отпусни. Притисни, отпусни. Притисни, отпусни._
	— Ще се оправиш — каза на Арлийн. — Длъжна си. Не може последната ти дума да е „съжалявам“. Няма да го допусна.
	_Притисни, отпусни. Притисни, отпусни._


>>	5.

	Марси Мейтланд се съгласи Грейс да си легне при нея и попита Сара иска ли и тя да е заедно с тях в леглото, но по-голямата й дъщеря поклати глава.
	— Добре, обаче ако размислиш, ела при нас.
	Мина един час, после още един. Най-ужасната събота в живота на Марси свърши и настъпи най-ужасната неделя.
	Мислеше си за Тери, който сега трябваше да спи дълбоко до нея (и може би да сънува предстоящия шампионат на Градската лига, след като отборът му беше победил „Мечките“), а вместо това се намираше в затворническа килия. И той ли беше буден? Несъмнено…
	Знаеше, че ги чакат тежки дни, обаче Хауи щеше да уреди всичко. Веднъж Тери й бе казал, че някогашният му помощник-треньор е най-добрият адвокат по криминални дела в Югозапада и че някой ден може да бъде назначен във Върховния съд на Съединените щати. Пък и нямаше начин Хауи да се провали, защото алибито на Тери беше желязно. Ала всеки път, когато тази мисъл я успокояваше дотолкова, че да се унесе, тя се сещаше за Ралф Андерсън, този Юда, когото беше смятала за приятел, и се разсънваше. След като Тери бъдеше оправдан, щяха да съдят полицейското управление на Флинт Сити за неправомерен арест, оклеветяване и каквото още измислеше Хауи Голд, а когато опитният адвокат започнеше да пуска своите умни бомби, тя щеше да се погрижи да са насочени към Ралф Андерсън. Възможно ли беше да подадат срещу него частна жалба? Възможно ли беше да го осъдят и да му бъде отнето цялото имущество? Надяваше се, че е възможно. Надяваше се предателят, неговата съпруга и синът му, за когото Тери беше положил толкова грижи, да се озоват на улицата, боси и дрипави. Надали щеше да се случи в настоящата (предполагаемо) просветена епоха, обаче това не й пречеше ясно да си представя как тримата просят по улиците на Флинт Сити; всеки път въображаемата картина я изтръгваше от дрямката и тя се разтреперваше и от гняв, и от задоволство.
	Часовникът на нощното шкафче показваше два и четвърт, когато по-голямата й дъщеря застана на прага. Краката й стърчаха изпод прекалено голямата тениска с емблема на Оклахома Сити, която носеше вместо нощница.
	— Мамо? Будна ли си?
	— Да.
	— Може ли да си легна при вас с Грейси?
	Марси отметна завивката, премести се, за да й направи място, прегърна я и я целуна по вратлето. Сара се разплака.
	— Шшшт, ще събудиш сестра си.
	— Ох, не мога да спра! Все си мисля за белезниците. Извинявай!
	— Поплачи си, но тихо. Тихичко, скъпа.
	Марси я държа в прегръдките си, докато Сара изплака и последните сълзи. Най-сетне притихна, а Марси си каза, че след като и двете й дъщери са до нея, може би най-сетне ще заспи. Само че Сара се завъртя в леглото и я погледна. Очите й, мокри от сълзите, блестяха в тъмнината.
	— Няма да отиде в затвора, нали, мамо?
	— Няма. Невинен е.
	— Но… и невинни хора попадат в затвора. Понякога за дълги години, докато някой открие, че все пак са били невинни. Освобождават ги, обаче са стари, животът им почти е минал.
	— Няма да се случи с баща ти. Той беше в Кап Сити, когато се случи онова, за което…
	— Знам за какво го арестуваха — прекъсна я Сара и избърса сълзите си. — Не съм глупачка.
	— Разбира се, че не си, миличка.
	Сара взе неспокойно да се върти в леглото:
	— Сигурно са имали причина…
	— Вероятно си мислят така, обаче грешат. Господин Голд ще им разкаже всичко и баща ти ще излезе от ареста.
	— Добре. — Сара помълча, после промърмори: — Не искам да се върна в лагера, докато всички не научат истината. Мисля, че и Грейси не бива…
	— Няма да се наложи. А наесен тази история ще е само спомен.
	— Лош спомен — подсмръкна Сара.
	— Точно така. А сега гледай да поспиш.
	След няколко минути Сара заспа. Поуспокоена от близостта на дъщерите си, Марси също задряма, обаче в съня си отново видя как двамата полицаи отвеждат Тери, как стотиците зрители ги зяпат, Байбир Пател плаче, Гавин Фрик стои ошашавен.


>>	6.

	До полунощ в окръжния затвор беше като в зоопарк в часа за хранене на животните — пияници пееха, пияници плачеха, пияници стояха до решетките на килиите си и разговаряха на висок глас със себеподобните си. На Тери му се стори, че чува размяна на юмручни удари, макар да недоумяваше как е възможно, след като килиите бяха единични… освен ако двама души не се биеха през решетките. В дъното на коридора някой крещеше с пълно гърло, повтаряйки първата фраза от Евангелие от Йоан 3:16: _„Защото Бог толкова възлюби света! Защото Бог толкова възлюби света! Защото Бог толкова възлюби ЦЕЛИЯ ШИБАН СВЯТ!“_ Вонеше на урина, изпражнения, дезинфектант и на макароните със сос, които им бяха дали за вечеря.
	_„Не е за вярване, че съм зад решетките_ — помисли си Тери. — _На четирийсет години се озовах в панделата, в дранголника, в кафеза, в хотел «Пандиз Палас». Чудно, няма що.“_
	Искаше му се да изпитва гняв, _справедлив_ гняв, и предполагаше, че това чувство ще го връхлети на сутринта, когато главата му се избистри и започне да разсъждава трезво, обаче сега, в три през нощта, когато крясъците и пеенето бяха стихнали и се чуваха само хъркане, пръдни и от време на време по някой стон, той изпитваше само срам. Сякаш _наистина_ беше виновен. Само че ако беше направил онова, в което го обвиняваха, нямаше да се срамува. Ако беше толкова извратен и зъл, та да извърши подобно чудовищно злодеяние срещу дете, щеше да изпитва само отчаяното лукавство на животно в капан; щеше да е готов да каже или да стори всичко, за да се измъкне. Но наистина ли беше така? Откъде знаеше как би разсъждавал човек в това положение? Беше като да гадае какво се върти в ума на пришълец от космоса.
	Не се съмняваше, че Хауи Голд ще го измъкне; дори и сега, в най-мрачните часове на нощта, докато умът му още се опитваше да възприеме как за броени минути животът му се е преобърнал на сто и осемдесет градуса, той не се съмняваше, че ще го освободят. Ала знаеше още нещо: че цялата кал, хвърляна по него, няма да се отмие. Щяха да го освободят и да му се извинят (ако не утре, то при повдигането на обвинение, ако не и тогава, то на следващия етап, който вероятно щеше да е явяването му пред разширен състав от съдебни заседатели в Кап Сити), но той знаеше какво ще види в очите на учениците си следващия път, когато застане пред тях, а с кариерата му като треньор вероятно бе свършено. Съответните власти щяха да измислят някаква причина, за да го отстранят, ако той не напуснеше доброволно, както според тях щеше да е почтено. Никога повече нямаше да е напълно невинен, не и за своите съседи в Уест Сайд или за съгражданите си във Флинт Сити. Винаги щеше да е човекът, арестуван за убийството на Франк Питърсън. Винаги щеше да е онзи, за когото хората ще казват: _„Няма дим без огън.“_
	Ако опираше само до него, навярно щеше да издържи. Какво казваше на момчетата, когато се оплакваха, че решението на съдията е несправедливо? _„Стисни зъби и продължи да играеш.“_ Обаче не само той трябваше да стисне зъби и да продължи да играе. Марси щеше да е жигосана с клеймото на позора. Той си представяше как щяха да си шушукат и да я зяпат и в работата, и в магазина. Как всички щяха да престанат да й се обаждат. Е, може би с изключение на Джейми Матингли, но вероятно и тя щеше да премине във вражеския лагер.
	Ами момичетата? Сара и Грейси ще са подложени на тормоз, какъвто са способни да упражняват само хлапетата на тази възраст. Навярно Марси ще е достатъчно благоразумна да ги държи плътно до себе си, та макар и само за да ги опази от репортерите, но дори и наесен, дори след като вече е оправдан, те също ще са белязани. _„Виждаш ли онази? Баща й го арестуваха, задето убил дете и му забил клон в задника.“_
	Проснат на тясното легло, той се взираше в мрака, подушваше вонята на затвора. Мислеше си — _„Ще се наложи да се преместим. Може би в Тълса, може би в Кап Сити, може би чак в Тексас. Все някъде ще ме назначат на работа, дори да не ме допуснат и на километър от момчешките отбори по бейзбол, футбол или баскетбол. Имам добри препоръки и ще се боят да не ги съдя за дискриминация, ако откажат.“_
	Само че арестът — и причината за ареста — щяха да преследват като тази затворническа смрад цялото семейство. Особено момичетата. Само фейсбук стигаше, за да бъдат открити и посочени с пръст: _„Ето ги тези, чийто баща уби момченце и му се размина.“_
	Стига! Не биваше да мисли за най-лошото! Най-важното сега беше да се опита да подремне и да престане да се срамува от себе си, защото някой друг — по-точно Ралф Андерсън — беше допуснал ужасна грешка. Посред нощ всичко изглеждаше в по-черни краски, а в сегашното му положение — заключен в килия и с торбеста кафява униформа с надпис ОКРЪЖЕН ЗАТВОР на гърба — беше неминуемо страховете му да нарастват, докато добият размерите на празнично украсените подвижни платформи по време на парадите. На сутринта положението щеше да изглежда по-розово. Несъмнено.
	Точно така.
	Обаче срамът…
	Той притисна длани до очите си.


>>	7.

	В неделя сутринта Хауи Голд стана в шест и половина, но не защото имаше някаква работа по това време, нито защото му се искаше. Като при много мъже, прехвърлили шейсетте, простатата му се беше увеличила заедно с доходите, а пикочният му мехур сякаш се беше смалил успоредно с нагона му. Щом се събуди, мозъкът му превключи на скорост и вече му беше невъзможно да заспи отново.
	Остави Илейн в страната на сънищата — надяваше се да са приятни — и зашляпа бос към кухнята, за да направи кафе и да провери телефона си, който бе оставил с изключен звук на плота, преди да си легне. Имаше есемес от Алек Пели, получен в 1:12.
	Хауард си изпи кафето и тъкмо когато похапваше мюсли със стафиди, Илейн влезе в кухнята, прозина се и пристегна колана на халата си:
	— Какво става, пухчо?
	— Ще видим. Искаш ли бъркани яйца?
	— Мъжлето предлага да ми приготви закуска. — Тя си наля чаша кафе. — И понеже не е нито Свети Валентин, нито пък рожденият ми ден, трябва ли да заподозра нещо гнило?
	— Намирам се на работа, докато чакам. Получих есемес от Алек, обаче не мога да му се обадя преди седем.
	— Добри новини или лоши?
	— Нямам представа. Е, искаш ли яйца?
	— Да. Две. На очи, а не бъркани.
	— Знаеш, че не ме бива по тая част — жълтъците винаги се разтичат.
	— Понеже днес ми се е паднало да седя и да ме обслужваш, ще се въздържа от критики. Филийка бял хляб, моля.
	Като никога само единият жълтък се разтече. Хауи сложи чинията пред жена си.
	— Ако Тери Мейтланд е убил това дете, значи светът се е побъркал — отбеляза тя.
	— Светът _наистина_ се е побъркал — каза Хауи, — обаче Тери не го е направил. Алибито му е безспорно като буквата S на гърдите на Супермен.
	— Тогава защо го арестуваха?
	— Защото вярват, че уликите им са безспорни като буквата S на гърдите на Супермен.
	Тя се позамисли и промърмори:
	— Всепомитащо гюле среща непоклатим стълб?
	— Случаят не е такъв, мила. — Той си погледна часовника. Седем без пет. Май вече можеше да позвъни. Набра номера на Алек. Бившият детектив вдигна след третото позвъняване:
	— Подранил си, още се бръсна. Можеш ли да се обадиш след пет минути? С други думи, в седем, както предложих.
	— Не, обаче ще изчакам да си избършеш пяната от лицето.
	— Ти си безмилостен шеф — промърмори Алек, но по тона му пролича, че е в добро настроение въпреки ранния час и въпреки че го бяха прекъснали по време на неприятно занимание, което повечето мъже предпочитат да отметнат, докато са заети само със собствените си мисли. Хауи се обнадежди. Вече разполагаше с достатъчно информация, но допълнителната беше винаги добре дошла.
	— Добра ли е новината, или лоша?
	— Изчакай секунда, ако обичаш. Целият ми телефон се омаза с пяна. — Изминаха повече от пет секунди, преди той да продължи: — Новината е добра, шефе. Добра за нас и лоша за окръжния прокурор. Много лоша.
	— Гледа ли записите от охранителните камери? Колко са и от колко камери?
	— Гледах ги и са от много камери. — Алек помълча и когато заговори отново, гласът му издаваше, че се усмихва: — Обаче има и нещо по-хубаво. _Много_ по-хубаво.


>>	8.

	Джанет Андерсън се събуди в седем без четвърт и видя, че мъжът й вече не е в леглото. В кухнята миришеше на прясно сварено кафе, но Ралф не беше и там. Джийни погледна през прозореца: Ралф, още по пижама, седеше на масата за пикник в задния двор, пред него беше чашата, която Дерек му бе подарил по случай миналия Ден на бащата. Отстрани с големи сини букви беше написано: ИМАШ ПРАВОТО ДА МЪЛЧИШ, ДОКАТО СИ ИЗПИЯ КАФЕТО. Тя взе своята чаша, отиде в двора и целуна мъжа си по страната. Очертаваше се горещ ден, но в ранната утрин въздухът още беше приятно прохладен.
	— Само за това мислиш, нали, Ралф?
	— Отнася се за всички ни. И още дълго ще е така.
	— Неделя е. Ден за почивка, каквато ти е необходима. Не ми харесва как изглеждаш. Според статия, която прочетох миналата седмица в раздела със здравни съвети на „Ню Йорк Таймс“, ти си на крачка от сърдечния удар.
	— Много обнадеждаващо.
	Тя въздъхна.
	— Коя е първата задача в списъка ти?
	— Да разпитам онази учителка, Дебора Грант. Чиста формалност. Несъмнено ще потвърди, че Тери е пътувал до Кап Сити, обаче може да е забелязала нещо странно в поведението му, което Раундхил и Куейд са пропуснали. Понякога жените са по-наблюдателни.
	Джийни си помисли, че изказването му е доста сексистко, но вместо да се заяде, предпочете да се върне към разговора от предишната вечер:
	— Тери _е бил_ тук. _Той_ го е направил. Необходими са ти веществени доказателства от Кап Сити. Предполагам, че за ДНК няма шанс, но пръстови отпечатъци?
	— Можем да снемем пръстовите отпечатъци в стаята, където са били двамата с Куейд, но те са напуснали хотела в сряда сутринта и оттогава стаята е била почиствана няколко пъти след други клиенти на хотела.
	— Все пак е някаква възможност, нали? Има и съвестни камериерки, обаче повечето само оправят леглата, избърсват следите от мокри чаши по масичката и така отбиват номера. Ами ако откриеш отпечатъците на господин Куейд, но не и на Тери Мейтланд?
	Беше поруменяла като развълнувано хлапе, играещо ролята на детектив; не му се искаше да я разочарова, обаче…
	— Това няма да докаже нищо, мила. Хауи Голд ще заяви на съдебните заседатели, че не могат да осъдят някого заради _липсата_ на отпечатъците му, и ще е прав.
	Джийни се замисли, после отново подхвана:
	— Смятам, че все пак трябва да се вземат отпечатъци от онази стая и да се идентифицират колкото е възможно повече и по-бързо. Възможно ли е?
	— Да. Чудесна идея — кимна той и си помисли, че ако не друго, щяха да отхвърлят една от теориите. — Ще разбера за коя стая става въпрос и ще се опитам да убедя управата на „Шератон“ да преместят сегашния й обитател. Мисля, че ще ни съдействат, за да избегнат скандала — вероятно си дават сметка какъв отглас ще има това в медиите. Ще наръсим с дактилоскопски прах всичко от пода до тавана. Обаче най-много ме вълнуват записите от охранителните камери за времето, през което се е състояла конференцията, и тъй като детектив Сабло — той е представителят на Щатската полиция, който отговаря за случая, ще се върне чак привечер, аз ще замина за Кап Сити. Вярно, че човекът на Голд ще е там часове преди мен, но няма как да го предотвратя.
	Джийни сложи ръка върху неговата:
	— Само ми обещай от време на време да прекъсваш и да се радваш на деня — единствения, който ще имаш до утре.
	Той се усмихна, стисна дланта й, после я пусна:
	— Все си мисля за използваните от него автомобили — онзи, с който е отвлякъл малкия Питърсън, и другия, с който е напуснал града.
	— Буса „Еконолайн“ и субаруто.
	— Да. Субаруто не ме притеснява. Отмъкнато е от обществен паркинг. От 2012-а насам сме се нагледали на подобни кражби. Новите коли с безключово запалване са радост за апашите, защото, когато спреш някъде и си мислиш какви задачи ти предстоят или какво да приготвиш за вечеря, ключовете не висят на таблото. Лесно е да забравиш електронния чип, особено ако си със слушалки или говориш по телефона и не чуваш как колата сигнализира да го вземеш. Собственичката на субаруто — Барбара Ниъринг — оставила чипа в гнездото за чаши, а квитанцията за паркиране — върху таблото, когато отишла на работа в осем. Когато се върнала в пет, колата я нямало.
	— Служителят не помни ли кой я е взел?
	— Не, и това не е изненадващо. Паркингът е голям, на пет нива, непрекъснато влизат и излизат автомобили. На изхода има камера, но записите се пазят само четирийсет и осем часа. Бусът обаче…
	— Какво?
	— Собственост е на Карл Джелисън — работещ и като дърводелец, и като момче за всичко — от Спуитънкил, Ню Йорк — градче между Покипси и Ню Палц. Той си взел ключовете, обаче държал резервни в кутийка, прикрепена с магнит под задната броня. Някой намерил кутийката и отмъкнал буса. Теорията на Бил Самюълс е, че крадецът е закарал буса в Кап Сити… или в Дъброу… или може би направо тук, във Флинт Сити… и след това го е зарязал, оставяйки резервния ключ на таблото. После и Тери е откраднал возилото и го е скрил някъде. Може би в плевня или хамбар извън града. Бог ми е свидетел, че има много изоставени ферми, откакто икономиката отиде на кино през 2008 година. Накрая е зарязал буса зад кръчмата на Шорти с ключа на таблото, като се е надявал — съвсем основателно — някой да го открадне за трети път.
	— Само че това не се е случило — отбеляза Джийни. — Значи имаш с буса и ключа с отпечатък на Тери Мейтланд.
	Ралф кимна:
	— Всъщност имаме _купища_ отпечатъци. Таратайката е на десет години и не е била почиствана поне през последните пет. Вече знаем, че някои са на Джелисън, сина му, съпругата му, двама негови помощници. Получихме ги в четвъртък следобед благодарение на нюйоркската полиция, Бог да ги благослови. Ако ги очаквахме от някои други щати, всъщност от повечето, щяха да минат още няколко дни. Разбира се, имаме и отпечатъците на Тери Мейтланд и на Франк Питърсън. Четирите на Питърсън бяха от вътрешната страна на дясната врата. На това място тапицерията е омазнена, затова са съвсем ясни, като нови-новенички монети. Ето какво се е случило според мен: на паркинга във Фигис Парк Тери се е опитал да свали момченцето от пътническата седалка, а то се е съпротивлявало.
	Джийни потрепери.
	— Още чакаме резултатите за други отпечатъци, открити в буса; пуснахме ги в системата в сряда. Може да има съвпадения, може и да няма. Предполагаме, че някои са на първия крадец на колата. Другите може да са на кого ли не — от приятели на Джелисън до стопаджии, които е качвал крадецът. Най-пресните, ако не броим тези на момчето, са на Мейтланд. Първият крадец не ме интересува, но _бих искал_ да знам къде е зарязал буса. — Ралф помълча, после добави: — Няма логика, честно казано.
	— Това, че Тери не си е заличил отпечатъците ли?
	— Не само. Защо е откраднал буса и субаруто? Защо му е да краде коли, за да извърши немислимото, а после да не избяга и ни лук ял, ни лук мирисал, да разговаря с кого ли не?
	Джийни го слушаше и все повече се озадачаваше, само че като негова съпруга не можеше да му зададе въпросите, породени от неговите: _„Ако си имал съмнения, защо го арестува, и то така зрелищно, да му се не види? И защо избърза?“_ Да, тя го беше насърчила и може би носеше известна вина за случилото се, обаче тогава не знаеше подробностите. _„Евтинко обяснение, но мое си“_* — помисли си и отново потръпна.
	[* Перифраза на репликата на Точилко в Шекспировата комедия „Както ви харесва“: „… едно грозно същество, но мое си“, означаваща нещо, надхвърлящо умствените или физическите способности на даден човек, който обаче го цени, защото му принадлежи. — Б.пр.]
	Сякаш прочел мислите й (след почти двайсет и пет години брак навярно бе способен на това), Ралф добави:
	— Не са закъснели угризения — не оставай с това впечатление. Обсъдих намерението си с Бил Самюълс. Ето какво ми каза: „Не е _задължително_ да има логика.“ Тери е постъпил така, защото е умопобъркан. Желанието да го направи — бих казал дори _потребността_ да го направи, макар че никога няма да се изразя по този начин в съда — се е разгаряло все повече. Известни са ми много подобни случаи. Несъмнено се е канел да направи някаква мръсотия и е започнал подготовката, ала когато във вторник видял Франк Питърсън да бута колелото със скъсаната верига, загърбил всички планове. Превъртял и доктор Джекил се превърнал в мистър Хайд.
	— Сексуален садист, действащ в пристъп на безумие — промърмори Джийни. — Тери Мейтланд. Тренер Т.
	— Тогава ми се стори вероятно и все още съм на същото мнение — че е превъртял! — възрази Ралф почти заядливо.
	_„Може би_ — изкушаваше се да отговори тя, — _но какво ще кажеш за _после_, скъпи? Помислихте ли върху това двамата с Бил? Как така, след като е задоволил нагона си, не си е заличил отпечатъците и е разговарял с толкова много хора?“_
	— Под шофьорската седалка на буса намерихме нещо — добави той.
	— Наистина ли? Какво?
	— Късче хартия. Може би парченце от меню на заведение за храна за вкъщи. Навярно не е от значение, но искам да го разгледам още веднъж. Сигурен съм, че фигурира в списъка с веществените доказателства. — Той плисна в тревата останалото кафе и стана. — Най-много обаче искам да изгледам записите от охранителните камери в „Шератон“ от вторник и сряда. А също и от ресторанта, където според Тери са вечеряли всички преподаватели от Флинт Сити.
	— Изпрати ми скрийншот, ако лицето му се вижда добре на някой кадър. — И когато Ралф вдигна вежди, тя добави: — Познавам Мейтланд, откакто го знаеш и ти; ако онзи в Кап Сити не е Тери, ще разбера. — Усмихна се и подхвърли: — В края на краищата жените са по-наблюдателни от мъжете. Сам го каза.


>>	9.

	Сара и Грейс Мейтланд почти не хапнаха на закуска, което не разтревожи Марси, колкото необичайното отсъствие на телефоните и минитаблетите им. Полицията им беше разрешила да ги задържат, но Сара и Грейс ги оставиха в спалнята, след като ги прегледаха набързо. Явно не им се четяха писанията в социалните мрежи и в новинарските сайтове. Марси погледна през прозореца на всекидневната и като видя на улицата още телевизионни бусове и една патрулка, побърза да дръпне завесите. Очертаваше се безкраен ден. С какво, за Бога, щеше да го запълни?
	Хауи Голд отговори на този въпрос. Обади се в осем и четвърт и гласът му звучеше удивително бодро:
	— Днес следобед ще посетим Тери. Заедно. По принцип задържаният подава молба за свиждане двайсет и четири часа предварително и чака за одобрение, но аз го уредих. За съжаление няма да имате пряк контакт, защото Тери е в отделение с максимална сигурност. Това означава да разговаряте през стъкло, обаче не е страшно като във филмите. Ще видиш.
	— Добре… — Тя усети, че се задъхва от вълнение. — В колко часа?
	— Ще те взема в един и половина. Приготви най-хубавия му костюм и елегантна тъмна вратовръзка. Ще ги носи в съда, когато ще му предявят обвинение. А, вземи и нещо хубаво за хапване. Ядки, плодове, бонбони. Сложи ги в прозрачна торбичка.
	— Разбрах. Ами момичетата? Трябва ли…
	— Не, те остават вкъщи. Затворът не е място за тях. Намери някой да стои при тях, ако онези от медиите започнат да напират. И им кажи, че всичко е наред.
	Марси не знаеше дали ще намери някого да наглежда дъщерите й — след случилото се снощи не й се искаше да моли Джейми. Навярно, ако помолеше полицая в патрулката, той щеше да държи настрана „лешоядите“. Нали?
	— _Наистина ли?_ Наистина ли?
	— Така мисля. Алек Пели току-що удари джакпота в Кап Сити и печалбата се изсипа в ръцете ни. Ще ти пратя линк към един материал. Ти прецени дали да го споделиш с пиленцата си, но на твое място аз бих го направил.
	След пет минути Марси седеше на дивана, от едната й страна се беше настанила Сара, от другата — Грейс. Гледаха нещо на минитаблета на Сара. Е, щеше да е по-добре да разполагаха с компютъра на Тери или с лаптопа му, но полицията ги беше конфискувала. Оказа се обаче, че и таблетът върши работа. Скоро и трите се смееха, крещяха от радост и пляскаха дланите си една на друга, като правят спортистите при победа.
	_„Това не е само светлина в края на тунела_ — помисли си Марси, — _а дъга, която носи късмет.“_


>>	10.

	_Чук-чук-чук._
	Отначало Мърл Касиди си помисли, че чува чукането в съня си, в един от кошмарите, в които пастрокът му се канеше да го напердаши. Плешивият гадняр имаше навик да потропва по кухненската маса — първо с кокалчетата на пръстите си, после с юмрук, — докато задаваше въпроси, предшестващи поредния вечерен побой: _„Къде беше? Защо ти е тоя часовник на ръката, щом вечно закъсняваш за вечеря? Защо не помагаш на майка си? Защо ги влачиш вкъщи тия учебници и тетрадки, като никога не си пишеш домашните?“_ Майката на Мърл се опитваше да го защити, но онзи не й обръщаше внимание и грубо я изблъскваше, ако опиташе да се намеси. После започваше да налага Мърл със същия юмрук, с който все по-силно беше удрял по масата.
	_Чук-чук-чук._
	Мърл отвори очи; имаше само миг, за да се наслади на иронията: намираше се на две хиляди и петстотин километра от онзи мръсник с тежките юмруци, най-малко на две хиляди и петстотин… и същевременно бе близо до него; близо, колкото продължава един нощен сън. Не че бе спал цяла нощ; рядко му се случваше, откакто избяга от къщи.
	_Чук-чук-чук._
	Полицай почукваше с палка по стъклото на колата. Търпеливо. После направи знак със свободната си ръка: „Свали го.“
	В първия момент Мърл се запита къде се намира, но като видя през предното стъкло магазина, напомнящ грамадна кутия за обувки, в дъното на дългия поне два километра и полупразен паркинг, всичко си дойде на място. Ел Пасо. Намираше се в Ел Пасо. Буикът, който шофираше, беше останал почти без бензин, а самият той — почти без пари. Беше спрял на паркинга пред „Уолмарт“, за да подремне няколко часа. Може би на сутринта щеше да измисли какво да прави по-нататък. Сега обаче изглеждаше, че „по-нататък“ няма да има.
	_Чук-чук-чук._
	Той свали страничното стъкло:
	— Добро утро, господин полицай. Карах до късно и отбих, за да подремна. Мислех, че няма да преча на никого, ако спра за малко тук. Ако съм сбъркал, съжалявам.
	— Ооо, похвално — усмихна се полицаят и Мърл за миг се обнадежди. Усмивката беше дружелюбна. — Мнозина постъпват така. Само че повечето не изглеждат на четиринайсет години.
	— Аз съм на осемнайсет, обаче съм дребен за възрастта си — заяви Мърл, ала усети убийствена умора, която не се дължеше на недостига на сън през последните седмици.
	— Аха, и мен хората вечно ме бъркат с Том Ханкс. Някои дори молят за автограф. Да видя книжката и талона на колата.
	Мърл направи още един опит, немощен като предсмъртна конвулсия:
	— Бяха в палтото ми. Някой го открадна, докато бях в тоалетната. Тоалетната на „Макдоналдс“.
	— Да, да, добре. И откъде си?
	— Финикс — неуверено промърмори Мърл.
	— Ясно. А защо тази красавица е с номер от Оклахома?
	Мърл мълчеше, беше изчерпал отговорите.
	— Слез от колата, синко, и макар да не ми изглеждаш по-опасен от пале, дрискащо под дъжда, дръж си ръцете така, че да ги виждам.
	Мърл се подчини без особено съжаление. Приключението си го биваше. Всъщност беше направо вълшебно. Би трябвало да го спипат най-малко десетина пъти, откакто избяга от къщи в края на април, обаче все му се разминаваше. Е, сега се случи — голям праз! И без това не знаеше къде отива. Не му дремеше, стига да е по-далече от плешивия гадняр.
	— Как се казваш, хлапе?
	— Мърл Касиди. Мърл, съкратено от Мърлин.
	Няколко подранили купувачи ги изгледаха, после продължиха към денонощното царство на чудесата, наречено „Уолмарт“.
	— Аха, нещо като магьосника Мерлин, ясно. Имаш ли някакъв документ за самоличност, вълшебнико?
	Мърл бръкна в задния си джоб и извади евтин портфейл, обшит с тънки кожени ремъчета, които вече се бяха разръфали; беше подарък от майка му за осмия му рожден ден. Тогава си бяха само двамата с нея и животът не беше толкова лош. В портфейла имаше една банкнота от пет долара и две по един. Той извади ламинирана карта със снимката си от отделението, в което държеше няколко снимки на майка си.
	— Младежка християнска организация — Покипси — изрече замислено полицаят. — От щата Ню Йорк ли си?
	— Да, сър. — Обръщението „сър“ му беше набито в главата с юмруци от пастрока му.
	— Значи живееш в Покипси, така ли?
	— Не, сър, но наблизо. Малко градче, наречено Спойтън Кил. Означава „езеро, бликащо като фонтан“. Поне така казваше майка ми.
	— Аха, интересно, човек се учи всеки ден. Кога избяга от къщи, Мърл?
	— Преди около три месеца.
	— И кой те научи да шофираш?
	— Вуйчо Дейв. Учеше ме да карам из ливадите. Аз съм добър шофьор. За мен няма значение дали колата е с ръчна скоростна кутия, или автоматик… Вуйчо Дейв получи инфаркт и умря…
	Полицаят се замисли и запотропва с ламинираната карта по нокътя си — не _чук-чук-чук_, а _цък-цък-цък_. Мърл си каза, че, общо взето, го харесва. Поне за момента.
	— Добър шофьор, казваш… Ама естествено, че си добър, за да стигнеш от Ню Йорк до тая прашна дупка на задника на географията. Колко коли открадна, Мърл?
	— Три. Не, четири. Тази е четвъртата. Само първата беше бус. На съседа от нашата улица.
	— Четири — повтори полицаят, взирайки се в мърлявото хлапе. — И как финансира това свое сафари, Мърл?
	— А?
	— Какво яде? Къде спа?
	— Амиии… спях в колите, дето ги карах. И крадях. — Той наведе глава. — Най-вече от жени. Понякога не загряваха, че им пребърквам чантите, ама когато някои се усещаха, си плюех на петите. Бягам много бързо… — Сълзите му потекоха. Често плачеше по време на _сафарито_, както го нарече полицаят, най-вече нощем, но тогава не беше почувствал облекчение. За разлика от сега. Не знаеше защо е така и не му пукаше.
	— Три месеца, четири коли — промърмори ченгето и отново зацъка с картата по нокътя си. — От какво бягаш, хлапе?
	— От моя пастрок. И ако ме върнете при този мръсник, пак ще избягам, така да знаете. Още при първата възможност.
	— Ясно. Разбрах. На колко години си, Мърл?
	— На дванайсет, но идния месец ще направя тринайсет.
	— Дванайсет. Брей да му се не види! Идваш с мен, Мърл. Да видим какво ще те правим.
	Закара го в полицейския участък на Харисън Авеню и докато чакаха човека от социалните служби, снимаха Мърл Касиди, обезпаразитиха го и му взеха пръстови отпечатъци, които бяха регистрирани в полицейския информационен масив. Обичайната процедура.


>>	11.

	Ралф се отби в полицейския участък на Флинт Сити с намерението да се обади на Дебора Грант, преди да вземе служебна кола за пътуването до Кап Сити, и завари там Бил Самюълс. Прокурорът изглеждаше отчаян. Дори смешният му перчем беше клюмнал.
	— Какво е станало пък сега? — попита Ралф. _„Какво още?“_ — добави наум.
	— Алек Пели ми прати есемес. С линк.
	Прокурорът извади от куфарчето си голям айпад и го включи. Плъзна няколко пъти пръст по екрана, после подаде устройството на Ралф. Есемесът от Пели гласеше: „Сигурни ли сте, че искате да повдигнете обвинение на Т. Мейтланд? Първо погледнете това.“ Линкът беше отдолу. Ралф чукна на него.
	Отвори се сайтът на местния Канал 81. Имаше поредица видеа: заседания на общинския съвет, повторно откриване на някакъв мост, инструктаж, озаглавен ВАШАТА БИБЛИОТЕКА, КАК ДА Я ИЗПОЛЗВАТЕ, и още едно видео: НОВИ ПОПЪЛНЕНИЯ В ГРАДСКИЯ ЗООПАРК. Ралф озадачено повдигна вежда.
	— Дай надолу — промърмори Самюълс.
	Ралф превъртя и намери клип, озаглавен ХАРЛАН КОУБЪН ГОВОРИ ПРЕД ГИМНАЗИАЛНИ ПРЕПОДАВАТЕЛИ ПО АНГЛИЙСКИ. Иконката PLAY беше върху снимката на застанала на подиум очилата жена, чиято коса беше толкова обилно напръскана с лак, че и хвърлена с все сила бейзболна топка би отскочила. Зад нея се виждаше емблемата на хотелската верига „Шератон“. Ралф разшири картината на цял екран.
	— Здравейте всички! Добре дошли! Аз съм Джоузефин Макдърмът, тазгодишната председателка на Асоциацията на преподавателите по английски от градове в три щата. Щастлива съм, че съм тук, и ви поздравявам с добре дошли на ежегодната среща на умовете. Плюс, разбира се, на среща с отлежали напитки. — Няколко души учтиво се засмяха. — Прави ми впечатление, че присъстват повече колеги от обичайното и макар да се изкушавам да повярвам, че това се дължи на очарованието ми (отново учтив смях), мисля, че причината е днешният ни забележителен гост…
	— Мейтланд беше прав за едно — процеди Самюълс. — Проклетата й реч е безкрайна. Госпожа председателката прави литературен разбор на всяка книга от Коубън. Ако обичаш, превърти на девет минути и трийсет секунди, когато излиянията свършват.
	Ралф се подчини. Предчувстваше какво следва. Не искаше да го види, обаче не откъсна поглед от екрана, все едно беше хипнотизиран.
	— Дами и господа, представям ви днешния ни гост, господин _Харлан Коубън_!
	Иззад кулисите излезе плешив джентълмен; беше толкова висок, че като се наведе да се здрависа с госпожа Макдърмът, приличаше на човек, който се ръкува с дете, облечено като възрастен. От Канал 81 бяха преценили, че събитието е достатъчно интересно, за да изпратят двама оператори и втората камера показа присъстващите, станали на крака да посрещнат писателя. До една от масите най-отпред стояха трима мъже и една жена. Ралф изпита усещането, че стомахът му шеметно се спуска надолу като скоростен асансьор. Чукна с пръст по екрана, за да превключи на пауза.
	— Господи! — изпъшка. — Той е. Тери Мейтланд с Раундхил, Куейд и Грант.
	— Невъзможно е, ако вземем предвид доказателствата, с които разполагаме, но наистина адски прилича на него.
	— Бил… — За миг Ралф си глътна езика, толкова беше потресен. — Бил, този човек беше треньор на сина ми. Не _прилича_ на него, а е _самият_ той.
	— Коубън говори около четирийсет минути. Камерите следят него, но от време на време показват как присъстващите се смеят на остроумията му — остроумен е, няма спор — или само го слушат внимателно. Мейтланд (ако е той) се вижда на повечето кадри. Обаче последният гвоздей в ковчега е приблизително на петдесет и шестата минута от записа. Дай напред, ако обичаш.
	За по-сигурно Ралф отиде на петдесет и четвъртата. Коубън вече отговаряше на въпроси на публиката:
	— Никога не използвам в книгите си цинизми просто така, самоцелно. При определени обстоятелства обаче сквернословието е напълно уместно. Човек, който си е ударил палеца с чук, не казва: „Да му се не види и белята!“ — Всички отново се разсмяха. — Имаме време за още един-два въпроса. Кажете вие, сър.
	Камерата се прехвърли от Коубън към следващия желаещ да зададе въпрос на прочутия автор. Беше Тери Мейтланд, в близък план, и последната надежда на Ралф, че имат работа с двойник, както предполагаше Джийни, се изпари.
	— Когато започвате нов роман, господин Коубън, винаги ли знаете кой е престъпникът, или понякога е изненада дори за вас?
	Камерата отново показа Коубън, който се усмихна:
	— Чудесен въпрос.
	Преди Ралф да чуе несъмнено чудесния отговор, върна записа, стопира го и двайсетина секунди се взира в лицето на Тери, който бе станал да зададе въпроса си, после върна айпада на Самюълс.
	— Бам! — промърмори прокурорът. — Издънихме се. Всичко отиде на кино.
	— Още чакаме резултатите от ДНК анализа — каза Ралф; стори му се, че гласът му прозвуча някъде отдалеч, все едно той някак беше излязъл от тялото си и витаеше над него. Навярно така се чувстват боксьорите в нокаут, преди съдията да прекрати мача. — Тъй или иначе ще разговарям с Дебора Грант, после заминавам за Кап Сити да поработя като едновремешните детективи. Ще си размърдам задника и ще задавам въпроси, както е казал Хари Бош. Ще разпитам служителите в хотела и сервитьорите в „Камината“, където учителите са вечеряли. — Спомни си за казаното от Джийни и добави: — Може пък да открием нови отпечатъци или ДНК.
	— Знаеш ли колко малка е вероятността да намериш улики в голям градски хотел почти седмица след въпросния ден?
	— Знам.
	— А пък ресторантът надали работи по това време. — Самюълс мрънкаше като дете, което е било съборено на тротоара от по-голямо хлапе и си е ожулило коляното. Ралф започваше да си дава сметка, че този човек го дразни. Държеше се като пораженец.
	— Ако е близо до хотела, сигурно е отворен поне за обяд.
	Самюълс поклати глава, без да откъсва поглед от застиналия образ на Тери Мейтланд.
	— Дори да има съвпадение на ДНК… в което започвам да се съмнявам… ти си достатъчно опитен, за да знаеш, че съдебните заседатели рядко постановяват осъдителни присъди въз основа на ДНК и пръстови отпечатъци. Процесът на О Джей Симпсън е показателен в това отношение.
	— Свидетелите…
	— Голд ще ги срази в съда. Станхоуп? Стара и полусляпа. _„Вярно ли е, че преди три години сте се отказали да шофирате, госпожо Станхоуп?“_ Морис? Хлапе, зърнало окървавен човек на отсрещния тротоар. Скоукрофт е пил, неговият приятел — също. Клод Болтън има досие за притежание на наркотици. Най-надеждната свидетелка на обвинението е Върбова вейка, обаче ще ти открехна нещо, приятелю: в този щат хората все така недолюбват индианците. Нямат им доверие.
	— Вече сме нагазили твърде дълбоко, за да се откажем — възрази Ралф.
	— Самата истина и от нея боли.
	Известно време двамата не продумаха. Вратата на Ралф беше отворена и както обикновено през неделните утрини в това градче, общото помещение на участъка беше почти безлюдно. На Ралф му идваше да каже на господин прокурора, че видеото ги е отклонило от най-важното, от безспорното: едно дете беше убито и според всички веществени доказателства те бяха арестували злодея. Ако се съди по видеозаписа от срещата с Харлан Коубън, Мейтланд е бил на сто и десет километра от местопрестъплението. Нямаха право да се откажат, докато не разплетяха загадката.
	— Предлагам ти да ме придружиш в Кап Сити — промърмори накрая.
	— Не мога. С бившата ми и децата отиваме на пикник край езерото Окома. Тя е приготвила обяд за всички. Най-после си оправихме отношенията и не ми се ще да се издъня — измънка Самюълс.
	— Както кажеш. — И без това го беше поканил с половин уста. Искаше да е сам, за да поразсъждава спокойно върху този случай, който отначало изглеждаше толкова ясен, но вече заприличваше на колосален гаф.
	Той стана. Бил Самюълс прибра айпада в куфарчето си и също се изправи:
	— Има опасност да си загубим работата заради тази история, Ралф. А ако Мейтланд се отърве, ще ни съди до дупка. Известно ти е, нали?
	— Иди на пикник. Хапни сандвичи. Още нищо не е приключило.
	Самюълс излезе от кабинета преди него и Ралф се вбеси, като го гледаше как е увесил нос и как куфарчето унило се удря в коляното му.
	— Бил?
	Самюълс се обърна.
	— Едно дете от този град беше жестоко изнасилено. Или преди, или непосредствено след това е било нахапано до смърт. Още не мога да го повярвам. Мислиш ли, че на родителите му им дреме дали ще ни уволнят, или някой ще съди полицията?
	Без да продума, Самюълс прекоси пустото общо помещение и излезе на светло, под лъчите на ранното утринно слънце. Очертаваше се чудесен ден за пикник, но според Ралф окръжният прокурор нямаше да е в настроение за забавления.


>>	12.

	Фред и Оли бяха пристигнали в болница „Мърси“ малко преди съботната нощ да премине в неделно утро — само три минути след линейката, в която беше Арлийн Питърсън. По това време голямата чакалня на спешното отделение беше претъпкана с обичайната „клиентела“: контузени и кървящи, пияни и мрънкащи, плачещи и кашлящи. Както в повечето спешни отделения, и тук беше натоварено в съботните нощи, но в девет сутринта в неделя в чакалнята бяха останали шепа хора. Някакъв мъж притискаше импровизирана превръзка върху окървавената си ръка. Жена и дете със зачервено от високата температура лице в скута й гледаха лудориите на мъпета Елмо, вперили очи в телевизора, прикрепен с винтове на стената в ъгъла. Къдрокоса тийнейджърка, отметнала глава, седеше, притворила клепачи, и притискаше с длани корема си.
	Само тези четирима. Плюс останките от семейство Питърсън. Около шест Фред беше задрямал, но Оли непрекъснато се взираше в асансьора, в който бяха вкарали носилката с майка му, защото беше сигурен, че ако заспи, тя ще умре. „Не можахте ли поне един час да бдите с Мен?“ — бе казал Исус на Петър — чудесен въпрос, на който няма отговор.
	В девет и десет от асансьора слезе лекарят, с когото бяха разговаряли малко след като бяха дошли в болницата. Носеше синя туника и панталон, синята му операционна шапка, украсена с танцуващи червени сърчица, беше мокра от пот. Изглеждаше капнал от умора и като ги видя, рязко се извърна, сякаш му се дощя да избяга. Реакцията му подсказа на Оли какво се е случило. Искаше му се да не буди баща си и сам да понесе първия удар, но нямаше да е редно. В края на краищата татко му беше познавал и обичал майка му по-дълго, отколкото беше живял самият той, Оли.
	— А? — промърмори Фред, когато синът му го разтърси за рамото. — Какво?
	После видя лекаря, който свали операционната си шапка и отдолу се показа сплъстената му от пот кестенява коса.
	— Господа, за съжаление госпожа Питърсън почина. Положихме всички усилия да я спасим и отначало се надявах, че ще успеем, но пораженията бяха твърде тежки. Искрено съжалявам.
	За миг Фред втрещено го изгледа, после изкрещя. Къдрокосата тийнейджърка отвори очи и се втренчи в него. Болното детенце се притисна до майка си.
	_„Съжалявам, е думата на деня_ — помисли си Оли. — _Миналата седмица бяхме семейство, сега сме само двамата с татко. Да, това е думата, «съжалявам». Единствената, няма друга.“_
	Фред беше притиснал длани до лицето си и ридаеше. Оли го прегърна и го притисна до себе си.


>>	13.

	На обяд Марси и момичетата само ровичкаха храната в чиниите си, после тя отиде в спалнята да прегледа половината от дрешника, отредена за Тери. Всичко деляха наполовина, обаче дрехите му заемаха само една четвърт от пространството. Той беше преподавател по английски, бейзболен и футболен треньор, организатор на благотворителни акции за събиране на средства, когато бяха необходими (тоест почти винаги), съпруг и баща. Биваше го във всичко, с което се занимаваше, но получаваше заплата само за преподаването, затова не притежаваше шикозни дрехи. Синият му костюм беше най-хубав, подчертаваше цвета на очите му, но вече беше започнал да се износва и нито един спец по мъжка мода не би го сбъркал с „Бриони“. Беше марка „Мен’с Уерхаус“ и беше купен преди четири години. Марси въздъхна, свали го от закачалката, извади бяла риза и тъмносиня вратовръзка. На вратата се позвъни тъкмо когато ги слагаше в специалната чанта за дрехи.
	Беше Хауи и носеше много по-хубав костюм от онзи, който Марси току-що беше прибрала. Той прегърна момичетата и целуна Марси по страната.
	— Ще помогнеш ли на татко да се върне у дома? — попита Грейси.
	— Няма да е днес, но скоро ще е при вас. — Той пое чантата от Марси и подхвърли: — Няма да е зле вземеш и обувки.
	— Господи! Колко съм загубена! — Черните не бяха лоши, но трябваше да ги лъсне. Сега обаче нямаше време, затова ги сложи в торбичка и се върна в дневната: — Готова съм.
	— Добре. Върви бързо и не обръщай внимание на койотите. Момичета, дръжте вратите заключени, докато не се върне майка ви, и не вдигайте телефона, ако не познавате номера. Запомнихте ли?
	— Да, добре — кимна Сара. Но не изглеждаше добре. Нито пък сестра й. Марси се запита възможно ли е толкова малки момичета да отслабнат за една нощ. Не, разбира се.
	— Да тръгваме — подкани я Хауи, който изглеждаше в отлично настроение.
	Излязоха от къщата, той носеше чантата с костюма, Марси — обувките. Репортерите пак се втурнаха към моравата.
	— _Госпожо Мейтланд, говорихте ли със съпруга си? Какво ви каза полицията? Господин Голд, как реагира Тери Мейтланд на обвиненията? Ще поискате ли освобождаване под гаранция?_
	— За момента нямаме информация за вас — невъзмутимо отвърна Хауи и поведе Марси към своя „Кадилак Ескалейд“ под ярката светлина на телевизионните прожектори. („За какво са им притрябвали през този слънчев юлски ден?“ — помисли си Марси). Като стигна края на алеята, Хауи свали страничното стъкло и си подаде главата навън, обръщайки се към единия полицай:
	— Дъщерите на Мейтланд са в къщата. Ще се погрижите да не ги притесняват, нали?
	Нито този полицай, нито колегата му отговориха, само изгледаха Хауи; израженията им бяха или безразлични, или враждебни. Марси не можа да прецени кое от двете, но май беше второто.
	Радостта и облекчението, които изпита, след като изгледаха онова видео — Бог да благослови Канал 81, — не я бяха напуснали, но пред къщата й все още имаше бусове на телевизионни канали и репортери с микрофони. Тери все още беше заключен „в окръжния“, както се изрази Хауи — ужасяваща фраза като в тъжна кънтри балада. Непознати бяха претърсили дома й и бяха конфискували всичко, каквото бяха пожелали. Най-страшни обаче, много по-обезпокоителни от телевизионните прожектори и градушката от въпроси, бяха каменните изражения на полицаите и нежеланието им да отговорят на Хауи. Институционалната машина беше погълнала семейството й. Хауи твърдеше, че ще се отърват невредими, само че това още не се беше случило.
	Все още не.


>>	14.

	Полицайка, която изглеждаше недоспала, обискира Марси, после й нареди да остави чантата си в специалната пластмасова касетка и да мине през детектора за метал. Взе шофьорските книжки и на двамата, сложи ги в найлоново пликче и го закачи при другите на таблото.
	— Дайте ми костюма и обувките, госпожо.
	Марси се подчини.
	— Искам да го видя с този костюм, когато го взема утре сутринта — каза Хауи и мина през металдетектора, който изписука.
	— Непременно ще кажем на иконома му — озъби се полицаят от другата страна на устройството. — Сега извадете всичко от джобовете и опитайте пак.
	Проблемът се оказа ключодържателят му. Хауи го подаде на униформената и отново мина през детектора.
	— Идвал съм тук най-малко пет хиляди пъти и все забравям за ключовете — подхвърли той на Марси. — Сигурно е фройдистки комплекс.
	Тя се усмихна насила и не продума. Беше изнервена, гърлото й беше пресъхнало и каквото и да кажеше, сигурно щеше да прозвучи като грачене.
	Друг полицай ги поведе навътре — през една врата, после през друга. Марси чу детски смях и гласове на възрастни. Минаха през зона за посещения, застлана с грозен кафяв мокет. Няколко деца си играеха. Затворници в кафяви гащеризони разговаряха със своите съпруги, гаджета и майки. Едър мъж с лилаво родилно петно на едната си страна и със заздравяваща рана на другата помагаше на дъщеричката си да пренареди мебелите в куклена къща.
	_„Това е кошмарен сън_ — помисли си Марси. — _Невероятно ясен, но само сън. Ще се събудя до Тери и ще му кажа как съм сънувала, че го арестуват за убийство. Хубаво ще се посмеем.“_
	Един от затворниците я посочи без капчица дискретност. Жената до него се ококори, после зашепна на друга жена. Полицаят, който водеше Марси и Хауи, сякаш се затрудни с картата, която отваряше вратата в другия край на зоната за посещения, и Марси го заподозря, че нарочно се бави. Преди ключалката да изтрака, изглежда, всички ги зяпаха. Дори децата.
	По протежение на късия коридор, в който попаднаха, имаше кабинки, разделени с прегради от материал, напомнящ замъглено стъкло. Тери седеше в едната. Марси се разплака, като го зърна в прекалено големия затворнически гащеризон — изглеждаше толкова безпомощен! Влезе в кабинката и погледна съпруга си през преградата, която не беше стъклена, а от плексиглас. Притисна към нея дланта си и разпери пръсти, той притисна своята длан върху нейната, все едно се докосваха. Разговорите се водеха през дупчици, разположени във формата на окръжност като на старомодните телефонни слушалки.
	— Не плачи, мила, иначе и аз ще се разплача. И седни.
	Тя седна на късата скамейка и Хауи се смести до нея.
	— Как са момичетата?
	— Добре. Тревожат се за теб, но днес са по-добре. Научихме чудесни новини. Знаеш ли, че речта на господин Коубън е била заснета от Канал 81?
	Тери зяпна от изумление, после се засмя:
	— Председателката май спомена нещо за телевизионно отразяване, обаче беше толкова многословна, че я слушах с половин ухо. Слава Богу!
	— Да, определено е Божия работа — усмихна се Хауи.
	Тери се приведе, докато челото му почти докосна преградата. Очите му блестяха от възбуда:
	— Марси… Хауи… и аз зададох въпрос на Коубън. Да, шансът не е голям, но може би гласът ми е на записа. От полицията разполагат с програма за гласово разпознаване и е лесно да направят сравнение!
	Марси и Хауи се спогледаха и се разсмяха. Смехът бе необичаен в отделението за максимална сигурност и надзирателят в края на коридора вдигна поглед и се навъси.
	— Какво? Какво казах?
	— Камерата те е заснела, когато задаваш въпроса! — възкликна Марси. — Разбираш ли? Има те на видеозаписа!
	За миг Тери сякаш не вникна в думите й. После победоносно вдигна юмруци, както когато някой от неговите играчи отбележеше точка или се справеше отлично в защита. Тя машинално вдигна ръце и повтори жеста.
	— Сигурна ли си? Сто процента? Изглежда твърде хубаво, за да е вярно.
	— Вярно е — усмихна се Хауи. — Всъщност ти си на записа пет-шест пъти, когато камерите се насочват към присъстващите, за да покажат реакциите им. Фактът, че си заснет как задаваш въпрос на Коубън, е само черешката на тортата.
	— Значи обвинението срещу мен отпада и утре излизам на свобода, нали?
	— Да не избързваме. — Широката усмивка на Хауи помръкна. — Утре ще ти предявят обвинение, а полицията разполага с куп криминологични доказателства, които смята за неопровержими…
	— Това е нелепо! — прекъсна го Марси. — Как е възможно да обвинят Тери в убийство, извършено във Флинт Сити, след като той очевидно е бил на учителската конференция в Кап? Записът го _доказва_…
	Хауи вдигна ръка, за да я накара да млъкне, и обясни:
	— По-късно ще се занимаем с това противоречие, макар отсега да ви предупреждавам, че нашите доказателства оборват техните. Буквално ги прегазват. Само че машината вече е задействана.
	— О, да, машината — промърмори Марси. — Да. Знаем го, нали, Тери?
	Той кимна:
	— Като че съм попаднал в роман от Кафка. Или в „1984“. И забърках в тази гнусна история най-близките си хора…
	— Момент, момент — прекъсна го Хауи. — Никого не си забъркал, вината е на онези умници от полицията и прокуратурата. Успехът ни е в кърпа вързан, приятели. Чичо Хауи ви го обещава, а той винаги си спазва обещанията. Утре точно в девет ще ти предявят обвинение пред съдия Хортън, Тери. Ще изглеждаш чудесно, изтупан и спретнат, с хубавия костюм, който жена ти донесе. Възнамерявам да се срещна с Бил Самюълс, за да обсъдим гаранцията — тази вечер, ако приеме поканата, утре сутрин, ако откаже. Няма да му хареса и ще настоява за домашен арест, но ние ще надделеем, защото дотогава някой журналист вече ще е открил записа на Канал 81 и проблемите на обвинението ще станат обществено достояние. Предполагам, че ще трябва да ипотекираш дома си, за да осигуриш гаранцията, но няма да е голям риск, освен ако нямаш намерение да свалиш електронната гривна от глезена си и да духнеш накъдето ти видят очите…
	— Никъде няма да ходя — прекъсна го Тери. По лицето му бяха избили червени петна. — Как го беше казал онзи генерал от Гражданската война? „Възнамерявам да водя битки на тази линия, ако ще да продължи и цяло лято“, ако не ме лъже паметта.
	— И каква е следващата битка? — попита Марси.
	— Ще подскажа на окръжния прокурор, че ще сгреши, ако внесе в съда обвинителен акт. Мисля, че този аргумент ще надделее. После ще те освободят.
	_„Дали?_ — запита се Марси. — _Дали всички ние ще се освободим? След като от полицията и прокуратурата твърдят, че имат неговите отпечатъци и свидетели, които са го видели да отвлича момченцето, а след това да излиза от Фигис Парк с окървавени дрехи? Ще бъдем ли някога истински свободни, докато истинският убиец е на свобода?“_
	— Марси! — усмихна й се Тери. — Успокой се. Знаеш какво казвам на момчетата: Завземай база след база.
	— Ще те попитам нещо — намеси Хауи. — Само налучквам, разбира се.
	— Давай.
	— Те твърдят, че разполагат с всички важни веществени доказателства, макар че още чакат резултатите от ДНК теста…
	— Не може да има съвпадение — прекъсна го Тери. — _Няма начин._
	— Същото важи и за пръстовите отпечатъци — промърмори Хауи.
	— Може някой да го е натопил — предположи Марси. — Да, параноично е, обаче… — Тя сви рамене.
	— Но защо? — попита Хауи. — Това е въпросът. Можете ли да посочите човек, който би положил толкова големи усилия, за да злепостави Тери, да му причини това изпитание?
	Съпрузите Мейтланд, седнали от двете страни на плексигласовата преграда, се замислиха, после поклатиха глави.
	— И аз не мога — продължи Хауи. — В живота рядко е като в романите на Робърт Лъдлъм. И все пак те разполагат с достатъчно доказателства, за да избързат с ареста, за което — убеден съм — вече съжаляват. Боя се само от едно, приятелю: дори да те изтръгна от машината, _сянката_ й може да остане върху теб.
	— Почти през цялата нощ си мислих за същото — промърмори Тери.
	— Аз още си го мисля — промълви Марси.
	Хауи се приведе напред:
	— Ще ни е от полза, ако имаме веществени доказателства, с които да оборим техните. Предполагам, че видеозаписът на Канал 81 и свидетелските показания на другите преподаватели от гимназията ще са предостатъчни, обаче аз съм алчен. Искам още.
	— Да се намерят веществени доказателства в един от най-посещаваните хотели в Кап Сити, и то след четири дни? — промълви Марси, без да подозира, че повтаря казаното наскоро от Бил Самюълс. — Струва ми се невъзможно.
	Тери, който беше смръщил чело и се взираше в една точка, промърмори:
	— Не _чак толкова_…
	— Тери? — повдигна вежда Хауи. — Какво искаш да кажеш?
	Мейтланд ги погледна и се усмихна:
	— Може и да се намерят. Така мисля.


>>	15.

	Ресторант „Камината“ наистина беше отворен за обяд, затова Ралф отиде първо там. На смяна бяха двама от персонала, обслужвал клиентите в деня на убийството на малкия Питърсън: салонната управителка и късо подстриганият сервитьор, изглеждащ, сякаш наскоро е навършил възрастта, когато ще му е разрешено да си купува бира. Управителката не можа да помогне на Ралф („Онази вечер тук беше истинска лудница, детектив!“), а сервитьорът първо каза, че има бегъл спомен за голямата група преподаватели, но когато Ралф му показа снимка на Тери от миналогодишния албум на гимназията във Флинт Сити, взе да увърта: да, „комай“ си спомнял човек, който изглеждал така, но не можел да се закълне, че е същият от снимката. Дори не бил сигурен, че този тип е вечерял с учителите:
	— Ами… може само да съм му сервирал порция пикантни крилца на бара.
	Надеждите на Ралф бяха попарени.
	И в „Шератон“ отначало не му провървя. Оказа се, че Мейтланд и Уилям Куейд са се настанили в стая 644 във вторник вечерта и управителят на хотела му показа квитанцията, но подписът беше на Куейд, който беше платил с кредитна карта. Ралф научи още, че след напускането на Мейтланд и Куейд стая 644 е била заета всяка вечер и е била почиствана всяка сутрин.
	— Освен това предлагаме екстра — подготвяне на леглата за сън — добави управителят, с което окончателно срина надеждите му. — Това означава, че през повечето дни стаята е била почиствана по два пъти.
	Добави, че не възразява детектив Андерсън да изгледа записите от охранителните камери, и Ралф се въздържа да изтъкне, че вече са разрешили същото на Алек Пели. (Тъй като не беше от местната полиция, трябваше да си държи езика зад зъбите и да избере дипломатичния подход.) Видеозаписите бяха цветни и с отлично качество — никакви купени на старо или евтини камери за „Шератон“ в Кап Сити. Ралф видя човек, който приличаше на Тери, във фоайето и в магазина за подаръци, във фитнеса на хотела и на опашката за автографи пред балната зала. Кадрите от фоайето и от магазина за подаръци не бяха съвсем ясни, но нямаше никакво съмнение (не би го изрекъл, но си го помисли), че човекът във фитнеса и онзи, чакащ за автограф, е един и същ — някогашният треньор на Дерек.
	Сякаш отново чу Джийни да казва, че криминологичните доказателства от Кап Сити са липсващото парче от пъзела, златният шанс. _„Ако Тери е бил тук_ — бе заявила тя, — _тоест във Флинт Сити, и е убил малкия Питърсън, значи двойникът му е бил там, в Кап. Това е единственото логично заключение.“_
	— Изобщо не е логично — промърмори той, взирайки се в снимката на монитора. Снимката на човек, който много приличаше на Тери Мейтланд; камерата го беше уловила как стои на опашката за автографи заедно с шефа си Раундхил и се смее на нещо.
	— Моля? Какво казахте? — попита човекът от охраната на хотела, който му беше показал записите.
	— Нищо.
	— Желаете ли да видите още нещо?
	— Не, благодаря.
	От самото начало Ралф знаеше, че само си губи времето. След видеото на Канал 81 кадрите от охранителните камери на „Шератон“ бяха без значение, защото човекът, задал последния въпрос на Коубън, несъмнено беше Тери.
	Само че някакво гласче нашепваше на Ралф, че в тази история има нещо гнило. Например как Тери бе станал да зададе въпроса си, сякаш е знаел, че камерата ще е насочена към него… Беше прекалено _съвършено_, да му се не види. Нима е било предварително нагласено? Един изумителен, обаче в крайна сметка обясним трик? Ралф не разбираше как би могло да стане, но и не разбираше как Дейвид Копърфийлд минава през Великата китайска стена, а го беше виждал по телевизията. Ако се окажеше вярно, Тери Мейтланд не беше само убиец, а убиец, който им се надсмива.
	Охранителят прекъсна размишленията му:
	— Детектив, само да ви предупредя. Получих бележка от Харли Брайт — той е шефът, — че всички записи, които изгледахте, трябва да бъдат запазени за адвокат на име Хауард Голд.
	— Не ми пука какво ще ги правите — промърмори Ралф. — Ако щете, пратете ги на Сара Пейлин в Аляска, пет пари не давам. Връщам се у дома.
	„Точно така. Чудесна идея. Върни се у дома, седнете в задния двор с Джийни, изпийте шест бири: ти — четири, тя — две. И гледай да не се побъркаш от мисли за този парадокс.“
	Човекът от охраната го придружи до вратата и подхвърли:
	— По телевизията казаха, че сте спипали онзи тип, дето убил хлапето.
	— По телевизията казват много неща. Благодаря за съдействието, сър.
	— Удоволствие е да помагаш на полицията.
	„Де да беше помогнал“ — помисли си Ралф.
	Тръгна да излиза, но преди да мине през въртящата се врата, изведнъж се спря, защото му хрумна нещо — да провери още едно място, след като така и така беше тук. Тери беше споменал, че Деби Грант едва изчакала да свърши речта на Коубън, изтичала в дамската тоалетна и доста се забавила. _„С Ев и Били слязохме на долния етаж и изчакахме Деби до будката за печатни издания“_ — бе добавил.
	Будката за вестници и списания всъщност беше нещо като втори магазин за сувенири и подаръци. Силно гримираната жена с прошарена коса зад щанда преподреждаше изложените евтини бижута. Ралф се легитимира и я попита дали е била на работа миналия вторник следобед.
	— О, драги — усмихна се тя, — тук съм всеки Божи ден, освен ако не съм болна. Не печеля от продажбата на книги и списания, обаче за бижутата и за сувенирните чаши за кафе получавам комисиона.
	— Случайно да си спомняте този човек? Бил е тук миналия вторник заедно с колеги, преподаватели по английски, за срещата с известен писател. — Той й показа снимка на Тери.
	— Ама разбира се, че го помня. Помоли да разгледа книгата за окръг Флинт. Първият, който се заинтересува от нея от Бог знае колко време. Не съм я поръчала, заварих я сред другите книги, когато започнах работа тук през 2010-а. Все се заричам да я махна, обаче нямам с какво да я заменя. Книги, списания — без значение какви, — си остават вечно твои, ако не са на нивото на очите на клиентите — става ти ясно почти веднага след като се захванеш с тази търговия. Е, поне онези долу са евтини. Горе са скъпите, отпечатани на гланцирана хартия и със снимки.
	— За коя книга става въпрос, госпожо… — Той погледна табелката с името й. — … Левел?
	— Ето тази. — Тя я посочи. — „Илюстрована история на окръг Флинт, окръг Дюри и община Канинг“. Заглавие, та дрънка — да ти се върже езикът на фльонга.
	Ралф се обърна. На двата стелажа до щанда със сувенирни чаши и чинии бяха изложени печатни издания. На единия — списания, на другия — евтини романчета и бестселъри с твърди корици. На най-горната му полица бяха наредени половин дузина луксозни издания, които Джийни би определила като „книги за фукане“, защото обикновено хората ги слагаха на масичката в гостната, за да се изкарат интелигентни. Бяха увити с полиетилен, та онези, които ги разглеждат, да не изцапат страниците или да повредят подвързията. Ралф се приближи и вдигна глава да ги разгледа. На Тери, който беше с осем сантиметра по-висок от него, не му се беше наложило да се повдигне на пръсти, за да вземе някоя.
	Той се пресегна за книгата, посочена от госпожа Левел, но му хрумна нещо и се обърна:
	— Разкажете ми какво си спомняте.
	— За този човек ли? Ами… нищо особено. След речта на автора сума народ се струпа в магазина за сувенири, а моите клиенти никакви ги нямаше. Сещате се защо, нали?
	Ралф поклати глава и си наложи да прояви търпение. Беше попаднал на нещо и си мислеше… _надяваше се_ — че е, каквото очаква.
	— Не искаха да си загубят реда на опашката за автографи, пък и си имаха четиво, с което да си запълнят времето, докато чакат — новата книга от господин Коубън, разбира се. Обаче трима господа благоволиха да влязат при мен и единият — беше доста шишкав — си купи новия роман на Лиза Гарднър. Другите двама само зяпаха. После някаква жена надникна през вратата, каза им, че е готова, и тримата излязоха. Сигурно да изчакат Коубън да им подпише книгите.
	— Споменахте, че единият — висок мъж, — проявил интерес към книгата за окръг Флинт.
	— Така беше, обаче мисля, че се заинтересува най-вече от историята на Канинг. Май спомена, че предците му са оттам, така ли беше?
	— Не знам, вие ми кажете.
	— Почти съм сигурна, че го спомена. Взе книгата, но я върна на полицата, като видя цената — седемдесет и девет долара и деветдесет и девет цента.
	_„Бум! Ето го онова, което предчувствах!“_ — каза си Ралф и попита:
	— Оттогава друг клиент интересувал ли се е от същата книга? Мисълта ми е дали друг я е разглеждал.
	— Точно тази ли? Шегувате се!
	Той пристъпи до рафта, застана на пръсти и взе обемистия том, обвит с полиетилен, като го притискаше между дланите си, без да го докосва с пръсти. На първата корица имаше тонирана в сепия фотография на някогашно траурно шествие. Шестима каубои с вехти шапки и с револвери, прибрани в кобурите, внасяха в гробище дъсчен ковчег. Свещеникът (също с револвер в кобура), стиснал Библия в ръце, ги чакаше до прясно изкопан гроб.
	Госпожа Левел засия:
	— Наистина ли ще я купите?
	— Да.
	— Подайте ми я да я маркирам.
	— Ще го направим по друг начин. — Ралф обърна книгата така, че да се вижда баркодът, и тя доближи сканиращото устройство.
	— Цената е осемдесет и четири долара и четиринайсет цента с ДДС, обаче на вас ще ви струва само осемдесет и четири.
	Той остави книгата изправена на щанда, за да си извади кредитната карта. Прибра в горния си джоб касовата бележка и пак притисна книгата между дланите си, сякаш държеше потир.
	— Била е в ръцете му — промърмори не толкова за да чуе потвърждението на госпожа Левел, а да се увери в невероятния си късмет. — Сигурна сте, че човекът на снимката, която ви показах, е държал тази книга.
	— Разбира се. Свали я от полицата и обясни, че фотографията е заснета в Канинг. После погледна цената и върна обратно книгата. Точно както ви казах преди малко. Да не би да е улика или нещо от този род?
	— Не знам. — Ралф се вгледа в опечалените на корицата (които също отдавна бяха покойници). — Обаче ще разбера.


>>	16.

	В четвъртък следобед тленните осанки на Франк Питърсън бяха пренесени от моргата в погребалната агенция „Братя Донъли“. Уредила го беше Арлийн Питърсън… както и всичко останало, включително некролога във вестника, цветята, мемориалната служба в петък сутринта, погребението, надгробното слово и съботното събиране на приятели и близки в дома на опечалените. Да, тя го беше уредила, друг не беше способен. Фред не го биваше в организирането на обществени събития, дори да бяха по радостен повод.
	_„Този път ми се налага_ — помисли си, когато с Оли си тръгнаха от болницата и се прибраха у дома. — _Налага се, защото няма кой друг да го свърши. Служителят от «Донъли» ще ми помогне, там разбират от тези неща.“_ Само че как ще плати за _второто_ погребение? Застраховката ще покрие ли разноските? Не знаеше. Арлийн се занимаваше и с тези въпроси. Бяха се споразумели: той изкарва парите, тя плаща сметките. По-късно щеше да потърси в бюрото й застрахователните полици. Само като си го помисли, почувства умора.
	Седнаха в дневната, Оли включи телевизора. Предаваха европейски футбол. Известно време двамата се взираха в екрана, въпреки че харесваха само американски футбол. По едно време Фред неохотно стана, отиде в коридора и взе от чантата на Арлийн верния й червен бележник. Прелисти, докато стигна на Д — да, телефонът на „Братя Донъли“ беше записан, само че не с обичайния красив почерк на жена му, а нечетливо, от трепереща ръка. Логично. Тя не би записала номера на погребална агенция, _преди_ Франк да умре. Семейство Питърсън щяха да живеят още дълги години, преди да им се наложи да се занимават с погребения. Дълги години…
	Фред се загледа в протрития кожен бележник и се замисли колко често го беше виждал в ръцете на жена си; навремето, преди появата на интернет, Арлийн методично записваше адресите за обратна кореспонденция. Той заплака.
	— Не мога… — избърбори през сълзи. — Не мога. Не и толкова скоро след Франки…
	Коментатор извика „Гооол!“ и футболистите с червени екипи се скупчиха един върху друг. Оли изключи телевизора и протегна ръка за бележника:
	— Аз ще уредя всичко.
	Баща му безмълвно впери в него зачервените си от плач очи.
	Оли кимна:
	— Нямай грижа за мен, татко. Честно. Ще уредя абсолютно всичко. А ти иди горе и си полегни.
	Фред се подчини, макар да си даваше сметка, че не бива да позволява седемнайсетгодишният му син да носи на плещите си цялото бреме. Зарече се скоро да го отмени поне малко, обаче сега наистина искаше да поспи. Беше смазан от умора.


>>	17.

	Тази събота Алек Пели се освободи от семейните задължения чак в три и половина следобед. Докато пристигне в Кап Сити, минаваше пет часът, но слънцето още прогаряше дупка в небето. Той паркира на обръщалото на „Шератон“, даде десетачка на охранителя и го помоли да държи под око колата му. В магазинчето за печатни издания Лорет Левел отново преподреждаше евтините бижута на витринката. Алек остана там само няколко минути. Излезе, облегна се на експлоръра си и се обади на Хауи Голд:
	— Добрах се преди Андерсън до записите от охранителните камери и видеото от телевизията, обаче той ме изпревари с книгата, дори я е купил. Май резултатът е равен.
	— Мамка му! — процеди Хауард. — Кой му е казал за нея?
	— Никой. Мисля, че е съчетание от късмет и нюх на опитен полицай. Продавачката в магазинчето — то по-скоро е като будка — за печатни издания ми каза, че в деня на срещата с Коубън някакъв човек се поинтересувал от книгата, но като видял, че струва близо осемдесет долара, я върнал на полицата. Изглежда, тя не знае, че този човек е бил Мейтланд — явно не гледа новините. Разказала на Андерсън за случилото се и той купил книгата. Направило й впечатление, че непрекъснато я държал между дланите си.
	— Явно се е надявал да открие пръстови отпечатъци, които не съвпадат с отпечатъците на Тери, и така да докаже, че човекът, разглеждал въпросната книга, _не е бил_ Мейтланд. Няма да му се отвори парашутът. Бог знае още колко души са я разглеждали.
	— Госпожа Левел, която държи магазинчето, е на друго мнение. Каза, че месеци наред никой друг не е посягал тъкмо към тази книга.
	— Няма значение. — Хауи май не се разтревожи, обаче на Алек му беше неспокойно и за двамата. Появил се беше мъничък дефект в аргументите им, които досега бяха непробиваеми като бронежилетка. _„Евентуален дефект_ — напомни си, — _който Хауи лесно ще преодолее.“_ Съдебните заседатели не се интересуваха от онова, което не е пред очите им.
	— Бях длъжен да ти кажа, шефе. Нали затова ми плащаш.
	— Е, вече знам. Ще се върнеш за предявяване на обвинението утре, нали?
	— За нищо на света няма да го пропусна — заяви Алек. — Разговаря ли със Самюълс за паричната гаранция?
	— Да. Разговорът беше много кратък. Той обеща да се възпротиви с всяка фибра на тялото си. Цитирам го дословно.
	— Господи, този човек няма ли бутон за изключване?
	— И аз това питам.
	— Смяташ ли, че все пак ще пуснат клиента ти под гаранция?
	— Предполагам. Разбира се, не съм напълно сигурен, но… почти деветдесет процента.
	— Ако освободят Мейтланд, непременно го предупреди да не се разхожда дори из квартала си. Мнозина държат вкъщи оръжия, за да се защитават от крадци, а в момента той е най-недолюбваният човек във Флинт Сити.
	— Ще бъде под домашен арест и от полицията ще наблюдават къщата му. — Хауи въздъхна. — Жалко за онази книга…
	Алек му каза дочуване и седна зад волана. Искаше да е вкъщи по-рано, за да му остане време да си направи пуканки преди „Игра на тронове“.


>>	18.

	Същата вечер Ралф Андерсън и детектив Юн Сабло от Щатската полиция се срещнаха с прокурор Бил Самюълс в дома му в северния район на града — почти престижен квартал, застроен с големи модерни къщи с неоснователни претенции за стил и елегантност. Вече се смрачаваше, но в задния двор двете дъщерички на Самюълс още се гонеха сред струите на градинската пръскачка. Бившата съпруга на прокурора беше останала, за да приготви и да сервира вечерята; докато се хранеха, Бил беше в отлично настроение. Често потупваше бившата си по ръката, веднъж дори няколко пъти стисна дланта й и тя не я отдръпна. _„Твърде приятелски взаимоотношения между разведени_ — каза си Ралф. — _Браво на тях.“_ А след края на вечерята, като видя как госпожата взе да събира нещата на децата, си помисли, че скоро ще настъпи и краят на доброто настроение на господин окръжния прокурор.
	„Илюстрована история на окръг Флинт, окръг Дюри и община Канинг“ беше на масичката в дневната; Ралф беше взел от кухненското си чекмедже прозрачен плик за смет и внимателно го беше нахлузил върху книгата. Сега снимката на погребалната процесия беше неясна, защото полиетиленовата опаковка на томчето беше обработена с дактилоскопски прах. Само един отпечатък — от палец — се открояваше на предната корица близо до гръбчето. Открояваше се съвсем ясно като датата на новоизсечена монета.
	— Отзад има още четири със същото качество — обясни Ралф. — Така се хваща тежка книга — палецът отпред, другите пръсти отзад, и то разперени, за опора. Щях да ги сваля още в Кап Сити, обаче нямах отпечатъците на Тери, за да направя сравнение. Ето защо взех от участъка, каквото ми трябваше, и свърших работата у дома.
	Самюълс повдигна вежди:
	— Изнесъл си картона с пръстовите отпечатъци на Мейтланд, така ли?
	— Не, фотокопирах го.
	— Не ни дръж в напрежение — намеси се Сабло.
	— Добре. Имаме съвпадение. Отпечатъците върху книгата са на Тери Мейтланд.
	Господин Ярко слънце, който по време на вечерята седеше до бившата си съпруга, изчезна, на негово място се появи господин Черен облак.
	— Не можеш да си сигурен без компютърен анализ! — отсече.
	— Бил, правил съм го още по времето, когато нямаше компютри — каза Ралф и наум добави: _„Още по времето, когато си се опитвал да надзърнеш под полите на съученичките си.“_ — Отпечатъците са на Мейтланд и компютърното сравнение ще потвърди заключението ми. Погледни. — Извади от вътрешния джоб на сакото си купчинка картички и ги сложи на два реда на масичката. — Ето отпечатъците на Тери, взети снощи при докарването му в управлението. А това са отпечатъците му върху полиетиленовата опаковка. Е, какво ще кажеш?
	— Няма да приема съвпадението, докато не бъде потвърдено от компютърен анализ — просъска през зъби Самюълс. При други обстоятелства магарешкият му инат щеше да е забавен.
	Ралф не реагира веднага. Проявяваше любопитство към младия прокурор и тъй като по рождение беше оптимист, се надяваше, че първоначалното му впечатление за него (как ще си плюе на петите при първата сериозна контраатака) ще се окаже погрешно. Очевидно беше, че бившата му съпруга го уважава, а дъщерите му го обожават, обаче това свидетелстваше само за един аспект от характера му. Човек можеше да се държи по един начин у дома и по съвсем друг, когато е на работа, особено ако е амбициозен и ако на пътя му внезапно се изпречи препятствие, заплашващо да му провали великите планове. За Ралф Андерсън това беше от голямо значение, защото им беше съдено да работят заедно по този случай независимо от изхода му.
	— И веднага ще ти кажа защо! — продължи Самюълс и машинално вдигна ръка да приглади немирния перчем, който обаче тази вечер се държеше примерно. — Невъзможно е да е бил по едно и също време на две места.
	— Изглежда, че може — намеси се Сабло. — До днес нямахме улики в Кап Сити. Сега обаче са налице.
	Намръщената физиономия на господин прокурора се проясни:
	— Възможно е Мейтланд да е държал книгата при предишно посещение в Кап Сити, за да си подготви алибито. Да, така е станало — добави, очевидно забравяйки първоначалното си твърдение, че убийството на Франк Питърсън е извършено импулсивно от човек, неспособен да овладее нагона си.
	— Не бива да отхвърляме тази теория, обаче съм виждал много пръстови отпечатъци и тези изглеждат пресни. Линиите и набраздяванията се виждат много ясно — нямаше да е така, ако отпечатъците са били оставени преди седмици или месеци.
	Сабло прошепна едва чуто:
	— Човече, все едно да поискаш карта на дванайсет и да ти се падне картинка.
	— Какво?! — Самюълс рязко извърна глава към него.
	— Говори за блекджек — обясни Ралф. — Накратко, смисълът е следният: щеше да е по-добре да не бяхме открили отпечатъците. Да не бяхме ровили надълбоко.
	Настъпи тишина. След малко Самюълс заговори — почти нехайно, сякаш предлагаше тема за убиване на времето:
	— Да предположим, че не си открил отпечатъци по полиетилена? Или че са били размазани и неясни?
	— Положението ни нямаше да се подобри — намеси се Сабло, — но и нямаше да се влоши.
	Прокурорът кимна:
	— В такъв случай — говоря хипотетично — Ралф щеше да е само някой, който си е купил доста скъпа книга. Няма да я изхвърли, ще си каже, че не е отговорила на очакванията му, и ще я сложи в библиотеката си. Разбира се, след като отстрани полиетиленовата опаковка и я изхвърли.
	— А картоните с пръстовите отпечатъци? — попита Ралф. — Тях какво да ги правя?
	— Какви картони? — повдигна вежда Самюълс. — Не виждам никакви картони. А ти, Юн?
	— Не знам дали ги виждам, или не.
	— Говориш за унищожаване на веществени доказателства — процеди Ралф.
	— О, моля те, не ми вменявай думи, които не съм изрекъл. Разсъждавам на глас, нищо повече. — Прокурорът отново вдигна ръка да укроти перчема, който не беше щръкнал. — Обаче… ето ти тема за размисъл, Андерсън. Първо си отишъл в участъка, но си сравнил отпечатъците в дома си. Жена ти беше ли там?
	— Джийни беше на сбирка на читателския клуб.
	— Аха. Погледнете — книгата е в найлонова торба за смет, а не в официален плик за веществени доказателства. Следователно не фигурира сред тях.
	— Засега — каза Ралф, но вместо да разсъждава върху различните страни на характера на нахакания млад прокурор, се замисли за различните страни на своя характер.
	— Казвам само, че подобна хипотетична възможност може да ти се е въртяла в главата.
	Така ли беше? Ралф не можеше да отговори откровено. И ако наистина му е минало през ума, по каква причина? Да спаси кариерата си от позорно петно, каквото се очертаваше на хоризонта, след като не само всичко беше тръгнало наопаки, ами заплашваше да се срути с гръм и трясък.
	— Грешиш! — отсече. — Книгата ще бъде приобщена като веществено доказателство към делото. Защото детето е мъртво, Бил. Каквото и да ни се случи, е маловажно в сравнение с това.
	— Съгласен съм — кимна Сабло.
	— Естествено — отегчено подхвърли Самюълс. — Каквото и да се случи, лейтенант Юн Сабло ще си спаси кожата.
	— А дали Тери Мейтланд ще си спаси кожата? — попита Ралф. — Ами ако сме арестували невинен човек?
	— Не сме. Уликите го доказват! — сопна се прокурорът.
	С това съвещанието завърши. Ралф се върна в участъка, регистрира „Илюстрована история на окръг Флинт, окръг Дюри и община Канинг“ и я заключи при другите веществени доказателства. Радваше се, че се е отървал от нея.
	Докато вървеше към служебния паркинг, където си беше оставил колата, телефонът му иззвъня. На екранчето беше снимката на жена му и когато натисна бутона за свързване, се стресна от гласа й.
	— Какво става, мила? Плакала ли си?
	— Дерек се обади от лагера.
	Сърцето му се сви и той спря:
	— Всичко наред ли е?
	— Той е добре. _Физически._ Само че е много разтревожен, защото приятели са му пратили имейли за случилото се с Тери. Все повтаряше, че е станала грешка, че е невъзможно тренерът Т. да е направил подобно нещо.
	— А! Само това ли? — Ралф отново тръгна към паркинга; със свободната си ръка се опитваше да извади ключовете от джоба си.
	— Не, не е _само това_! — ядно се сопна тя. — Къде си?
	— В участъка. След малко тръгвам към къщи.
	— Може ли първо да отидеш в затвора и да говориш с него?
	— С Тери ли? Да, мога, стига да пожелае да разговаря с мен, но защо?
	— Забрави за миг уликите и ми отговори на един въпрос — искрено и най-чистосърдечно. Съгласен ли си?
	— Ами добре… — Ралф чуваше отдалеч грохота на грамадните камиони, които летяха по магистралата. Около него щурците пееха лятната си песен сред тревата край тухлената постройка, в която беше работил дълги години. Знаеше какво ще го попита Джийни.
	— Убеден ли си, че Тери Мейтланд е убил момченцето?
	Ралф се сети за човека, когото Върбова клонка беше закарала с таксито до Дъброу и който я беше нарекъл „госпожо“, въпреки че би трябвало да й знае името. Сети се как този човек беше паркирал белия бус зад кръчмата на Шорти и беше попитал как да стигне до най-близкия медицински пункт за спешна помощ — нещо необичайно за Тери Мейтланд, който беше прекарал във Флинт Сити целия си живот. Сети се за преподавателите, които щяха да се закълнат, че той е бил с тях по времето, когато момченцето е било отвлечено, както и по времето, когато е било убито. Спомни си обаче и как Тери не само беше задал въпрос на Харлан Коубън, ами беше _станал_, сякаш да е сигурен, че ще бъде забелязан и че ще бъде заснет от камерите на телевизията. Дори отпечатъците му върху книгата… доказателствата бяха… прекалено съвършени.
	— Ралф? Чуваш ли ме? Чакам.
	— Как да ти кажа… — промълви той. — Може би щях да съм сигурен, ако като Хауи Голд бях негов треньор, но аз само съм го наблюдавал как тренира Дерек. Затова ще ти отговоря най-чистосърдечно: не знам.
	— Тогава иди при него. Погледни го в очите и го _попитай_.
	— Самюълс ще побеснее, и без това ми има зъб.
	— Бил Самюълс не ме интересува! — разпалено възкликна Джийни. — Интересува ме само нашият син. Убедена съм, че и ти мислиш същото. Направи го заради него, Ралф, заради Дерек.


>>	19.

	Оказа се, че Арлийн Питърсън има застраховка за погребение; Оли намери документите в най-долното чекмедже на малкото й бюро, прибрани в папка заедно с договора за ипотекиране на къщата (ипотеката вече почти беше изплатена) и гаранционните карти за домакинските уреди. Телефонира на погребалната агенция и някакъв човек с глас на професионален оплаквач (може би един от братята Донъли, може би не) му благодари и му съобщи, че „майка му е пристигнала“. Сякаш сама беше отишла дотам, може би с „Юбер“. После попита Оли дали му е необходим формуляр за некролога във вестника. Оли отговори отрицателно. Формулярите бяха на бюрото пред него. Майка му — предвидлива дори в скръбта си — вероятно беше направила фотокопия на формуляра, необходим й за некролога на Франк, в случай че сгреши при попълването. Следващият въпрос на оплаквача беше дали младият господин Питърсън би желал да отиде в агенцията на следващия ден, за да организира траурната служба и погребението. Оли отвърна, че друг ще отиде вместо него — реши, че е редно баща му да се заеме това.
	След като уреди плащането на последния път на майка си, той облегна глава на бюрото и си поплака — тихичко, за да не събуди баща си. Най-после сълзите му пресъхнаха; взе единия формуляр и го попълни, но с печатни букви, защото пишеше много грозно. Щом свърши и това, отиде в кухнята и огледа хаоса: лазанята на линолеума, оглозганото пиле под часовника, пластмасовите съдове и тавичките с храна, натрупани на плотовете. Спомни си нещо, което майка му винаги казваше след тържествени обеди или вечери: „Същинска кочина!“ Взе от шкафа под мивката голям чувал за смет и нахвърля вътре всичко, започвайки със скелета на оглозганото пиле, който му се струваше най-страховит. После изми пода. След като кухнята блесна от чистота (друга любима фраза на майка му), установи, че е гладен. Някак си не беше редно да изпитва глад тъкмо сега, обаче… _„По природа хората са животни — помисли си. — Дори когато майка ти и малкият ти брат са мъртви, искаш да ядеш, а после изсираш храната. Задоволяваш глада и телесните си нужди.“_ Отвори хладилника и видя, че е претъпкан — още тавички и пластмасови съдове с храна, още нарязани колбаси и печено месо. Избра тавичка с пай с кайма и зеленчуци, покрит със снежнобяло картофено пюре, сложи го във фурната и я включи на 350 градуса. Облегна се на плота и внезапно се почувства, сякаш е попаднал в чужда къща. След няколко минути баща му влезе в кухнята. Косата му стърчеше („Приличаш на таралеж“ — би казала Арлийн Питърсън), беше брадясал. Клепачите му бяха подпухнали, изглеждаше замаян.
	— Взех от таблетките на майка ти и съм заспал като труп.
	— Хубаво е, че си поспал, татко.
	— Почистил си кухнята. Трябваше да ти помогна.
	— Не се притеснявай.
	— Майка ти… погребението… — Фред като че ли не знаеше как да продължи; Оли забеляза, че панталонът му е разкопчан, и тъкмо това му се стори най-печалното. Не заплака, изглежда, беше изплакал всичките си сълзи. Засега. Което беше хубаво. _„Поне едно нещо да е наред“_ — рече си наум.
	— Уредено е — каза. — И двамата имате застраховки за погребение. Тя вече е… там. На онова място. — Боеше се да каже „в погребалната агенция“, защото имаше опасност баща му пак да заридае. Имаше опасност и _самият той_ отново да се разплаче.
	— А, така ли? Добре. — Фред седна и притисна опакото на дланта до челото си. — Редно беше аз да го уредя. Задължението е мое… не предполагах, че ще спя толкова дълго.
	— Ако искаш, можеш да отидеш утре. Да избереш ковчег и…
	— Къде да отида?
	— В агенцията на братя Донъли. Същата, която уреди всичко за Франки.
	— Жена ми е мъртва — прошепна Фред. — Не мога да повярвам, че я няма.
	— Да… — смотолеви Оли; не искаше да признае, че е неспособен да мисли за друго. Как тя се извиняваше до последния си дъх, като че ли вината за всичко беше само нейна. — Човекът от агенцията каза, че трябва да уредиш и други подробности. Ще можеш ли?
	— Да. Утре ще съм по-добре… Какво мирише толкова апетитно?
	— Пай с кайма.
	— Майка ти ли го е приготвила, или някой го е донесъл?
	— Не знам.
	— Няма значение, ухае апетитно.
	Вечеряха на кухненската маса, после Оли остави чиниите в мивката, защото съдомиялната беше пълна. Отидоха в дневната. Сега по телевизията предаваха бейзбол — „Филис“ срещу „Метс“. Баща и син безмълвно се втренчиха в екрана, всеки посвоему проучваше границите на пропастта, зейнала в живота им, за да не падне в нея. След известно време Оли прекоси кухнята, седна на стъпалата към задния двор и се загледа в звездите. Бяха безчет. Видя още метеор, спътник и няколко самолета. Хрумна му, че майка му никога няма да ги види, защото е мъртва. Колко абсурдно и несправедливо! Върна се в дневната; бейзболният мач по телевизията продължаваше, Фред беше заспал на стола. Оли го целуна по челото, но той дори не помръдна.


>>	20.

	Докато Ралф шофираше към затвора, получи есемес от Киндерман, шефа на отдел „Компютърна криминология“ към Щатската полиция. Спря колата, паркира на банкета и телефонира на Киндерман, който вдигна след първото позвъняване.
	— Вие не почивате ли в неделя? — подхвърли Ралф.
	— За компютърните маниаци няма почивни дни — отвърна Киндерман; на заден фон се чуваше изпълнението на някаква хевиметъл група. — Освен това съм на мнение, че хубавите новини могат да почакат, обаче лошите трябва да се съобщават незабавно. Още не сме преровили докрай твърдите дискове на Мейтланд — някои педофили са спецове по прикриването, — обаче засега всичко изглежда законно. Никакво порно с деца, всъщност никакво порно. Нито на стационарния му компютър, нито на лаптопа, нито на таблета, нито на телефона му. Изглежда чист като сълза.
	— Прегледахте ли историята на търсенията?
	— Разбира се. Често е влизал в различни сайтове, все популярни — за пазаруване като „Амазон“, дузина спортни, нови блогове като в „Хъфингтън Поуст“. Следи мачовете в Националната лига по бейзбол и май е фен на „Тампа Бей Лайтнинг“. Дори само това свидетелства, че му хлопа дъската. Гледа „Озарк“ по „Нетфликс“ и „Американците“ по „Ай Тюнс“. И аз гледам „Американците“.
	— Продължавай да търсиш.
	— За това ми плащат.

	* * *

	Ралф паркира на служебния паркинг зад затвора, извади от жабката табелката с надпис „Полицай по служба“ и я сложи на таблото. Надзирател Л. Кийн (според надписа на табелката с името му), който го придружи до помещение за разпити, доста ядосано промърмори:
	— Нарушавате правилника, детектив. Почти двайсет и два часът е.
	— Знам колко е часът и не съм тук с развлекателна цел.
	— Окръжният прокурор уведомен ли е за посещението ви?
	— Не ви влиза в работата, Кийн.
	Ралф седна до масата и се запита дали Тери ще се съгласи да се срещне с него. Не бяха намерили порно в компютъра му, нито порносписания в дома му. Както Киндерман беше изтъкнал обаче, някои педофили бяха спецове по _прикриването_.
	_„И все пак защо е допуснал сума народ да му види лицето? И защо не е заличил отпечатъците си?“_
	Самюълс би отговорил, че Мейтланд не е бил на себе си. Доскоро (всъщност сякаш беше преди век) Ралф би се съгласил с него.
	Кийн доведе арестанта. Тери носеше кафяв затворнически гащеризон и гумени чехли. Беше с белезници на ръцете, но отпред.
	— Свалете белезниците, Кийн.
	Онзи поклати глава:
	— Забранено е.
	— Аз отговарям.
	Кийн кисело се усмихна:
	— Не, детектив, тук аз нося отговорността и ще ми се стъжни, ако той реши да прескочи масата и да ви удуши. Все пак ще направя компромис — няма да го прикова към масата. Доволен ли сте?
	Тери се поусмихна, сякаш казваше: _„Сега разбираш ли на какво съм подложен?“_
	Ралф въздъхна:
	— Добре. Оставате ни насаме, ако обичате. И благодаря.
	Кийн излезе, но несъмнено щеше да ги наблюдава през еднопосочното стъкло. Вероятно щеше и да слуша какво си говорят. Ралф си даваше сметка, че няма начин Бил Самюълс да не научи за тазвечерното му посещение в затвора. Погледна Тери и промърмори:
	— Не стърчи така. Седни, ако обичаш.
	Мейтланд седна и сложи ръцете си на масата. Веригата на белезниците издрънча. Той усмихнато подхвърли:
	— Хауи Голд няма да одобри срещата ми с теб.
	— И Самюълс няма да се зарадва, значи сме квит.
	— Какво искаш?
	— Отговори. Ако си невинен, защо една дузина свидетели те разпознаха? Защо намерихме твоите отпечатъци по клона, с който е изнасилено момчето, и навсякъде в буса, с който е било отвлечено?
	Тери поклати глава. Усмивката му беше помръкнала.
	— И аз съм озадачен не по-малко от теб. Благодаря на Бог, на единствения Му син и на всички светци, задето мога да докажа, че съм бил в Кап Сити. Ами ако нямах доказателства, детектив Андерсън? Мисля, че и двамата знаем отговора. Още преди края на лятото щях да се озова в отделението на смъртниците в „Макалистър“, а след две години щях да бъда умъртвен с отровна инжекция. Може би дори по-скоро, защото твоят приятел Самюълс ще прегази молбите ми за обжалване, както булдозер прегазва детски пясъчен замък.
	Ралф понечи да възрази, че прокурорът не му е приятел, но навреме се въздържа и продължи с въпросите:
	— Най-любопитна ми е историята с буса. Онзи с нюйоркската регистрация.
	— Не мога да ти помогна. За последно бях в Ню Йорк през медения си месец, тоест преди шестнайсет години.
	Сега Ралф се усмихна:
	— Тази подробност не ми беше известна, обаче знам, че не си бил наскоро там. Проверихме дали си пътувал през последните шест месеца — само едно пътуване до Охайо през април.
	— Точно така, до Дейтън. Исках да посетя татко, а дъщерите ми бяха във ваканция и пожелаха да ме придружат. И Марси беше с нас.
	— Баща ти в Дейтън ли живее?
	— Да, ако състоянието му напоследък може да се нарече живот. Дълго е за обясняване и не е свързано с тази история. Не използвахме зловещ бял бус, нито дори семейната кола, а взехме самолет. Пет пари не давам колко мои отпечатъци сте намерили в буса, с който е бил отвлечен Франк Питърсън. Не съм го откраднал. Никога през живота си не съм го виждал. Надали ще ми повярваш, но е самата истина.
	— Никой не смята, че си бил в Ню Йорк и оттам си откраднал буса. Теорията на Бил Самюълс е, че онзи, който го е отмъкнал от Голямата ябълка, го е зарязал в нашия град или в околността, и то с ключа на таблото. После пък ти си го откраднал и си го скрил някъде, докато си се подготвял за… за онова, което си направил.
	— Много умен ход за човек, който, след като е извършил ужасно престъпление, не се е постарал дори да се дегизира, та да не го разпознаят.
	— Самюълс ще обясни на заседателите, че след убийството не си бил на себе си, и те ще му повярват.
	— Ще продължат ли да му вярват след показанията на Ев, Били и Деби? И след като Хауи им покаже видеозаписа от срещата с Коубън?
	Ралф не желаеше да подхваща тази тема. Поне засега.
	— Ти познаваше ли Франк Питърсън?
	Мейтланд се изсмя горчиво — звукът повече напомняше лай.
	— Задаваш ми въпрос, на който Хауи не би искал да отговоря.
	— Означава ли, че няма да получа отговор?
	— Всъщност ще задоволя любопитството ти. Познавах го, колкото да му кажа здрасти като на всички хлапета в Уест Сайд, само толкова, ако ме разбираш. Още беше в началното училище и не спортуваше. Човек не можеше да не го забележи заради червената му коса — също като знак „стоп“. И брат му Оли също е червенокос. Бях му треньор в Детската лига, но като стана на тринайсет, загуби интерес към бейзбола. Случва се понякога…
	— Не си бил хвърлил око на Франки, така ли?
	— Не, Ралф. Сексът с деца не ме привлича.
	— Не си ли го видял случайно как бута велосипеда си със скъсаната верига, прекосявайки паркинга пред магазина на Джералд? Не си ли помисли: „Охо, падна ми в ръчичките!“?
	Тери не продума, само го изгледа с безмерно презрение. Ралф обаче не сведе поглед и продължи да се взира в него. След секунда Тери въздъхна, вдигна окованите си с белезници ръце към еднопосочното огледало и извика:
	— Приключихме!
	— Не бързай толкова — промърмори Ралф. — Ще ти задам още един въпрос и настоявам да ме гледаш в очите, когато отговориш. Ти ли уби Франки Питърсън?
	Погледът на Тери не се отклони нито за миг.
	— Не бях аз!
	Кийн го отведе. Ралф не помръдна; налагаше се да изчака надзирателя, който щеше да го преведе през трите заключени врати. Е, вече знаеше отговора на въпроса, който Джийни го беше помолила да зададе. „Не бях аз“ — беше отвърнал Мейтланд, все така гледайки го в очите.
	Ралф искаше да му повярва.
	И не _можеше_.


>	Повдигане на обвинението
>	16 юли

>>	1.

	— Не! — възкликна Хауи Голд. — Не, не и не!
	— За негово добро е — възрази Ралф. — Самият ти виждаш…
	— Виждам снимка на първа страница на вестника! Виждам водещата новина по всички телевизионни канали — как извеждат от затвора моя клиент с бронежилетка върху сакото. С други думи — все едно вече е осъден. Белезниците са достатъчно унизителни, а това вече ще е върхът.
	Седмина души стояха в зоната за посещения на окръжния затвор; играчките бяха прибрани в разноцветните пластмасови кутии, столовете — обърнати върху масите. Срещу Тери и Хауи Голд се бяха изправили окръжният шериф Дулин, Ралф Андерсън и Върнън Гилстрап, помощник-окръжният прокурор. Навярно Самюълс вече беше в съда. Дулин не възрази, но продължи да се пресяга, подавайки на Тери бронежилетката. На гърба й с крещящо, сякаш обвиняващо жълто бяха написани буквите ЗОФ — Затвор на окръг Флинт. От нея висяха трите прикрепващи ленти — по една за ръцете и една — за кръста.
	Двама души от охраната на затвора (които биха поправили онзи, който ги нарече надзиратели) стояха със скръстени ръце до вратата към улицата. Единият беше наблюдавал как Тери се бръсне със самобръсначка еднодневка, другият беше пребъркал джобовете на костюма и ризата, донесени от Марси, прокарал беше пръст дори по задния шев на синята вратовръзка.
	Помощник-прокурор Гилстрап погледна Тери:
	— Е, драги? Ще рискуваш ли да те гръмнат? Ще е чудесно, ако питаш мен. Тъкмо ще спестиш на щата разходите по делата за обжалване, преди да те боцнат с отровната игла.
	— Това не биваше да го казваш. Не е честно — процеди Голд.
	Гилстрап, който от дълги години работеше в системата и навярно щеше да се пенсионира (с тлъста пенсия), ако Бил Самюълс загубеше изборите, само злобно се подсмихна.
	— Ей, Мичъл! — подвикна Тери. Надзирателят, който по време на бръсненето го беше наблюдавал да не си пререже гърлото с еднодневка „Бик“, повдигна вежди, но остана със скръстени ръце. — Горещо ли е навън?
	— Беше двайсет и девет градуса, като влизах тук. По радиото казаха, че до обяд термометрите ще показват близо четирийсет.
	— Не искам бронежилетка — каза Тери на шерифа, усмихна се и изведнъж заприлича на хлапак. — Не искам ризата ми да е мокра от пот, когато застана пред съдия Хортън. Бях треньор на внука му в Детската лига.
	Решението му очевидно разтревожи Гилстрап, който извади бележник от джоба на карираното си сако и си записа нещо.
	— Да тръгваме. — Голд хвана ръката на Тери.
	Мобилният на Ралф иззвъня. Извади го от калъфа, закачен отляво на колана му (отдясно беше кобурът му), погледна екранчето и извика:
	— Чакайте, чакайте. Налага се да се обадя.
	— О, я стига! — намръщи се Хауи Голд. — Това да не ти е цирково представление?
	Ралф не му обърна внимание и отиде при автоматите за храни и напитки в отсрещния край на помещението. Застана под табела с надпис САМО ЗА ПОСЕТИТЕЛИ, каза няколко думи, заслуша се, затвори телефона и се върна при другите:
	— Е, да приключваме.
	Мичъл закопча белезниците на китките на Тери, попита дали го стягат и когато Мейтланд поклати глава, каза:
	— Тогава да вървим.
	Хауи си свали сакото и го преметна върху белезниците. Двамата служители от охраната изведоха Тери, Гилстрап наперено пристъпваше пред тях като мажоретка.
	Адвокатът се изравни с Ралф и тихо каза:
	— Жестоко се издънихте. — И тъй като Андерсън не продума, добави: — Добре, мълчи си, колкото искаш, но преди разширеното съдебно заседание ние с теб и със Самюълс трябва да си поговорим. Добре е и Пели да присъства. Фактите няма да излязат наяве днес, а по-късно и тогава новината ще гръмне така, че ще я отразят не само местните телевизии, а и Си Ен Ен, „Фокс“, Ем Ес Ен Би Си, блоговете. Никой няма да пропусне сензацията. Ще е като смесица от процеса срещу О Джей Симпсън и „Екзорсистът“.
	„О, да, несъмнено ще направиш всичко възможно това да се случи“ — помисли си Ралф. Ако този тарикат накараше репортерите да се съсредоточат само върху въпроса как е възможно един човек да бъде на две места едновременно, те щяха да забравят момчето, изнасилено и убито от чудовище, което може да е било и канибал.
	— Знам какво ти се върти в главата, Ралф, но аз не съм ти враг. Освен ако не ти пука за друго, освен да чуеш как четат смъртната присъда на Тери, само че не го вярвам. Виж, за Самюълс съм сигурен. Не искаш ли да научиш какво се е случило?
	Ралф не отговори.
	Марси Мейтланд чакаше във фоайето; изглеждаше миниатюрна между Бетси Ригинс с грамадния корем и Юн Сабло от Щатската полиция. Видя мъжа си и се втурна към него. Ригинс се опита да я спре, обаче Марси се изтръгна от хватката й. Сабло не помръдна, само наблюдаваше отстрани. Тя успя да погледне Тери в очите и да го целуне по страната, после Мичъл я хвана за раменете и я побутна към шерифа, който още държеше бронежилетката, като че ли не знаеше какво да прави с нея.
	— Недейте така, госпожо Мейтланд — учтиво, но твърдо каза охранителят. — Забранено е.
	— Обичам те, Тери! — извика Марси, когато поведоха мъжа й към вратата. — И момичетата те обичат!
	— Аз ви обичам два пъти повече! Кажи им, че всичко ще се оправи!
	После пристъпи навън, под лъчите на жаркото утринно слънце и бомбардировката от въпроси. На Ралф, който още беше във фоайето, му се стори, че крясъците на репортерите повече приличат на хули.
	Тръгна към вратата, но Хауи се доближи до него („Този лесно не се отказва“ — помисли си Ралф) и тихо каза:
	— Ти си от свестните полицаи. Никога не си взел подкуп и не си укрил веществено доказателство, не си се отклонил от правия път.
	_„Снощи замалко не укрих доказателство — каза си Ралф. — Може би щях да се изкуша, ако не присъстваше и Сабло. Ако бяхме само двамата със Самюълс…“_
	Голд продължи и тонът му беше почти умоляващ:
	— Никога досега не си имал такъв случай. Важи за всички ни. Вече не става въпрос само за момченцето. И майка му е мъртва.
	Ралф се спря като ударен от гръм (тази сутрин не беше включвал телевизора) и се втренчи в адвоката:
	— _Какво_ каза?
	— Починала е вчера. Инфаркт. Вече имаме две жертви. Пак те питам: не искаш ли да узнаеш истината? Не искаш ли да въздадеш справедливост?
	Този път Ралф не се сдържа и кресна:
	— _Знам_ истината! Тъкмо затова ще ти издам една тайна, Хауи. Преди малко ми се обади доктор Боуган от Отделението по патология в общинската болница. Всички резултати от ДНК пробите ще излязат минимум след две седмици, но вече имат резултат за ДНК на семенната течност по задната част на бедрата на жертвата. Съвпада с пробите, които взехме от Мейтланд в събота вечерта. Твоят клиент е убил Франк Питърсън, изнасилил го е и е ръфал плътта му. Накрая така се е възбудил, че се е изпразнил върху трупа. Нещо да кажеш? — Врътна се и забърза към вратата; знаеше, че поне за момента е затворил устата на адвоката. Беше спечелил време, което бе много важно за него, защото парадоксът си оставаше. ДНК пробите не лъжеха. Беше убеден обаче, че и колегите на Мейтланд не лъжат. Мистерията се задълбочаваше, като се вземеха предвид и отпечатъците върху книгата за окръг Флинт и видеозаписа на Канал 81.
	Ралф Андерсън се двоумеше и нерешителността го подлудяваше.


>>	2.

	До 2015-а окръжният съд във Флинт Сити се намираше до затвора, което представляваше голямо удобство за правоохранителните органи. Превеждаха арестуваните, на които предстоеше да бъдат предявени обвинения, от едната каменна сграда в готически стил в съседната, все едно водеха на екскурзия избуяли на ръст дечурлига (само дето децата, тръгнали на екскурзия, много рядко са с белезници). Сега до затвора се издигаше недостроената сграда на комплекс със заседателни, спортни и концертни зали и се налагаше задържаните да бъдат транспортирани до новата съдебна палата — девететажна постройка от стъкло, която зевзеците бяха нарекли Кафеза.
	Пред затвора бяха паркирани две патрулки с включени въртящи се лампи, малък син бус и лъскавият черен кадилак на Хауи Голд. До него стоеше Алек Пели, който приличаше на шофьор, защото носеше черен костюм и тъмни очила. Зад полицейските прегради от отсрещната страна на улицата се бяха струпали репортерите, операторите и зяпачите, двама-трима от които носеха плакати. На един пишеше: ЕКЗЕКУТИРАЙТЕ ДЕТЕУБИЕЦА! На друг: МЕЙТЛАНД, ЩЕ ГОРИШ В АДА. Марси се спря на най-горното стъпало и изумено се вгледа в плакатите.
	Щом съпроводиха затворника надолу по стъпалата, охранителите също спряха — бяха си свършили работата. Шериф Дулин и заместник-прокурорът Гилстрап, които отговаряха за тазсутрешната процедура, придружиха Тери до патрулката, паркирана най-отпред. Ралф и Юн Сабло тръгнаха към другата. Хауи хвана под ръка Марси и преди да я поведе към кадилака си, шепнешком я предупреди:
	— Наведи глава! Не позволявай на хиените да ти снимат лицето.
	— Тези плакати… ужасни са…
	— Не им обръщай внимание, върви с наведена глава.
	Заради горещината стъклата на синия бус бяха свалени. Затворените в него арестанти (предимно хора, компенсиращи скучните си професии с щури изцепки през уикендите), на които предстоеше да бъдат обвинени в по-леки или по-тежки престъпления, видяха Тери. Притиснаха лица към телената преграда и закрещяха:
	— Ей, педал!
	— Зор ли видя да му го вкараш?
	— Спукана ти е работата, Мейтланд!
	— Издуха ли го, преди да му отхапеш пишката?
	Алек понечи да заобиколи ескалейда, за да отвори предната врата, но Хауи поклати глава, направи му знак да се върне и посочи задната врата откъм тротоара. Искаше да защити Марси от хиените, скупчени на отсрещната страна на улицата. Тя беше навела глава и косата скриваше лицето й, но докато вървяха към кадилака сред шумотевицата, я чу да плаче.
	— _Госпожо Мейтланд!_ — провикна се гръмогласен репортер. — _Той каза ли ви, че ще го направи? Опитахте ли се да му попречите?_
	Хауи стисна ръката й:
	— Не отговаряй! — Де да можеше да й каже и да не слуша… — Не се тревожи, ще се погрижим за всичко.
	Докато й помагаше да се качи в колата, Алек му прошепна:
	— Красота! Половината градски полицаи са в отпуск, а безстрашният шериф на Флинт Сити не би могъл да удържи тълпата дори на празненство на военни ветерани.
	— Само ни закарай дотам. Ще седна отзад с Марси.
	Щом Алек седна зад волана и затвори вратите, виковете на репортерите и на другите арестанти вече не се чуваха толкова силно. Патрулките и синият бус потеглиха бавно като погребална процесия. Алек ги последва. Журналисти и фотографи се затичаха по тротоара, без да обръщат внимание на жегата, за да изпреварят колите и да са пред Кафеза, когато Тери пристигне. Телевизионните бусове сигурно вече бяха там, паркирани плътно един след друг като стадо пасящи мастодонти.
	— Мразят го! — проплака Марси. Лекият грим, който си беше сложила, за да прикрие торбичките под очите си, се беше разтекъл и тя изглеждаше комично, като миеща се мечка. — През целия си живот е правил само добро за този град, а всички до един го мразят.
	— Няма да е така, след като разширеният съдебен състав откаже да му предяви обвинение — каза Хауи. — Знам го със сигурност. И Самюълс го знае.
	— Наистина ли си сигурен?
	— При някои дела едва намираш едно основателно съмнение. Тук гъмжи от тях. Затова отговарям с твърдо „да“.
	— За друго питах. Убеден ли си, че хората в този град ще си променят мнението за Тери?
	— Разбира се. — Хауи видя в огледалцето за обратно виждане как Алек се намръщи, но в случаи като този лъжата беше неизбежна. Докато не откриеха (ако успееха) истинския убиец на Франки Питърсън, съгражданите на Тери Мейтланд щяха да са убедени, че той е измамил системата и така се е разминал със смъртната присъда. И, разбира се, щяха да се отнасят с него като с престъпник, избегнал справедливото наказание. Засега обаче Хауи трябваше да се съсредоточи върху предстоящата съдебна процедура.


>>	3.

	Ралф се чувстваше горе-долу добре, когато умът му беше зает с прозаичното ежедневие: какво ще има за вечеря, кога да придружи Джийни до супермаркета, за да й помогне с покупките, да не пропусне вечерното обаждане на Дерек от летния лагер (сега синът му телефонираше по-рядко, явно беше преодолял тъгата по дома). Замислеше ли се за Тери обаче (всъщност мислеше само за него напоследък), незабавно се задействаше нещо като свръхсъзнание, сякаш умът му се опитваше да си внуши, че всичко е като преди: горе си е горе, долу си е долу и капчиците пот над горната му устна са само понеже е много горещо, а климатикът на колата е скапан. Да, човек трябва да се радва на всеки ден, защото животът е кратък, но случващото се тези дни му идваше в повече. С изчезването на филтъра в съзнанието изчезваше и „голямата картина“. Нямаше гора, само дървета. Понякога беше още по-лошо — нямаше и дървета, само дървесна кора.
	Щом малката процесия наближи сградата на окръжния съд, Ралф даде десен мигач и се престрои зад автомобила на шериф Дулин. Репортерите, които бяха причаквали арестанта да излезе, вече прииждаха и си пробиваха път през насъбралото се множество; два пъти повече хора, отколкото онези пред затвора, се бяха натъпкали като сардели на моравата пред сградата. Ралф забеляза емблемите на няколко телевизионни канала, щамповани на тениските на репортерите, под мишниците им вече се бяха образували тъмни кръгове от пот. Русокосата репортерка от Канал 7 в Кап Сити също се появи, косата й беше разрошена, вадички пот се стичаха по лицето й и размазваха тежкия й грим.
	И тук имаше полицейски заграждения, но приливите и отливите на блъскащата се тълпа вече бяха съборили няколко. Дузина полицаи — половината от местното управление, половината от шерифската служба, се опитваха да не допуснат никого на тротоара и на стълбите към съда. Разбира се, не бяха достатъчно, но по време на летните отпуски полицията винаги страдаше от недостиг на хора.
	Репортерите разблъскаха с лакти хората около себе си, за да се озоват най-отпред. Русокосата от Канал 7 също се помъчи да заеме стратегическа позиция, решавайки да омае всички с чаровната си усмивка, позната на местните зрители, обаче някой я удари със саморъчно направен плакат с нескопосано нарисувана спринцовка, надписът под която гласеше: МЕЙТЛАНД ЕТО ТИ ЛЕКАРСТВОТО! Операторът изблъска назад човека с плаката, неволно закачи някаква възрастна жена, тя политна и щеше да падне, ако не я беше подхванала друга жена, която халоса оператора по главата с чантата си. Ралф забеляза (нямаше как да не забележи), че чантата е от изкуствена крокодилска кожа и е червена.
	— Как лешоядите се появиха толкова скорострелно? — промърмори Сабло. — Да им се не види, търчат по-бързо от хлебарки, когато някой запали лампата.
	Ралф само поклати глава: с нарастващо недоумение се взираше в тълпата и се опитваше да я види като едно цяло, ала заради свръхнапрегнатостта му това не му се удаваше. Щом шериф Дулин слезе от колата (от едната страна кафявата му униформена риза се беше измъкнала и се виждаше коремът му, провиснал над колана) и отвори задната врата за Тери, някой извика:
	— _Смърт! Смърт! Смърт!_
	Всички зяпачи заприпяваха след него като на футболен мач:
	— _СМЪРТ! СМЪРТ! СМЪРТ!_
	Тери, поразен и огорчен, се взираше в обезумелите хора; един кичур се беше изплъзнал от грижливо сресаната му коса и закриваше лявото му око. (Ралф чувстваше, че може да преброи всеки косъм.) _„Вижда свои познати_ — каза си. — _Преподавал е на децата им и ги е тренирал, канил ги е в дома си на традиционното барбекю по случай края на бейзболния сезон. А сега всички до един искат смъртта му.“_
	Едно полицейско заграждение падна, през пролуката нахлуха хора — неколцина репортери с микрофони и куп местни, които явно изгаряха от желание да обесят Тери на първия уличен стълб. Двама полицаи се втурнаха насреща им и доста грубо ги изблъскаха назад. Друг изправи заграждението, междувременно озверялата тълпа събори друга бариера. Ралф забеляза как над двайсет души снимат с телефоните си.
	— Да вървим! — извика на Сабло. — Да го вкараме вътре, преди да са задръстили стълбите.
	Изскочиха от колата и забързаха към сградата, Сабло махна на Дулин и Гилстрап да ги последват. През отворената врата Ралф зърна Бил Самюълс, който изглеждаше объркан. И защо? Как е възможно да не е предвидил какво ще се случи? Как е възможно шериф Дулин да не го е предвидил? Всъщност и самият той имаше вина — защо не беше настоял да преведат Тери през задната врата, откъдето влизаха повечето служители в съда?
	— Назад! Всички да се отдръпнат! Оставете съда да си свърши работата!
	Гилстрап и шерифът хванаха Тери под мишниците и го поведоха към стъпалата. Ралф (отново) си помисли колко грозно е карираното сако на заместник-прокурора и се запита дали жена му го е избрала. Ако наистина беше така, тя сигурно тайно го мразеше. Арестантите, които щяха да се потят в напечения от слънцето малък бус, докато бъде предявено обвинение на „звездата на шоуто“, се бяха включили в звуковото меле: някои припяваха „Смърт, смърт!“, други лаеха като кучета, виеха като койоти и удряха с юмруци по металните мрежи на отворените прозорци.
	Ралф се обърна към ескалейда и вдигна ръка, давайки знак на Хауи и Алек Пели да не извеждат от колата Марси, докато Тери не влезе в съда и тълпата не се поукроти. Само че беше твърде късно. Тя отвори задната врата, изтръгна се от хватката на Голд с лекотата, с която се беше изплъзнала от Бетси Ригинс в затвора, и се втурна към съпруга си. Ралф забеляза, че обувките й са с нисък ток и че си е порязала единия прасец, докато си е бръснала краката. „Сигурно й е треперела ръката“ — каза си. Щом тя извика името на Тери, камерите се насочиха към нея. Бяха пет и обективите им приличаха на изцъклени очи. Някой я замери с книга. Ралф не можа да прочете заглавието, но позна книгата по зелената корица — „И страж да бди на пост“ от Харпър Лий. Бяха я обсъждали в читателския клуб на жена му. Обложката се изхлузи, разгърна се и запърха във въздуха като птица. Книгата улучи рамото на Марси и отскочи, но тя сякаш не я забеляза.
	— Марси! — извика Ралф и се спусна към нея. — Марси, насам!
	Тя се огледа — може би го търсеше с поглед, може би — не. Изглеждаше, сякаш е изпаднала в сомнамбулен транс. Като чу името на жена си, Тери се спря, извърна се и не помръдна, въпреки че шериф Дулин го дърпаше към стълбите.
	Хауи изпревари Ралф и хвана под ръка Марси. Някакъв едър мъжага с работен гащеризон събори едната преграда и се втурна към тях, като крещеше:
	— Прикриваше го, а, долна курво! Признай си!
	Адвокат Хауи Голд беше на шейсет, но още бе във форма и не беше страхливец. Приклекна, удари с рамо онзи право в диафрагмата и го изблъска встрани.
	— Нека помогна — извика Ралф.
	— Аз имам грижата за нея! — сопна се Хауи и прегърна Марси през кръста. Лицето му беше пламнало, червенината беше пропълзяла чак до оредялата му коса. — Не ти искаме помощта. Само вкарайте в съда Тери. По-бързо! Не знам какви ги мислите, но това е цирк!
	Ралф възнамеряваше да отговори, че циркът е организиран от шерифа, обаче си премълча, защото донякъде и той имаше вина. Ами Самюълс? Предвидил ли беше какво ще се случи? О, да! Може би дори се беше надявал на сензация, която да предизвика големия интерес на медиите.
	Обърна се тъкмо когато човек с каубойска риза се шмугна покрай един от полицаите, опитващи да удържат тълпата, изтича до Тери и му се изхрачи в лицето. Преди да побегне обратно, Ралф му подложи крак и онзи се просна по корем на платното. Джинсите му бяха клоширани „Ливайс“, на единия заден джоб се виждаше избеляло очертание на кутийка с тютюн за дъвчене. Андерсън махна на един полицай:
	— Закопчай го и го вкарай в твоята патрулка!
	— К-к-колите ни са отзад — заекна онзи. Беше селско момче и изглеждаше на годините на Дерек.
	— Тогава го качи в буса при другите арестанти.
	— Ааа, не м-м-мога, защото тия хора ще…
	Ралф не чу края на фразата, защото пред очите му се разигра невероятна сцена. Докато Дулин и Гилстрап гледаха струпаните зад преградите хора, Тери помагаше на човека с каубойската риза да се изправи. Каза му нещо, което Ралф не чу, въпреки че също като другите му сетива в момента и слухът му бе необичайно изострен. Онзи кимна и си тръгна, като избърса кръвта от лицето си с ръкава на ризата си. По-късно Ралф щеше да си спомни този кратък епизод от дългата пиеса. Споменът щеше да го преследва през дългите нощи, когато сънят упорито отказва да го споходи: въпреки че ръцете му са оковани с белезници, Тери помага на онзи да се изправи… докато храчката още се стича по страната му. Все едно беше сцена от Библията.
	Зяпачите вече бяха безброй и скоро щяха да са неудържими. Въпреки усилията на полицията някои се бяха добрали до двайсетте гранитни стъпала пред главния вход на сградата. Отвътре изскочиха охранители на съда — едър, пълен мъж и кльощава жена — и се опитаха да помогнат на полицаите да освободят пътя на арестанта. Някои се отдръпнаха, но други се втурнаха на местата им.
	Като капак на всичко Гилстрап и Дулин заспориха. Заместник-прокурорът искаше да върнат Тери в автомобила, докато полицията овладее положението. Шерифът пък настояваше незабавно да вкарат в съда арестанта и Ралф Андерсън мислено го подкрепи.
	— Няма време за спорове — извика им. — Тръгваме. Ние с Юн ще вървим пред вас.
	— Извадете си оръжията — изпъхтя Гилстрап. — Ще се стреснат и на бърза ръка ще се отдръпнат!
	Разбира се, това не само беше против правилата, ами бе пълно безумие и Дулин и Ралф само се спогледаха. Шерифът и помощник-прокурорът пак хванаха Тери и го поведоха напред. Поне пред стъпалата нямаше нито репортери, нито зяпачи. В циментовия тротоар блещукаха люспици слюда. _„Ще ги виждам и след като влезем_ — помисли си Ралф. — _Ще греят пред очите ми като миниатюрно съзвездие.“_
	Синият автобус се залюля — арестантите се хвърляха ту на едната, ту на другата страна и продължаваха да припяват „Смърт, смърт!“ заедно с множеството отвън. Зави аларма на кола — двама младежи се бяха покатерили на едно новичко камаро — единият на предния капак, другият на покрива — и танцуваха. Ралф забеляза, че телевизионните камери работят, и си представи как ще изглеждат местните хора в очите на зрителите от другите райони на щата, когато репортажът бъде излъчен в новинарската емисия в шест вечерта — като хиени. Всеки се виждаше съвършено ясно, всеки бе гротеска. Ралф видя как русокосата от Канал 7 отново падна, ударена от плаката със спринцовката, как стана и как устните й се разтегнаха в неприятна усмивка, когато си опипа главата и се втренчи в окървавените си пръсти. Видя човек с татуировки по ръцете; около главата му беше омотана жълта кърпа, чертите на лицето му бяха като размити — може би от белези от изгаряния, с които пластичните хирурзи не са се справили. _„Пръснала го е запалена мазнина_ — помисли си. — _Сигурно се е напил и е решил да си приготви свински пържоли.“_ Видя как мъж размахва каубойска шапка, все едно е на родео. Видя как Хауи води Марси към стъпалата (двамата вървяха с наведени глави, сякаш да се защитят от насрещен вятър) и как някаква жена пристъпи напред и показа среден пръст на Марси. Видя човек с брезентова вестникарска чанта през рамо, който беше нахлупил плетена вълнена шапка въпреки жегата. Видя как някой удари в гърба едрия охранител от съда и как той щеше да падне, ако широкоплещеста чернокожа жена не го беше хванала за колана. Видя тийнейджърка, която се беше качила на раменете си приятеля си. Тя размахваше юмруци и се смееше, едната презрамка на сутиена й се беше смъкнала до лакътя й. Презрамката беше яркожълта. Видя момче със заешка устна и с тениска с щампа на усмихнатото лице на Франк Питърсън. Под щампата пишеше: ПОМНЕТЕ ЖЕРТВАТА. Видя хора, които размахваха саморъчни табели и плакати и крещяха. Зейналите им уста бяха като дупки, облицовани с червена коприна, и с бели зъби. Чу как някой наду тромба на велосипед. Погледна Сабло, който беше разперил ръце, за да удържа прииждащите хора, и разгада изражението му: _„Издънихме се мегаяко!“_
	Дулин и Гилстрап най-после преведоха Тери до стъпалата. Хауи и Марси ги настигнаха. Адвокатът извика нещо на заместник-прокурора и още нещо на шерифа. Гласът му беше заглушен от виковете на озверелите хора и Ралф не чу думите му, но каквито и да бяха, онези двамата се подчиниха. Марси протегна ръце към съпруга си. Дулин я блъсна назад. Някой закрещя „Пукни, Мейтланд, пукни“ и тълпата подхвана новия припев, щом Тери и придружителите му се заизкачваха по стъпалата.
	Ралф отново се загледа в човека с брезентовата вестникарска чанта с надпис ЧЕТЕТЕ „ГЛАСЪТ НА ФЛИНТ СИТИ“ — червените букви бяха избледнели, сякаш чантата беше стояла дълго под дъжда. Загледа се в човека, който носеше плетена вълнена шапка през тази лятна утрин, въпреки че температурата вече прехвърляше трийсет градуса. В човека, който посягаше да извади нещо от чантата. Изведнъж си спомни показанията на госпожа Станхоуп, възрастната жена, видяла как Франк Питърсън се качва в белия бус заедно с Тери. Беше я попитал: _„Сигурна ли сте, че видяхте Франк Питърсън?“_, а тя отговори: _„О, да, беше Франк. Питърсън имат две момчета, и двете червенокоси.“_ Не се ли подаваше рижава коса изпод плетената вълнена шапка?
	_„Преди време ни носеше вестника“_ — бе добавила госпожа Станхоуп.
	Човекът с вълнената шапка измъкна от чантата ръката си. Не държеше вестник.
	Ралф извади глока си и извика колкото му глас държи:
	— _Оръжие! ОРЪЖИЕ!_
	Хората около Оли запищяха и се разбягаха. Като видя старовремския колт с дълга цев, Гилстрап пусна ръката на Тери, приведе се и побягна заднешком. И шерифът пусна ръката на арестанта, но само за да си извади оръжието… по-точно — да се опита. Предпазният ремък беше закопчан и пистолетът си остана в кобура. Ралф не можеше да стреля. Русокосата от Канал 7, още замаяна от удара по главата, стоеше пред Оли Питърсън. По страната й се стичаха тънки струйки кръв.
	— _Залегни!_ — извика й Сабло. Подпираше се на коляно, държеше глока с дясната си ръка и я придържаше с другата.
	Мейтланд хвана жена си за лактите (веригата на белезниците се оказа достатъчно дълга) и я блъсна встрани тъкмо когато Оли стреля над рамото на блондинката от Канал 7. Куршумът проряза дълбока драскотина в главата на Тери, кръв шурна върху костюма, който Марси беше изгладила толкова старателно.
	— _Не ти стигаше брат ми, та уби и майка ми!_ — кресна Оли и отново стреля; този път улучи камарото от отсрещната страна на улицата. Младежите, танцуващи върху него, изпищяха, скочиха на земята и побягнаха.
	Сабло на бегом се изкачи по стъпалата, сграбчи русокосата, дръпна я надолу и се просна върху нея.
	— _Ралф, Ралф, стреляй!_ — извика.
	В мига, в който Андерсън натисна спусъка, един от бягащите зяпачи го блъсна и вместо да улучи Оли, куршумът разби камерата на рамото на един оператор. Човекът я изпусна, притисна длани до лицето си и слепешката се запрепъва назад. Измежду пръстите му струеше кръв.
	— _Мръсник!_ — изкрещя Оли. — _Убиец!_ — И отново натисна спусъка.
	Тери изпъшка и стъпи обратно на тротоара. Притисна окованите си ръце до брадичката си, като че ли му беше хрумнало нещо, което иска да обмисли задълбочено. Марси се втурна към него и го прегърна през кръста. Дулин още се мъчеше да извади от кобура автоматичния си пистолет. Гилстрап тичаше по улицата и отвратителното му карирано сако с цепка отзад се развяваше. Ралф внимателно се прицели и отново стреля. Този път никой не го блъсна; челото на Оли хлътна, сякаш го бяха ударили с чук. Очите му изскочиха от орбитите като на изненадан герой от анимационно филмче, когато трийсет и осем калибровият куршум му пръсна мозъка. Краката му се подкосиха. Той се просна върху вестникарската си чанта, револверът се изплъзна от ръката му, изтрополи две-три стъпала надолу и спря.
	_„Вече можем да се изкачим по стълбите_ — каза си Ралф, все още приведен като за стрелба. — _Пътят е свободен.“_ Само че писъкът на Марси: „Помощ! Помогнете на мъжа ми!“, му подсказа, че няма защо да се изкачват по стъпалата към съда. Не и днес, може би никога повече.


>>	4.

	Първият куршум, изстрелян от Оли Питърсън, само проряза дълбока драскотина в главата на Тери (изтече много кръв, но раната беше повърхностна), от която би му останал белег и неприятен спомен. Третият обаче го прониза в сърцето и върху ризата му се появи бързо уголемяващо се кърваво петно.
	_„Куршумът щеше да улучи предпазната жилетка, ако не беше отказал да я сложи“_ — помисли си Ралф.
	Тери лежеше на тротоара. Очите му бяха отворени. Устните му мърдаха. Хауи Голд понечи да клекне до него, но Ралф го блъсна встрани и Хауи се просна по гръб. Марси се беше надвесила над съпруга си и бърбореше несвързано:
	— Раната не е сериозна, Тер, ще се оправиш, не се предавай…
	Андерсън сложи длан на гърдите й и я накара да се отдръпне. Тери още беше в съзнание, но времето му изтичаше.
	Тъкмо коленичи на тротоара, някой застана до него — оператор от някоя от проклетите телевизии. Юн Сабло хвана човека през кръста, завъртя го и го изтласка встрани. Краката на оператора се преплетоха и той падна, като машинално вдигна камерата, за да я предпази.
	— Тери… — промълви Ралф; виждаше как потта от челото му капе върху лицето на Мейтланд и се смесва с кръвта от раната на главата му. — Тери, ще умреш. Разбираш ли ме? Той хубаво те подреди. Ще умреш!
	— Не! — изписка Марси. — Не, не бива! Момичетата няма да останат без баща. Не може, не бива да умре! — И отново се опита да коленичи до съпруга си и да го прегърне.
	Алек Пели, който беше пребледнял и изглеждаше съсипан, я хвана за блузата и я придърпа към себе си. Хауи някак си се беше изправил на колене, но повече не се намеси.
	— Къде… ме улучи?
	— В гърдите, Тери. Право в сърцето, предполагам. Искам да направиш предсмъртно признание, чу ли? Признай, че си убил Франк Питърсън. Това е последната възможност да ти олекне на съвестта.
	Тери се усмихна, от двете страни на устните му потекоха тънки струйки кръв.
	— Не съм го убил — пророни тихо, почти шепнешком, но съвършено ясно. — Невинен съм, Ралф… затова… на твоята съвест няма да олекне.
	Стисна клепачи… после с усилие отново отвори очи. За секунда-две в погледа му искреше живот. Сетне искрата угасна. Ралф сложи пръстите си пред устата му. Тери вече не дишаше.
	Той се обърна към Марси Мейтланд. Беше му трудно, главата му сякаш тежеше тонове.
	— Съжалявам — промълви. — Мъжът ти почина.
	Шериф Дулин печално промърмори:
	— Ако не беше отказал да сложи предпазната жилетка…
	Току-що овдовялата жена го изгледа смаяно, но се нахвърли върху Ралф Андерсън — толкова мълниеносно, че Алек Пели не можа да я задържи и в ръката му остана само парче от блузата й:
	— _Ти си виновен! Ако не го беше арестувал пред очите на целия град, тези хора нямаше сега да са тук. Все едно ти го застреля!_
	Ралф Андерсън я остави да издере с нокти дясната му страна и едва след това я хвана за китките. Позволи й да разкървави лицето му може би защото го беше заслужил… не, не може би — заслужил го беше.
	— Марси — промълви. — Застреля го братът на Франк Питърсън и _той_ щеше да е тук, без значение къде сме арестували Тери.
	Алек Пели и Хауи Голд й помогнаха да се изправи, като внимаваха да не настъпят мъртвия й съпруг.
	— Може би е така, детектив Андерсън — процеди Хауи, — само че убиецът нямаше да е заобиколен от стотици хора и щеше да се набива на очи.
	Алек Пели не продума, само изгледа с ледено презрение детектива. Ралф се обърна към Юн, но той извърна очи и подаде ръка на ридаещата блондинка от Канал 7, за да й помогне да се изправи.
	— Получи си предсмъртното признание, нали? — изкрещя Марси и протегна към Ралф ръцете си, почервенели от кръвта на съпруга й. — Доволен ли си!?
	Той не продума; тя го изгледа с отвращение, обърна се и съзря Бил Самюълс. Най-после се беше осмелил да излезе и стоеше на най-горното стъпало между двамата от съдебната охрана.
	— _Каза, че не го е извършил!_ — кресна му Марси. — _Каза, че е невинен! Всички го чухме, мръсник такъв! Миг преди да умре, МЪЖЪТ МИ КАЗА, ЧЕ Е НЕВИНЕН!_
	Самюълс не отговори; обърна се и влезе обратно.
	Сирени. Пищенето на алармата на камарото. Развълнуваното бърборене на хората, които се връщаха, след като опасността беше отминала. Връщаха се, за да видят трупа. Да го снимат и да го качат на стените си във Фейсбук. Сакото, което Хауи беше преметнал върху ръцете на Тери, за да скрие от зяпачите и телевизионните камери белезниците, сега беше захвърлено на улицата — изцапано и окървавено. Ралф го взе и покри с него лицето на Тери (като го видя, Марси нададе жален вой), после отиде до стълбите пред съда, седна и отпусна глава между коленете си.


>	Следи от стъпки. Пъпешът
>	18–20 юли

>>	1.

	Ралф не беше споделил с Джийни най-ужасното си подозрение, засягащо Самюълс — че областният прокурор се е надявал пред съда да се съберат тълпи от справедливо разгневени граждани на Флинт Сити, — затова когато в сряда вечерта Самюълс позвъни на вратата на семейство Андерсън, тя с половин уста го покани да влезе и не се постара да скрие неприязънта си към него.
	— Той е в двора отзад — избърбори, обърна му гръб и тръгна към дневната, където тази вечер Алекс Требек нахъсваше всички участници в „Джепърди“ да се раздадат докрай. — Знаеш как да стигнеш дотам.
	Господин областният прокурор, който тази вечер носеше джинси, маратонки и сива тениска, остана за миг в антрето, сякаш се питаше как да постъпи, после я последва. Пред телевизора имаше две кресла; на по-голямото и по-износеното не седеше никой. Самюълс взе от масичката между креслата дистанционното и намали звука на телевизора. Джийни продължи да се взира в екрана, където участниците се бореха с категорията „Злодеи в литературата“. Отговорът, изписан най-отдолу, гласеше: „Тя поиска да обезглавят Алиса.“
	— Лесен въпрос — обади се Самюълс. — Отговорът е „Царицата на сърцата“. Как е той, Джийни?
	— А ти как мислиш?
	— Съжалявам, че събитията се развиха по този начин.
	— Нашият син е научил, че баща му е отстранен от работа — каза тя, все така взирайки се в екрана. — Прочел го е в интернет. Разбира се, разтревожен е, но новината, че любимият му треньор е бил застрелян пред съда, го е потресла. Настоява да се върне у дома. Помолих го да остане още няколко дни и да се убеди, че наистина иска да напусне лагера. Предпочетох да скрия, че баща му още не е готов да застане очи в очи с него.
	— Не е отстранен, а е в отпуск. Платен отпуск. Такава е процедурата, когато полицай застреля някого…
	— Не по врат, а по шия! Не на мене, ако обичаш! — прекъсна го Джийни. — Ралф каза, че има опасност „отпускът“ да продължи половин година, и то ако се съгласи да се подложи на задължителния психотест.
	— Защо да не се съгласи?
	— Мисли да напусне.
	Самюълс машинално вдигна ръка към главата си, обаче перчемът беше покорен (поне досега) и той я отпусна.
	— В такъв случай можем да станем съдружници. В този град няма свястна автомивка.
	Джийни за първи път извърна очи от телевизора и ги впери в прокурора:
	— Какво намекваш?
	— Няма да се кандидатирам за втори мандат.
	Устните й се разтегнаха в злобна усмивка, режеща като остър нож, която и собствената й майка не би познала:
	— Ясно. Ще напуснеш, преди да са те изритали.
	— Да, ако предпочиташ тази фраза.
	— Предпочитам я — промърмори Джийни. — Иди при него, господин бъдещ прокурор в оставка, и му предложи съдружие. Обаче бъди готов да те замери с нещо тежко.


>>	2.

	Ралф седеше на сгъваем платнен стол; държеше кутийка с бира, на земята до него стоеше хладилна чанта. Чу как се тресна кухненската врата и се озърна, но като видя Самюълс, обърна глава и отново се втренчи в плодното дръвче отвъд оградата.
	— Я, зидарка! — възкликна. — Не съм виждал такава птичка от памтивека.
	Нямаше друг стол, затова прокурорът се настани на пейката до дългата маса за пикник, където бе седял вече няколко пъти, но при по-щастливи обстоятелства. Погледна към дървото и промърмори:
	— Не я виждам.
	— Ето я! — Ралф посочи малката птичка, която разпери криле и отлетя.
	— Според мен не беше зидарка, а врабец.
	— Време е да отидеш на очен лекар. — Андерсън извади от хладилната чанта кутийка бира „Шайнър“ и я подаде на Самюълс.
	— Джийни ми каза, че смяташ да се пенсионираш.
	Ралф сви рамене, но не продума.
	— Ако е заради психотеста, не бива да се притесняваш. Направи онова, което беше длъжен да сториш.
	— Не е заради това. Нито дори заради оператора. Знаеш ли какво му се случи? Първият куршум, който изстрелях, улучи камерата му и парчетата се разлетяха навсякъде. Едно попадна в окото му.
	Прокурорът не знаеше тази подробност, обаче предпочете да замълчи и да отпива от бирата, въпреки че мразеше тази марка.
	— Вероятно ще го загуби — продължи Андерсън. — Лекарите от „Дин Макгий“ в Оклахома Сити се опитват да го спасят, но има опасност да не успеят. Как мислиш, някой ще назначи ли едноок оператор? Вероятно, може би или никога? Кой отговор избираш?
	— Ралф, някой те блъсна, когато стреляше. И още нещо — ако този човек не държеше камерата пред лицето си, може би щеше да загине. Това е утешителното.
	— О, да, много утешително. Обадих се на жена му да се извиня. А тя каза: „Ще съдим полицията на Флинт Сити за десет милиона долара, а като спечелим делото, ще се захванем с теб.“ И ми затвори.
	— Няма да спечелят. Питърсън беше въоръжен, а ти си вършеше работата.
	— И операторът си вършеше работата.
	— Не е същото. Той имаше избор.
	— Не си прав, Бил. — Андерсън се извърна, за да го погледне. — Той имаше _работа_. А онова беше зидарка, да му се не види!
	— Ралф, моля те да ме изслушаш. Мейтланд уби Франк Питърсън. Братът на Питърсън уби Мейтланд. Повечето хора го приемат като саморазправа — око за око, зъб за зъб. И според мен имат право. Разчистване на сметки.
	— Тери каза, че не го е извършил. Знаеше, че умира, и твърдеше, че е невинен.
	Самюълс стана и закрачи напред-назад.
	— Какво друго да каже, след като жена му беше коленичила до него и ридаеше безутешно? — подхвърли. — Нима очакваше да си признае, че е насилил момчето и му е прегризал гърлото — може би не в този ред, но това е без значение, — а като капак се е изпразнил върху него?
	— Налице са куп доказателства, които подкрепят предсмъртното му признание.
	Самюълс измарширува обратно до Ралф и впери поглед в него:
	— Откриха неговата ДНК в семенната течност и това е най-сигурното доказателство за вината му. Тери е убил момчето. Не знам как е нагласил алибито си, обаче знам, че е виновен.
	— Защо си дошъл? За да убедиш мен или себе си?
	— Убеден съм в правотата си. Дойдох само да ти кажа, че знам кой пръв е откраднал белия бус.
	— Нима вече има значение? — промърмори Ралф, но прокурорът забеляза любопитството в погледа му.
	— Ако питаш дали информацията хвърля светлина върху този грозен и заплетен случай, отговорът е отрицателен. Обаче фактите са безкрайно интересни. Интересуват ли те?
	— Разбира се.
	— Бусът е бил откраднат от дванайсетгодишен хлапак.
	— _Дванайсетгодишен?_ Поднасяш ли ме?
	— Не. В допълнение ще кажа, че малкият тарикат е бил на път месеци наред. Добрал се чак до Ел Пасо, където полицай го арестувал, когато спял в поредната открадната кола — някакъв буик — на паркинга на „Уолмарт“. Пътьом е забърсал четири возила, обаче бусът е бил първото. Зарязал го в Охайо и се прехвърлил на друг автомобил. Оставил ключа на таблото — точно както предположихме — добави гордо Самюълс и Ралф си помисли, че донякъде гордостта му е основателна — поне една от теориите им се беше оказала вярна.
	— Обаче още не знаем как бусът се е озовал тук, нали? — промърмори. Нещо му се изплъзваше и това не му даваше покой. Някаква наглед незначителна подробност.
	— Така е — кимна Самюълс. — Дойдох да ти разкажа за буса. Реших, че ще ти е интересно.
	— Е, вече ми го каза.
	Самюълс отпи още една глътка бира и остави кутийката на дървената маса:
	— Няма да се кандидатирам за втори мандат.
	— Така ли?
	— Да. Нека онзи търтей Ричмънд да ме наследи и да види колко ще го заобичат хората, когато откаже да се занимава с осемдесет процента от делата, които се трупат на бюрото му. Казах на жена ти какво съм решил, а тя не прояви и грам съчувствие към мен.
	— Виж, Бил, дълбоко грешиш, ако мислиш, че съм те обвинявал пред нея за случилото се. Думичка не съм казал против теб. Защо да злословя? Аз предложих да арестуваме Тери по време на бейзболния мач и когато в петък ме разпитват хората от Вътрешна сигурност, непременно ще изтъкна този факт.
	— Не съм очаквал нещо различно.
	— От друга страна, както вече споменах, ти не се опита да ме разубедиш.
	— Бях _убеден_, че е виновен. _Още_ съм убеден, макар Тери да продължи да твърди обратното, знаейки, че умира. Не проверихме алибито му, понеже той познава всички в този проклет град и се страхувахме да не го подплашим…
	— Освен това решихме, че е безсмислено, и се издънихме яко…
	— Добре, ясно, престани да ми го натякваш! И още нещо: вярвахме, че той е много опасен, особено за малките момчета, а в събота вечерта беше заобиколен от тях. Бедата е, че като стигнахме до съда, трябваше да го вкараме през задния вход. Грешката ми е, че не настоях за това.
	Самюълс заклати глава толкова силно, че непокорният му перчем отново щръкна:
	— Не се обвинявай! Прехвърлянето от затвора до съда е в компетенциите на шерифа, а не на градската полиция.
	— Дулин нямаше да ме послуша. — Ралф пусна в хладилната чанта празната кутийка от бира и погледна прокурора в очите: — Нито пък теб. Мисля, че го знаеш.
	— Минало-заминало. Минало свършено… или каквато там е поговорката. Случаят е приключен, макар че може би ще остане отворен…
	— Наричат ги ОБР — отворени, но без развитие. Този ще остане такъв дори ако Марси Мейтланд заведе гражданско дело срещу полицията на основание, че съпругът й е бил убит в резултат на небрежност. И като нищо ще го спечели.
	— Има ли такова намерение?
	— Не знам. Още не мога да събера достатъчно смелост да се срещна с нея. Може би Хауи ще ти подскаже какво й се върти в главата.
	— Май не е зле да поговоря с него. Да се опитам да потуша пожара, както се казва.
	— Тази вечер си извор на мъдри поговорки, адвокате.
	Самюълс взе кутийката с бира, намръщи се и я върна обратно. Забеляза, че Джийни Андерсън ги наблюдава през прозореца на кухнята. Не помръдваше, изражението й беше непроницаемо.
	— Майка ми вярваше в „Съдба“ — промърмори той.
	— И аз вярвам — кисело отбеляза Ралф, — обаче след случилото се с Тери вярата ми е разколебана. Малкият Питърсън сякаш изникна от нищото. _От нищото!_
	Самюълс се поусмихна:
	— Не говоря за предопределението, а за списанието за паранормални явления — духове, житни кръгове, извънземни и Бог знае още какво. Мама ми четеше от него, когато бях малък. Една статия ми направи дълбоко впечатление. Озаглавена беше „Стъпки в пясъка“ и в нея се разказваше за младоженци на сватбено пътешествие в пустинята Мохаве. Една нощ опънали палатката си сред горичка от тополи, а когато на другата сутрин младата жена се събудила, съпруга й го нямало. Излязла от горичката, стигнала до мястото, откъдето започвал пясъкът, и видяла следите на мъжа си. Започнала да го вика, ала той не отговорил.
	— Оооо! — ахна Ралф като човек, който гледа филм на ужасите.
	— Проследила следите до първата дюна, после до втората. Ставали все по-ясни, очевидно били отскоро. Проследила ги до третата дюна…
	— После до четвъртата и до петата — благоговейно прошепна Ралф. — _И до днес продължава да върви по следите._ Бил, не ми се ще да ти прекъсна страшната история, обаче смятам да хапна пай, да взема душ и да си легна.
	— Не бързай, изслушай ме. Тя стигнала само до третата дюна. Стъпките заобикаляли пясъчното възвишение, после спирали. Наоколо се ширела само безбрежната пустиня. Жената никога повече не видяла съпруга си.
	— Нима вярваш на тази история?
	— О, не, давам си сметка, че е глупава, но не е там въпросът. Това е метафора. Проследихме стъпките на Тери, защото такива са служебните ни задължения. Така повелява дългът ни, ако ти харесва повече. Проследихме ги, докато спряха в понеделник сутринта. Налице ли е загадка? Да. Някои въпроси ще останат ли завинаги без отговор? Да, освен ако случайно не се натъкнем на нова, удивителна информация. Случва се понякога. Тъкмо затова хората продължават да се питат каква е съдбата на легендарния профсъюзен лидер Джими Хофа, изчезнал мистериозно през 1975-а. Затова се опитват да разгадаят какво се е случило с екипажа на кораба „Мария Селесте“. Затова се водят спорове дали Осуалд е имал съучастници при покушението над Кенеди. Понякога следите спират и нямаме избор, освен да се примирим.
	— А, не е точно така, има една голяма разлика — възрази Ралф. — Жената в твоята история би могла да вярва, че съпругът й е жив… някъде. Може да вярва в това, докато остарее. Само че когато Марси стигна до края на стъпките на мъжа си, той беше пред очите й — проснат мъртъв на тротоара. Ще го погребе утре, така пише в некролога му в днешния вестник. Предполагам, че на погребението ще присъстват само тя и момичетата. Плюс петдесетина „лешояди“ зад оградата, които ще ги обсипват с въпроси и ще ги снимат.
	Самюълс въздъхна:
	— Достатъчно. Отивам си у дома. Разказах ти за хлапака — между другото, казва се Мърл Касиди — и ми е ясно, че не желаеш да чуеш нищо повече…
	— Не, остани още малко — прекъсна го Андерсън. — Разказа ми една история, сега аз ще ти разкажа друга. Не съм я прочел в списание за паранормални явления, а е нещо, което съм изживял. Всяка дума отговаря на истината.
	Прокурорът отново седна на пейката.
	— Когато бях хлапе — на десет-единайсет, горе-долу на възрастта на Франк Питърсън, — мама често купуваше пъпеши от фермерския пазар, когато им беше сезонът. Много ги обичах тогава. Ароматът им е божествен, дините не могат да се сравняват с тях. Един ден тя донесе три-четири пъпеша и аз веднага я попитах може ли да разрежа единия. „Може — отвърна ми, — само не забравяй да изхвърлиш в умивалника семките.“ Глупаво беше да ми напомня, защото дотогава вече имах опит с разрязването на пъпешите. Следиш ли ми мисълта?
	— Ами… да. Сигурно си си порязал пръста.
	— Не, обаче мама се уплаши, защото изпищях така, че сигурно ме чуха и съседите. Дотича при мен, а аз само пищях и сочех пъпеша на кухненския плот. Бях го разрязал надве и вътре гъмжеше от мухи и от излюпените им ларви — гнусни бели червейчета. Мама напръска с „Райд“ онези на плота. После уви останките в кърпа за бърсане на съдове и ги изхвърли в кофата за смет в задния двор. Оттогава само като видя парче пъпеш, ми призлява, камо ли да го ям. Това е _моята_ метафора относно Тери Мейтланд, Бил. Наглед пъпешът беше чудесен, кората му беше непокътната. Нямаше как мухите да са проникнали вътре, обаче някак си бяха успели.
	— Майната му на твоя пъпеш! Майната й на метафората ти! Отивам си у дома. Все пак помисли, преди да напуснеш работа, Бил, става ли? Жена ти предположи, че бързам да напусна, преди да са ме изритали, но ти няма да си принуден да се изправиш пред избирателите, само пред три пенсионирани ченгета, съставляващи жалкия Отдел за вътрешни разследвания, плюс психолог, разчитащ на жалките подаяния от общината, за да закрепи частната си практика, която почти е предала Богу дух. И още нещо: ако напуснеш, всички ще останат с убеждението, че сме се издънили.
	Ралф го изгледа, после гръмко се засмя:
	— Ама ние се издънихме. Нима още не си го разбрал, Бил? Издънихме се, и то жестоко. Купихме пъпеш, който изглеждаше чудесно, но като го разрязахме пред очите на целия град, видяхме гъмжило от личинки. Нямаше как да са попаднали вътре, обаче ги имаше.
	Самюълс бавно тръгна към кухнята. Отвори мрежестата врата, после се обърна (перчемът му игриво заподскача напред-назад) и посочи дървото отвъд оградата:
	— Не беше зидарка, а _врабец_, да му се не види!


>>	3.

	Малко след полунощ (приблизително по времето, когато последният останал от семейство Питърсън се учеше как да си направи примка, използвайки любезните указания в Уикипедия) Марси Мейтланд се събуди от писъците, които долитаха от стаята на по-голямата й дъщеря. Отначало пищеше Грейси (майката винаги разпознава гласовете на децата си), после запищя и Сара и гласовете им се сляха в ужасяваща хармония. Беше първата нощ, през която двете не спяха в стаята на родителите си, но бяха настояли да са заедно и според Марси това щеше да продължи известно време. Нямаше нищо лошо в това.
	Лошото бяха неистовите писъци.
	Марси не си спомняше как изтича до стаята на Сара в дъното на коридора — тези мигове й се губеха. Помнеше само как стана от леглото, как се озова пред отворената врата на Сара и под светлината на пълната луна, нахлуваща през прозореца, видя дъщерите си, които седяха прегърнати в леглото.
	— Какво има? — извика и се огледа, очаквайки да види човек, влязъл в стаята. Отначало й се стори, че той (беше убедена, че е мъж) стои приведен до прозореца, после си даде сметка, че гледа купчина захвърлени жилетки, тениски и маратонки.
	— Тя е виновна! — извика Сара. — Грейс! Каза, че вижда някакъв човек. Много се изплаших, мамо!
	Марси седна на леглото, издърпа по-малката си дъщеря от ръцете на Сара и я прегърна, без да престава да се озърта. Дали непознатият се е скрил в дрешника? Може би — вратата беше затворена. Може да се е шмугнал там, когато е чул стъпките й по коридора. Ами ако е под леглото? Отново усети познатия страх от детството, докато очакваше ръката му да се вкопчи в глезена й. Навярно в другата имаше нож…
	— Грейси? Грейси? Кого видя? Къде?
	Грейс, която плачеше толкова силно, че не можеше да продума, само посочи прозореца.
	Марси тръгна натам, макар при всяка стъпка да се боеше, че краката ще й изневерят. Питаше се дали от полицията още наблюдават къщата. Хауи беше казал, че периодично ще я обхождат, обаче това не означаваше, че непрекъснато ще са на пост, освен това прозорецът на Сара — всъщност всичките им прозорци гледаха или към задния двор, или към страничния, между тяхната къща и къщата на семейство Гандърсън, които бяха заминали на почивка.
	Прозорецът беше заключен. Дворът (под лунната светлина всяко стръкче трева сякаш хвърляше сянка) беше пуст.
	Тя отново седна на леглото и помилва Грейси по сплъстената от пот коса, после попита:
	— Сара, ти видя ли нещо?
	— Ами… — Сара се позамисли. Още прегръщаше сестра си, която ридаеше и беше притиснала глава до рамото й. — Не. За миг ми се стори, че виждам нещо, но сигурно се бях изплашила от писъците на Грейси, която викаше: „Човекът! Човекът!“ Всъщност отвън нямаше никой. — Обърна се към сестра си и се опита да я успокои: — Никой нямаше навън, честно.
	— Сънувала си кошмар, миличка — промълви Марси и наум добави: _„И може би е само първият.“_
	— _Там беше…_ — прошепна Грейси.
	— Ако е така, сигурно е летял — възрази Сара, говорейки възхитително разумно, като се има предвид, че само преди минути се беше събудила от писъците на сестра си. — Защото стаите ни са на втория етаж, нали така?
	— Не знам и не ме интересува. Видях го! Косата му беше черна, къса и щръкнала. Лицето му беше особено… като направено от пластилин. Вместо очи имаше сламки.
	— Ясно, сънувала си кошмар — спокойно отбеляза Сара, като че ли с това темата се изчерпваше.
	— А сега вие, госпожици, идвате с мен — каза Марси, като също се стараеше да говори спокойно. — Ще останем заедно до сутринта.
	Те безмълвно се подчиниха. Тя ги накара да легнат от двете й страни и само след пет минути десетгодишната Грейси отново заспа.
	— Мамо? — прошепна Сара.
	— Какво, миличко?
	— Страхувам се от погребението на татко.
	— И аз.
	— Не искам да ходя… И Грейси не иска.
	— И на мен не ми се иска, скъпа, обаче ще отидем. Ще бъдем смели, както би искал баща ти.
	— Татко толкова ми липсва, че не мога да мисля за друго.
	Марси я целуна по слепоочието:
	— Заспивай, малката ми.
	След известно време Сара се унесе. Марси лежеше между дъщерите си, взираше се в тавана и си мислеше как в съня си Грейс е погледнала през прозореца… сън, който е изглеждал толкова реален, че й се е сторил като наяве.
	_Вместо очи имаше сламки._


>>	4.

	Малко след три през нощта (приблизително по времето, когато Фред Питърсън, понесъл един стол от дневната и с въжето с клупа, преметнато през рамото му, излезе в задния двор на къщата си) Джийни Андерсън се събуди, защото й се пишкаше, и видя, че мъжа й го няма в леглото. Тя отиде до тоалетната, после слезе на долния етаж и завари Ралф на любимото му кресло пред телевизора; седеше неподвижно и се взираше в тъмния екран. Погледна го през очите на любяща съпруга и забеляза, че е отслабнал, откакто бяха открили трупа на Франк Питърсън.
	Сложи ръка на рамото му.
	— Бил Самюълс каза нещо, което не ми дава мира — промърмори той, без да се обърне.
	— Какво?
	— Тъкмо в това е работата, че не знам. Все едно е дума, която ти е на върха на езика.
	— Свързано ли е с хлапака, който е откраднал буса?
	Късно вечерта, когато бяха в леглото, той й беше разказал за разговора си с прокурора и за приключенията на дванайсетгодишния крадец, забележителни заради факта, че хлапакът беше стигнал от щат Ню Йорк чак до Ел Пасо, след като бе откраднал и шофирал четири коли една след друга. Е, може би не беше толкова забележителна, че да бъде описана в списание „Съдба“, но все пак — удивителна. _„Сигурно е ненавиждал пастрока си“_ — бе отбелязала Джийни, преди да изгасят нощната лампа.
	— Да, струва ми се, имаше нещо общо с него — промърмори Ралф. — В буса зърнах и някакво парче хартия. Смятах да му обърна повече внимание, но след суматохата ми изскочи от ума. Мисля, че не съм ти го споменавал.
	Джийни се усмихна и му разроши косата, която (също като тялото му) изглеждаше излиняла в сравнение с преди няколко месеца:
	— Напротив, каза ми. Дори уточни, че ти е заприличало на парче от меню на ресторант с храна за вкъщи.
	— Убеден съм, че е някаква улика.
	— И това ми каза, скъпи.
	— Смятам утре да отида в участъка и да го разгледам по-внимателно. Може да ми помогне да си спомня казаното от Бил.
	— Добре си го намислил. Крайно време е да направиш още нещо, освен да се обвиняваш. Знаеш ли, препрочетох разказа от По. Разказвачът споделя, че бил най-популярното момче в училището, докато не се появил хлапак със същото име.
	Ралф хвана ръката й и я целуна някак разсеяно — личеше си, че мислите му са заети с друго.
	— Дотук няма нещо особено — промърмори. — Уилям Уилсън не е често срещано име като Джо Смит, но пък и не е необичайно като Збигнев Бжежински.
	— Така е, обаче скоро разказвачът открива, че с новодошлия са родени на една и съща дата, освен това носят еднакви дрехи. А най-страшното е, че си приличат като две капки вода и хората не ги различават. Не ти ли се струва познато?
	— Да…
	— Животът си върви, Уилям Уилсън Едно продължава да се среща с Уилям Уилсън Две и тези срещи винаги завършват зле за номер Едно, който става престъпник и твърди, че е по вина на двойника му. Следиш ли ми мисълта?
	— Май да, макар че минава три сутринта.
	— Накрая Уилям Уилсън Едно намушква с меч двойника си, обаче като застава пред огледалото, вижда, че е намушкал себе си.
	— Защото вторият Уилям Уилсън никога не е съществувал, предполагам.
	— Грешиш. Мнозина го били виждали. Накрая обаче Уилям Уилсън Едно получил халюцинации и се самоубил. Вероятно защото не е издържал раздвояването.
	Джийни очакваше Ралф да възрази, обаче той кимна:
	— Има логика. Всъщност отлично попадение от психологическа гледна точка. Особено за… кога? За края на деветнайсети век ли?
	— Да, приблизително. В колежа посещавах курс по американска готика и прочетохме много разкази от По, включително този. Преподавателят ни каза, че читателите имат погрешно мнение за По — вярват, че той пише фантастични разкази за свръхестественото, а всъщност те са реалистични истории за анормална психология.
	— Да, но той е творил по времето, преди да стане известно изследването на пръстовите отпечатъци и ДНК — усмихна се Ралф. — Да си лягаме. Струва ми се, че сега ще мога да заспя.
	— Момент — спря го Джийни. — Ще те попитам нещо, съпруже мой. Може би защото е късно и сме само двамата. Няма кой да чуе, ако ми се присмееш, но моля те, недей, защото ще ме натъжиш.
	— Не бой се.
	— Обещаваш ли?
	— Няма да ти се присмея.
	— Разказа ми историята на Бил за следите от стъпки, които внезапно спирали, и твоята за излюпените ларви, които някак си били попаднали в пъпеша, обаче и двамата сте говорили с метафори. Точно както разказът на По е метафора за раздвоението на личността — поне така твърдеше моят преподавател. Само че какво остава, ако премахнем метафорите?
	— Не знам.
	— Остава необяснимото — промълви тя. — Въпросът ми към теб е елементарен: ами ако отговорът на загадката за двамата Тери се крие в свръхестественото?
	Ралф не й се присмя. Нямаше желание. Беше прекалено късно през нощта за присмиване. Или прекалено рано сутринта. Беше прекалено… и в двата случая.
	— Не вярвам в свръхестественото. Нито в призраци, нито в ангели, нито в божествеността на Исус Христос. Да, ходя на църква, но само защото сред спокойствието понякога мога да изслушам себе си. Също и понеже така е прието. Мислех, че ти посещаваш службите по същата причина. Или заради Дерек.
	— Иска ми се да вярвам в Бог — промълви тя, — понеже отказвам да приема, че животът ни просто свършва, въпреки че това уравновесява двете страни на уравнението: тъй като сме родени от мрака, логично е да се предположи, че се връщаме там. Вярвам обаче в звездите и в безкрайността на вселената. Вярвам, че във всяка шепа пясък има повече вселени, защото безкрайността е двупосочна улица. Вярвам, че в главата ми има още дузина мисли, подредени една след друга, макар да не го съзнавам. Вярвам в съзнателното и в безсъзнателното, макар да не знам какво представляват. Вярвам и в Артър Конан Дойл, чийто герой Шерлок Холмс казва: „Щом елиминираш невъзможното, остава само истината, колкото и да е невероятна.“
	— Май същият Дойл е вярвал в съществуването на феи, нали? — подхвърли Ралф.
	Джийни въздъхна:
	— Да отидем в спалнята и да полудуваме. Може после и двамата да заспим.
	Той с радост прие предложението, но дори докато се любеха (освен при кулминацията, заличила за миг всички мисли), все си повтаряше наум сентенцията на Дойл. Беше разумна, логична. Само че възможно ли е да я промениш така, та да гласи: _„Щом елиминираш естественото, остава само свръхестественото.“?_ Не! Не можеше да повярва на обяснение, нарушаващо правилата на природата — не само от гледната точка на полицай, а и на човешко същество. Франк Питърсън беше убит от реален човек, а не от призрак от комикс. Какво оставаше, колкото и да беше невероятно? Само едно. Франк Питърсън беше убит от вече покойния Тери Мейтланд.


>>	5.

	В сряда през нощта в небето изплува юлската луна — пълна и оранжева като грамаден портокал. Призори в четвъртък, когато Фред Питърсън изнесе на двора ниското столче, на което толкова пъти беше облягал краката си, докато гледаше неделните футболни мачове, луната вече приличаше на студена сребърна монета високо в небето.
	Той нахлузи примката на шията си и я стегна, докато възелът подпря долната му челюст, както беше указано (и придружено с илюстрация) в Уикипедия. Другият край на въжето беше завързан за клон на плодно дръвче като онова отвъд оградата на Ралф Андерсън, макар че това тук беше по-отдавнашен представител на флората на Флинт Сити, пуснало корени по времето, когато американски самолет е пуснал атомната бомба над Хирошима (случилото се е било свръхестествено явление за японците, наблюдаващи го от достатъчно безопасно разстояние, та да не загинат).
	Нестабилното столче се клатушкаше под краката на Фред. Той се вслуша в песента на щурците, нощният ветрец — прохладен и успокояващ след горещия ден и преди следващия, който Фред не очакваше да види — лъхна потното му лице. Решението му да заличи последния Питърсън от Флинт Сити и така да довърши уравнението бе породено от надеждата, че Франк, Арлийн и Оли не са отишли далеч… Навярно още беше възможно да ги настигне. А най-непоносима беше мисълта на сутринта да присъства на погребението на жена си и на сина си, уредено от същата траурна агенция („Братя Донъли“), която следобед щеше да погребе човека, станал причина за смъртта им. Не можеше да го направи.
	Огледа се за последен път, като се питаше наистина ли иска да направи _това_. Отговорът беше положителен, затова той ритна столчето, очаквайки да чуе как вратът му се прекършва, преди да зърне тунела, изпълнен със светлина, в чийто край стоят любимите му хора и му дават знак да се приближи и да започне втори, по-добър живот, в който невинни момчета не са изнасилвани и убивани.
	Не чу пращене. Беше пропуснал или не беше обърнал внимание на указанието в Уикипедия за височината, необходима за счупването на врата на решил да се обеси човек, който тежи деветдесет и два килограма. Не умря, а започна да се задушава. След като притокът на въздух през трахеята беше прекъснат и очите му се изцъклиха, задрямалият му инстинкт за оцеляване се пробуди от звъна на алармата и пулсирането на вътрешните охранителни светлини. В разстояние на три секунди тялото му взе връх над мозъка и желанието да умре беше изместено от жажда за живот.
	Той вдигна ръце, напипа въжето и го задърпа с всички сили. То се разхлаби и Фред си пое въздух — едва-едва, защото примката още беше стегната и възелът отстрани притискаше гърлото му като подута жлеза. Задържа я с една ръка, с другата се пресегна към клона, на който беше завързал въжето. Докосна го, колкото да обели малко от кората — миниатюрните парченца се посипаха по косата му, — обаче не можа да го хване.
	Беше на средна възраст и в недобра форма — физическите му упражнения се свеждаха до отивания до хладилника за поредната бира по време на футболен мач на любимите му „Каубои“ от Далас, но дори като гимназист пет лицеви опори бяха максимумът, на който беше способен. Усети, че въжето се изплъзва от хватката му, отново го хвана с две ръце и го поразхлаби, за да си поеме глътчица въздух, но не можа да се издърпа нагоре. Краката му се полюшваха на двайсетина сантиметра над тревата. Единият му домашен чехъл се изхлузи, последва го вторият. Опита се да извика за помощ, ала само изхриптя… пък и кой ли щеше да е буден по това време, та да го чуе? Възрастната госпожа Гибсън, клюкарката от съседната къща? Сигурно спеше дълбоко, стиснала броеницата си, и сънуваше отец Брикстън.
	Въжето се изхлузи от ръцете му. Клонът изпука. Фред чувстваше как кръвта в главата му пулсира и скоро ще пръсне мозъка му. Чу задавен вик и си помисли: „Не биваше да става така.“
	Размаха ръце, мъчейки се да хване въжето — давещ се човек, който се опитва да излезе на повърхността на езерото, в което е паднал. Пред очите му заиграха големи черни спори и се превърнаха в грамадни отровни гъби. Ала миг преди да запълнят зрителното му поле, в малкия вътрешен двор, осветен от луната, видя мъж, който собственически бе сложил ръка върху барбекюто, на което Фред вече никога нямаше да пече пържоли. Или… може би не беше мъж. Лицето му беше като недовършено, сякаш бе издялано от сляп скулптор. Вместо очи имаше сламки.


>>	6.

	По една случайност Джун Гибсън, приготвила лазанята, която Арлийн Питърсън изсипа на главата си, преди да получи сърдечен удар, не спеше. Нито мислеше за отец Брикстън. Ишиасът не я беше мъчил цели три години и тя вече се надяваше, че се е отървала завинаги от него, но ето че пак я бе хванал — противен, нежелан гост, който отново беше нахълтал в живота й и нямаше намерение да си тръгва. Издаде го стрелкащата болка в задната част на бедрото й, която я връхлетя след панихидата в дома на Питърсънови (тогава все още поносима), обаче Джун познаваше признаците, затова помоли доктор Ричланд за оксикодон и той неохотно й го предписа. Таблетките й донесоха облекчение, но само за кратко. Болката отляво, причинена от възпалението на седалищния нерв, започваше от кръста, вървеше към глезена и се впиваше в него като окови от тръни. Най-лошото на ишиаса (поне на нейния) беше, че когато човек бе в легнало положение, болката се усилваше, вместо да намалее. Ето защо Джун седеше по пижама и халат в дневната, ту гледаше телевизионни реклами как да се сдобие със секси стегнат корем, ту редеше пасианс на айфона, подарен й от сина й по случай Деня на майката.
	Ишиасът я мъчеше и зрението й вече беше поотслабнало, обаче слухът й още беше наред и тъй като беше изключила звука на телевизора, чу изстрела от съседната къща. Машинално скочи на крака и болка скова лявата половина на тялото й.
	_„Мили Боже, Фред Питърсън току-що се гръмна!“_
	Грабна бастуна и приведена като грохнала старица, закуцука към задната врата на дома си. Щом излезе на верандата, под светлината на безсърдечната сребриста луна видя на съседната морава сгърченото тяло на Питърсън. Трясъкът не е бил от изстрел. На врата на Фред беше нахлузена примка и въжето се проточваше към прекършения клон, на което е било завързано.
	Госпожа Гибсън захвърли бастуна (само щеше да я забави), слезе по стъпалата на верандата, като опираше задните си части на перилото, и забързано (доколкото можеше) измина трите метра между двете къщи — беше се изкривила от нечовешката болка в левия крак, започваща от кльощавия й задник и стигаща чак до големия пръст, пищеше, но не чуваше писъците си.
	Коленичи до Фред Питърсън и огледа подутото му, поморавяло лице, изплезения му език и въжето, впито в месестата му шия. Промуши пръсти под примката и задърпа с всички сили, причинявайки си нов пристъп на пареща болка; от гърлото й се изтръгна пронизителен писък и този път тя го чу. Някой запали лампите в отсрещната къща, но Джун не ги видя. Примката най-сетне се разхлабваше, слава на Бог, Исус, Мария и всички светци. Тя зачака Фред Питърсън да поеме глътка въздух.
	Той не помръдна.
	До пенсионирането си на шейсет и две госпожа Гибсън беше касиерка в местния клон на Фърст Нешънъл Банк. След това изкара курс за домашна помощничка и продължи да упражнява тази професия, докато навърши седемдесет и четири — парите й идваха добре като добавка към пенсията. По време на курса задължително ги обучаваха как да правят изкуствено дишане „уста в уста“. Затова сега коленичи до едрия мъж, отметна назад главата му, повдигна брадичката му, с едната си ръка притисна ноздрите му, другата поддържаше повдигната брадичката, та устата му да е отворена, и притисна устни до неговите.
	На десетото обдишване, когато вече й се виеше свят, господин Джагър от отсрещната къща се приближи до нея и я потупа по костеливото рамо:
	— Мъртъв ли е?
	— Не е и ще се постарая да не умре. — Тя извади айфона от джоба на халата си и без да се обръща, го подхвърли на съседа: — Обади се на 911. И ако припадна, ти ще продължиш изкуственото дишане.
	На петнайсетото обдишване й се зави свят и тъкмо когато си мислеше, че ще загуби съзнание, Фред Питърсън си пое въздух. После още веднъж. Тя го изчака да отвори очи и след като това не се случи, повдигна единия му клепач. Виждаше се само склерата, почервеняла заради спуканите кръвоносни съдове.
	Фред си пое въздух за трети път, после дишането му отново спря. Джун започна да му прави сърдечен масаж — не знаеше дали ще помогне, но беше сигурна, че няма да му навреди. Осъзна, че болката в кръста и в крака й е намаляла. Възможно ли беше човек да се излекува от ишиас в резултат на силен шок? Не, разбира се. Ама че глупаво предположение. Причината беше в адреналина и когато той се изчерпеше, тя щеше да се чувства още по-зле.
	Вой на приближаваща сирена раздра предутринния мрак.
	Джун отново притисна устни до устните на Фред Питърсън (най-интимният й контакт с мъж след смъртта на съпруга й през 2004-та) и започна да вдухва въздух в белите му дробове, спирайки всеки път, когато беше на границата да загуби съзнание. Господин Джагър не предложи да й помогне, а и тя не го помоли. До пристигането на линейката отговорността за Питърсън беше само нейна.
	Когато спираше, понякога той поемаше глътка въздух, друг път — не. Джун не забеляза как въртящите се червени лампи на линейката осветиха дворовете и стърчащия остатък от клона, на който Питърсън се беше опитал да се обеси. Единият парамедик й помогна да стане и тя с учудване забеляза, че почти не усеща болка. Беше невероятно. Не вярваше чудото да продължи вечно, но го приемаше с дълбока благодарност.
	— Ние поемаме, госпожо — каза парамедикът. — Справили сте се страхотно.
	— Така си е, Джун — обади си господин Джагър. — Спаси живота на горкия човек.
	Тя избърса от брадичката си потеклата слюнка — смес от нейната и на Питърсън — и промълви:
	— Може би. А може би щеше да е по-добре да не го бях сторила.


>>	7.

	В осем сутринта в четвъртък Ралф се захвана да коси тревата в задния двор. Очакваше го поредният безкраен ден, през който нямаше да е на работа, и косенето беше единственото, с което му хрумна да запълни времето си… но не и мислите си, които се въртяха на собствена безкрайна въртележка като онези за хамстери: обезобразеният труп на Франк Питърсън, свидетелите, записът от срещата с Харлан Коубън, ДНК пробите и най-вече озверялата тълпа пред съдебната зала. Незнайно защо непрекъснато виждаше девойката със смъкнатата презрамка на сутиена — яркожълта панделка, провиснала до лакътя й и подскачаща, докато тя, качена на раменете на приятеля си, гневно размахваше юмруци.
	Така се беше унесъл в мислите си, че малко остана да не чуе звъненето на мобилния си телефон. Изключи косачката и без да обръща внимание на тревата, полепнала по маратонките и по голите му глезени, прие разговора:
	— Андерсън.
	— Обажда се Трой Рамидж, шефе.
	Единият от полицаите, които бяха арестували Тери. Все едно се беше случило много отдавна. В друг живот, както казваха хората.
	— Какво е станало, Трой?
	— Аз съм в болницата с Бетси Ригинс.
	Ралф се усмихна — напоследък му се случваше толкова рядко, та му се стори, сякаш е нахлузил маска.
	— Тя ще ражда, нали?
	— Не, не още. Шефът ме помоли да отида в болницата, защото ти си в отпуск, а Джак Хоскинс още е на риболов на някакво забравено от Бога място.
	— Защо сте там?
	— Преди няколко часа докараха с линейка Фред Питърсън. Опитал да се обеси в задния двор на къщата си, обаче клонът, за който бил завързал въжето, се счупил. Съседката, някоя си госпожа Гибсън, му направила изкуствено дишане и му спасила живота. Преди малко дойде тук да се поинтересува за него и шефът иска тя да даде показания, както е по протокола, ама на мен ми се струва напълно излишно. Причината е ясна като бял ден. Бог е свидетел, че горкият човек имаше куп причини да посегне на живота си.
	— Какво е състоянието му?
	— Според лекарите при него се наблюдава минимална мозъчна активност. Шансовете да се възстанови са едно към сто. Бетси каза, че сигурно ще се поинтересуваш.
	За миг Ралф се изплаши, че ще повърне закуската си, и се отдръпна от косачката, за да не изцапа.
	— Шефе? Чуваш ли ме?
	Ралф преглътна надигналата се в гърлото му противна каша от мюсли и прясно мляко.
	— Да, чувам те. Къде е Бетси в момента?
	— Детектив Ригинс е в стаята на Питърсън заедно със съседката Гибсън. Накара ме да изляза, за да се свържа с теб, защото мобилните телефони са забранени в интензивното отделение. Лекарите им предложиха да поговорят в друга стая, обаче госпожа Гибсън настоя да отговори на въпросите на детектив Ригинс в присъствието на Фред Питърсън. Сякаш си въобразява, че той може да я чуе! Симпатична бабка, обаче явно я мъчат силни болки — личи си по походката й. Да й се чуди човек защо е дошла. Това не е лигавият сериал „Добрият лекар“ и няма да има чудотворно възстановяване.
	Ралф предполагаше каква е причината за посещението на госпожа Гибсън. Сигурно си беше разменяла готварски рецепти с Арлийн Питърсън, навярно Оли и Франки бяха израснали пред очите й. Може би Фред Питърсън е изринал снега от алеята й след някоя от нетипичните за Флинт Сити зимни бури. Тя е отишла в болницата, защото скърби и държи да изкаже уважението си, може би и защото изпитва вина, задето не е оставила Питърсън да умре, вместо да го обрече на престой за неопределено време в болнична стая, където дишането му се поддържа от машини.
	Ужасът от последните осем дни го връхлетя като приливна вълна. Убиецът не се беше задоволил само с Франки — беше унищожил цялото семейство Питърсън. Пълна победа, както се казва при изборите.
	_„Не говори за «убиеца», сякаш е неизвестен. Името му е Тери. Тери е убиецът. Няма други заподозрени.“_
	— Реших, че е хубаво да те информирам — заяви Рамидж. — Хей, погледни на нещата откъм добрата страна. Може би Бетси ще получи контракции, докато е в болницата. Тъкмо няма да се наложи на мъжа й да я кара дотук.
	— Кажи й да си върви у дома!
	— Разбрано. И… Ралф? Много съжалявам за случилото се пред съда. Беше ужасно… ужасна издънка.
	— Точно — въздъхна Ралф. — Благодаря, че се обади.
	Отново се захвана с косенето, тътрейки се бавно подир раздрънканата косачка (крайно време беше да купи нова — вече нямаше извинение да го отлага, след като разполагаше с толкова много свободно време); тъкмо когато приключваше, телефонът му отново засвири буги, изпълнявано на ксилофон. Реши, че е Бетси, обаче сгреши, въпреки че и това обаждане беше от болницата.
	— Още не са ни изпратили изследванията на ДНК пробите — каза без предисловия доктор Едуард Боуган, — но вече имаме други резултати. Кръвта, плюс парченцата кожа от дланта на извършителя, останали по клона, с който е содомизирал момчето… нали помните — грабнал е клона и…
	— Да, помня. Не ме дръжте в неизвестност.
	— Край на неизвестността, детектив. ДНК пробите от клона съвпадат с онези, взети от вътрешната страна на бузите на Мейтланд.
	— Благодаря, доктор Боуган. Ако обичате, предайте информацията на началник Гелър и на лейтенант Сабло от Щатската полиция. Аз съм временно отстранен от длъжност и вероятно няма да се върна на работа до края на лятото.
	— Какъв абсурд!
	— Такива са правилата. Нямам представа кого ще прикрепи Гелър към Юн — Джак Хоскинс е в отпуск, а Бетси Ригинс всеки момент ще роди първото си дете, — но все ще намери някого. Всъщност след смъртта на Мейтланд разследването приключи. Остава да запълним някои празноти, тоест да добавим липсваща информация.
	— Тъкмо това е много важно! — отсече Боуган. — Ако съпругата на Мейтланд реши да заведе гражданско дело, тези резултати от ДНК пробите може би ще вразумят адвоката й и той ще я посъветва да се откаже. Според мен подобно дело ще е перверзия. Мъжът й е умъртвил момчето по възможно най-жестокия начин и ако тя е била в неведение за… наклонностите му… значи не го е познавала или не му е обръщала достатъчно внимание. При сексуалните садисти винаги се наблюдават издайнически признаци. Винаги! Според мен трябваше да ви връчат медал, вместо да ви отстранят от работа.
	— Благодаря ви.
	— Казвам, каквото мисля. Очакваме още много резултати. Желаете ли да ви държа в течение?
	— Ще съм ви благодарен — каза Ралф. Гелър би могъл да прекъсне отпуска на Хоскинс, само дето този тип беше некадърник дори когато бе трезвен, което напоследък му се случваше твърде рядко.
	Пъхна телефона в джоба си и довърши косенето, после завлече косачката в гаража. Докато почистваше контейнера й, мислеше за друг разказ от Едгар По — за човек, зазидан във винарска изба. Не го беше чел, обаче бе гледал филма.
	_„В името на Бога, Монтрезор!“_ — бе извикал човекът, когото зазиждаха, а неговият екзекутор беше повторил: _„Да, в името на Бога.“_
	В случая зазижданият беше Тери Мейтланд, само че тухлите бяха ДНК и той вече беше мъртъв. Да, налице бяха противоречиви доказателства, което беше тревожно, но пък имаха ДНК само от Флинт Сити, но не и от Кап Сити. Да, върху книгата от будката за печатни издания имаше пръстови отпечатъци, обаче можеше да са поставени допълнително. Не беше лесно, както изглежда в криминалните сериали, но не бе и невъзможно.
	_„Ами свидетелите, Ралф? Трима преподаватели, които от години са работили заедно с Мейтланд и са го познавали отлично?“_
	_„Не мисли за тях, а за ДНК тестовете. Солидни доказателства. Най-солидните.“_
	Във филма Монтрезор беше погубен от черна котка, която неволно беше зазидал заедно с жертвата си. Мяукането й беше привлякло хора във винарската изба. Според Ралф котката беше само поредната метафора: гласът на гузната съвест на убиеца. Понякога обаче пурата беше само за пушене и котката — само котка. Нямаше причина непрекъснато да си спомня премрежените от наближаващата смърт очи на Тери или думите му, преди да издъхне, когато повтори, че е невинен. Както Самюълс бе изтъкнал, логично беше Мейтланд да отрече вината си, след като жена му бе коленичила до него и държеше ръката му.
	Ралф седна на работния плот в бараката; беше капнал от умора, въпреки че косенето на малката морава не изискваше кой знае какви усилия. Случилото се през последните минути преди стрелбата непрекъснато го преследваше, чуваше звуци, виждаше картини. Пищенето на алармата на камарото. Лукавата гримаса на русокосата водеща, когато тя забеляза, че е ранена — може би леко, но кръвта по лицето означаваше по-висок рейтинг. Човекът с татуировки на ръцете и с белези от изгаряния по лицето. Момчето със заешката устна. Люспиците слюда, блещукащи като миниатюрно съзвездие в циментовия тротоар. Смъкнатата жълта презрамка на сутиена на непознатото момиче — този образ не му даваше покой, сякаш беше следа в друга посока, само че понякога презрамката е само презрамка.
	— И един човек не може да е на две места едновременно — промърмори.
	— Ралф, сам ли си говориш?
	Той се сепна и вдигна глава. Джийни беше застанала на прага.
	— Сигурно — отговори, — след като тук няма другиго.
	— Аз съм тук! — възкликна тя. — Добре ли си?
	— Всъщност не съм. — Ралф й разказа за Фред Питърсън и видя как лицето й помръкна.
	— Боже мой! Това е краят на цялото семейство. Освен ако той не се възстанови.
	— Каквото и да се случи с него, с тях е свършено. — Ралф стана. — Малко по-късно ще отида до участъка, за да разгледам онази хартийка. Парченце от меню или каквото е там…
	— Първо вземи душ. Миришеш на бензин и на трева.
	Той насила се усмихна и козирува:
	— Слушам, сър.
	Джини застана на пръсти и го целуна по страната:
	— Чуй ме, Ралф. Ще издържиш. Убедена съм.


>>	8.

	Ралф не знаеше куп подробности за временното отстраняване от длъжност, защото досега не му се беше случвало. Например дали е редно, или не да посещава участъка. Затова изчака до късно следобед, когато „пулсът на работата“ беше по-бавен. В общото помещение завари само Стефани Гулд, която още беше с цивилно облекло и въвеждаше докладите на един от старомодните компютри (които градската управа все обещаваше да подмени), и Санди Макгил, която се беше настанила на бюрото на диспечера и четеше „Пийпъл“.
	Стефани го погледна:
	— Здрасти, детектив. Какво те води насам? Чух, че си в платен отпуск.
	— Търся с какво да си запълвам времето.
	— Веднага ще ти го запълня. — Тя посочи купчината доклади до компютъра.
	— Ще го отложим за друг път, става ли?
	— Съжалявам за случилото си. Всички съжаляваме.
	— Благодаря.
	Той се приближи до бюрото на диспечера и поиска от Санди ключа за стаята, в която се съхраняваха доказателствата. Тя му го даде веднага, без да отмести поглед от списанието. На кука до вратата на помещението бяха окачени клипборд и химикалка. Ралф се поколеба дали да не пропусне регистрацията, после обаче вписа името си, датата и часа — 15.30. Всъщност нямаше избор, след като и двете жени знаеха, че е тук и каква е целта на посещението му. Ако някой се поинтересуваше какво е искал да разгледа, щеше да каже самата истина. В крайна сметка беше временно отстранен, не уволнен.
	Стаята беше голяма колкото дрешник и вътре беше горещо и задушно. Флуоресцентните лампи на тавана примигваха. Също като стария компютър и те плачеха да бъдат подменени. Благодарение на субсидията от федералното правителство полицаите на Флинт Сити бяха отлично въоръжени. Голямо чудо, че компютрите и мебелировката се разпадаха — важните клечки не се интересуваха от тия подробности.
	Ако убийството на Франк Питърсън беше извършено по времето, когато Ралф постъпи в полицията, в помещението щяха да се съхраняват четири (може би дори шест) кашона с доказателства по случая с Мейтланд, но след изобретяването на компютрите необходимостта от големи складови помещения беше отпаднала и днес тук имаше само два кашона, плюс сандъчето с инструменти, намерено в буса и съдържащо обичайните гаечни ключове, чукове и отвертки. Отпечатъците на Тери не бяха открити нито върху сандъчето, нито по инструментите. Според Ралф това означаваше, че сандъчето е било в буса от самото начало, а когато Тери е отмъкнал возилото, не си е направил труда да разгледа какво има вътре.
	На единия кашон беше написано МЕЙТЛАНД ДОМ. На другия — БУС/СУБАРУ. Тъкмо този търсеше Ралф. Преряза запечатващата лента — спокойно можеше да го стори, след като Тери вече беше мъртъв.
	Порови вътре, докато откри листчето хартия, което си спомняше, съхранено в прозрачен плик за веществени доказателства. Парчето хартия беше синьо и почти триъгълно. Най-отгоре с тлъсти черни букви беше написано ТОМИ И ТАП. Не се знаеше какво следва подир ТАП, защото другата част от надписа липсваше. В горния ъгъл беше нарисуван малък пай, от който се вдигаше пара. Навярно заради това Ралф беше решил, че парченцето е откъснато от меню на заведение за храна за вкъщи, макар да беше забравил тази подробност. Какво беше казала Джийни, когато разговаряха сутринта? „Вярвам, че в главата ми има още дузина мисли, подредени една след друга, макар да не го съзнавам.“ Ако беше така, той беше готов да даде куп пари, за да хване онази, криеща се зад жълтата презрамка на сутиена. Защото беше сигурен, че я има. Почти сигурен беше и в още нещо — че знае как парченцето хартия се е озовало на пода в буса. Някой беше оставял менюта под чистачките на всички превозни средства в района, където той е бил паркиран. Шофьорът (или хлапакът, който беше откраднал буса, или онзи, който го е откраднал, след като малкият го е зарязал) е откъснал менюто, вместо да вдигне чистачката, и под нея е останало триъгълното парченце хартия. Забелязал го е едва когато е потеглил. Може би се е пресегнал през сваленото стъкло, измъкнал го е и го е хвърлил на пода, вместо да го остави да отлети. Може би защото не обича да замърсява околната среда, а само да краде коли. Или пък зад него се е движела полицейска кола и не е искал да прави каквото и да било, с което да привлече вниманието. Възможно е дори да се е _опитал_ да го изхвърли навън, обаче повей на вятъра да го е върнал в буса. Ралф беше разследвал пътни злополуки (едната с много жертви), при които това се беше случило с изхвърлена незагасена цигара.
	Извади от задния си джоб бележника — никога не се разделяше с него, независимо дали беше в принудителен отпуск, или не — и написа на един празен лист ТОМИ И ТАП. Върна кашона с надпис БУС/СУБАРУ на полицата, от която го беше взел, излезе от малкото помещение (като не пропусна да отбележи точния час) и отново заключи вратата. Върна ключа на Санди и сложи пред нея отворения си бележник. Тя прекъсна за момент запознаването си с най-новите приключения на Дженифър Анистън и погледна написаното.
	— Говори ли ти нещо? — попита Ралф.
	— Тц. — Санди отново се задълбочи в списанието.
	Той се приближи до Стефани Гулд, която продължаваше да въвежда рапортите в базата данни и ругаеше под нос, щом натиснеше погрешен клавиш — явно й се случваше често. Тя погледна написаното в бележника му и промърмори:
	— „Тап“ е ваксина против тетанус, за друго не се сещам. Важно ли е?
	— Не знам. Може би не.
	— Защо не провериш в Гугъл?
	Докато чакаше старомодния си компютър да зареди, Ралф реши да провери в информационната система, за която беше женен. Джийни вдигна на първото позвъняване и отговори на въпроса му, без дори да се замисли:
	— Може да означава Томи и Тапънс — съпруг и съпруга детективи, страшни сладури, описани от Агата Кристи в романите й, които не са за Еркюл Поаро или за мис Марпъл. Ако съм права, вероятно ще намериш ресторант, собственост на англичани емигранти, а специалитетът на заведението е примерно любимата английска закуска, което аз наричам „цър-пър“ — манджата от вчера претопли и не му мисли.
	— Какви ги говориш?
	— Дълго е за обяснение.
	— Може би не е важно — повтори той. _„А може да е. Ровиш се в лайната докрай, за да си сигурен; да ме прощава Шерлок Холмс, но работата на полицейския детектив е най-вече да се рови в лайната.“_
	— Все пак ми е любопитно дали ще изляза права. Нали ще ми кажеш, като се прибереш? И да не забравя — свършихме портокаловия сок.
	— На връщане ще се отбия в деликатесния магазин на Джералд — обеща той и затвори.
	Влезе в Гугъл, написа ТОМИ И ТАПЪНС, после добави РЕСТОРАНТ. Полицейските компютри бяха допотопни, но безжичният интернет работеше като змей. Само след секунди информацията се появи на монитора. Ресторант-кафене „Томи и Тапънс“ се намираше на булевард „Нортуудс“ в Дейтън, Охайо.
	Дейтън… Защо името на този град му беше толкова познато? Не беше ли споменаван по време на тази злощастна история? И ако наистина беше така, по какъв повод? Ралф се облегна на стола и затвори очи. Връзката с жълтата презрамка на сутиена продължаваше да му се изплъзва, обаче в този случай отговорът дойде веднага. По време на последния му разговор насаме с Мейтланд, когато стана въпрос за нюйоркската регистрация на буса, Тери каза, че е бил в Ню Йорк през медения си месец, с други думи — преди шестнайсет години. И че напоследък е пътувал само до Охайо. По-точно — до Дейтън: _„Момичетата бяха във ваканция, а пък аз исках да посетя татко.“_ А когато Ралф го попита дали баща му живее там, отговорът гласеше: _„Да, ако състоянието му напоследък може да се нарече живот.“_
	Той позвъни на Сабло:
	— Здрасти, Юн, аз съм.
	— Привет, Ралф, как ти се отразява отпуската?
	— Бива. Да видиш само как съм окосил моравата! Ей, чух, че ще получиш писмена похвала, задето изигра ролята на рицар, спасяващ нахални телевизионни репортерки.
	— Така се говори. Знаеш ли, животът се отнесе добре с мен, момчето от бедно мексиканско семейство.
	— Ако не ме лъже паметта, ти ми каза, че баща ти притежава най-големия автосалон в Амарило.
	— А, може и така да е било. Наложи ли се обаче да избираш между истината и легендата, пич, избираш легендата. Мъдра мисъл на Джон Форд, режисьора на „Човекът, който застреля Либърти Валънс“. С какво да ти услужа?
	— Самюълс разказа ли ти за хлапето, което първо е откраднало буса?
	— Да! Невероятна история. Знаеш ли, че името му е Мърлин, почти като на магьосника Мерлин. Сто на сто е вълшебник, та да стигне от Ню Йорк чак до Южен Тексас.
	— Можеш ли да се свържеш с колегите от Ел Пасо? Там е свършило приключението на „вълшебника“, обаче от Самюълс научих, че малкият е зарязал буса в Охайо. Интересува ме дали го е оставил близо до ресторант, наречен „Томи и Тапънс“ на булевард „Нортуудс“ в Дейтън.
	— Нищо не ми струва да опитам.
	— Разбрах от Самюълс още нещо — че този Мърл е пътувал дълго из „родината“. Възможно ли е да разбереш _кога_ е зарязал буса? Дали е било през април.
	— Ще се постарая. Ще ми обясниш ли защо се интересуваш?
	— Тери Мейтланд е бил в Дейтън през април. Посетил е баща си.
	— Сериозно? — Тонът на Юн подсказа, че любопитството му се е разпалило. — Сам ли?
	— Със семейството си — неохотно призна Ралф. — Освен това и на отиване, и на връщане са пътували със самолет.
	— В такъв случай предположението ти издиша.
	— Може би, обаче нещо в тази история въздейства по особен начин на съзнанието ми.
	— Не ги разбирам тия купешки думи, детектив, щото съм син на беден и неук мексиканец.
	Ралф само въздъхна.
	— Е, да видим какво ще изровя — промърмори Сабло.
	— Благодаря, Юн.
	Тъкмо когато приключи разговора, в участъка влезе началник Гелър — носеше спортен сак и явно току-що беше взел душ. Ралф му махна за поздрав, но онзи само се намръщи:
	— Не е редно да си тук, детектив.
	Е, поне този въпрос вече имаше отговор.
	— Върви си у дома, окоси моравата или свърши нещо друго.
	— Вече я окосих. — Ралф стана. — Наред е разчистването на мазето.
	— Чудесно, не отлагай. — Гелър се спря на вратата на кабинета си: — И… виж, съжалявам за случилото се. Много съжалявам.
	_„Непрекъснато ми го повтарят“_ — каза си Ралф и излезе под горещото следобедно слънце.


>>	9.

	Юн се обади в девет и петнайсет вечерта, тъкмо когато Джийни отиде да вземе душ. Ралф си записа всичко. Информацията беше оскъдна, но интересна. Той си легна след час и заспа дълбоко за първи път, откакто Тери беше застрелян пред съдебната зала. В четири сутринта го сепна сън, в който тийнейджърката, качена на раменете на гаджето си, гневно размахваше юмруци. Седна в леглото, все още несъбуден напълно, без да осъзнава, че крещи, докато изплашената му съпруга не седна до него и не го хвана за раменете.
	— Какво? Ралф, какво става?
	— Не е презрамката, а _цветът_ й!
	— За какво говориш? — Тя го разтърси. — Кошмар ли сънува, миличък?
	_„Вярвам, че в главата ми има още дузина мисли, подредени една след друга, макар да не го съзнавам.“_ Така беше казала. И сънят (вече избледняващ като всички сънища) беше една от тези мисли.
	— Стана ми ясно — промълви той. — Стана ми ясно в съня ми.
	— Какво, скъпи? Нещо за Тери ли?
	— За тийнейджърката. Презрамката на сутиена й беше светложълта. Само че и още нещо беше жълто. В съня си знаех какво е, обаче сега… — Той стъпи на пода, приведе се и опря ръце на коленете си, щръкнали под развлечените боксерки, с които спеше. — Вече не го помня.
	— Ще си го спомниш. Хайде, легни си. Изкара ми ангелите.
	— Извинявай. — Той се просна на леглото.
	— Ще можеш ли да заспиш отново?
	— Не знам.
	— Какво ти съобщи лейтенант Сабло по телефона?
	— Не ти ли казах? — престори се на учуден Ралф.
	— Не, а пък аз реших да не те притискам. По изражението ти разбрах, че размишляваш за нещо.
	— Ще ти разкажа сутринта.
	— Така ме стресна, че надали ще заспя, затова давай още сега.
	— Ами, няма кой знае колко за разказване. Юн проследил момчето чрез полицая, който го арестувал — човекът харесал хлапето и следял какво се случва с него. Засега младият господин Касиди е в дом в Ел Пасо. Заради кражбата на колата ще бъде изправен пред съд за малолетни престъпници, обаче никой не знае кога и къде. Вероятно в окръг Дъчис, щат Ню Йорк, само че те не се натискат да го приберат, нито пък той — да се върне. Ето защо засега е в „правна неопределеност“, както е юридическият термин, и според Юн това го устройвало. Пастрокът често му посягал, а майка му се преструвала, че не забелязва — така гласи версията му. И вероятно е правдива, защото домашното насилие над деца е често срещано.
	— Горкото момче, не е чудно, че е избягало от къщи. Какво ще стане с него?
	— Рано или късно ще го изпратят обратно. Правораздавателната машина работи бавно, но много прецизно. Ще го осъдят условно или ще му приспаднат времето, прекарано в специалния дом, и ще го освободят. Полицаите в града ще са предупредени за положението му вкъщи, обаче след време историята ще се повтори. Хората, които бият децата си, понякога натискат „пауза“, но никога „стоп“.
	Той сключи пръсти на тила си и се замисли за Тери, който никога не беше проявявал склонност към насилие.
	— Да, малкият пътешественик е бил в Дейтън — продължи — и вече е искал да се отърве от буса. Спрял на обществен паркинг, защото бил безплатен, нямало служител, който да събира такса, както и защото бил видял в далечината златните арки на „Макдоналдс“. Казал на Юн, че не си спомня ресторанта „Томи и Тапънс“, обаче зърнал тийнейджър с тениска, на гърба на която пишело „Томи Нещо си“. Младежът носел куп сини листовки и мушкал по една под чистачките на колите, паркирани на улицата. Видял Мърл и му обещал два долара, ако пъхне менютата под чистачките на автомобилите на паркинга. Хлапакът отказал и отишъл да обядва в „Макдоналдс“. Като се върнал, младежа го нямало, обаче под чистачките на всички превозни средства на паркинга имало менюта. Хлапето било предпазливо и (Бог знае защо) помислило, че това е лоша поличба. Пък и вече било решило да си намери друг автомобил.
	— Ако не е било предпазливо, сигурно са щели да го заловят много по-рано — отбеляза Джийни.
	— Имаш право. И така, нашият Мърл обиколил паркинга, търсейки незаключени коли. Казал на Юн, че се изненадал колко много са оставени на произвола.
	— Ти обаче не си изненадан, нали?
	Ралф се усмихна:
	— Хората са небрежни. С шестата кола той ударил джакпота — била отключена, а зад сенника имало резервен ключ. Била идеална за него — най-обикновена черна тойота от онези, които не се набиват на очи и по шосетата ежедневно се движат хиляди като нея. Преди обаче да потегли, той оставил ключа на буса на таблото, защото, както казал на Юн, се надявал някой друг да го открадне и, цитирам: „Щеше да отведе ченгетата по погрешна следа.“ Все едно бил убиец, издирван в шест щата, а не избягал от къщи хлапак, който никога не забравял да включи мигач, преди да завие.
	— Така ли е казал? — засмя се Джийни.
	— Точно така. Пък и тъй или иначе е трябвало да се върне при буса, за да вземе нещо: купчина сгънати кашони, които слагал на седалката, за да изглежда по-висок зад волана.
	— Харесва ми това хлапе. Дерек не би се сетил за такова нещо.
	_„А ние никога не сме му дали повод да избяга от къщи“_ — помисли си Ралф.
	— Оставил ли е листа с менюто под чистачките на буса?
	— Юн му задал този въпрос и отговорът бил: „Да бе, притрябвало ми е тъпото меню.“
	— Излиза, че онзи, който е откъснал менюто (парченце от което е влетяло в кабината), е откраднал буса от паркинга в Дейтън.
	— Така трябва да е станало. А сега ще ти кажа защо се бях замислил. Хлапето смятало, че това се е случило през април. Приемам го с известна доза скептицизъм, защото се съмнявам, че му е пукало за датите и месеците; от друга страна, казало на Юн, че е било през пролетта, защото дърветата се били разлистили, но още не било твърде горещо. Да предположим, че наистина е било през април, тъкмо когато Тери е посетил баща си в Дейтън.
	— Само дето е бил със семейството си и са пътували със самолет дотам и обратно.
	— Известно ми е. Да кажем, че е съвпадение. Само че когато същият бус се озовава тук, във Флинт Сити, не съм склонен да повярвам в две съвпадения, свързани с един и същ „Форд Еконолайн“. Юн предположи, че Тери може да е имал съучастник.
	Джийни повдигна вежда:
	— С когото са си приличали като две капки вода? Може би брат близнак на име Уилям Уилсън, така ли?
	— Да, идеята е абсурдна. Само че всичко в тази история е абсурдно. Тери е в Дейтън, бусът — също. Тери се връща във Флинт Сити и бусът се озовава в същия град. Има дума за това, обаче ми се изплъзва.
	— Не е дума, а фраза — стечение на обстоятелствата.
	— Искам да поговоря с Марси — промърмори той. — Ще я помоля да ми разкаже всичко, което си спомня за семейното пътуване до Дейтън. Само че тя отказва да се срещне с мен и няма начин да я разубедя.
	— Ще опиташ ли все пак?
	— О, да!
	— Сега ще можеш ли да заспиш?
	— Май да. Обичам те.
	— И аз те обичам.
	Ралф тъкмо се унасяше, когато тя каза високо и почти грубо, все едно се надяваше, като го стресне, да му помогне да си спомни доловеното в съня му:
	— Ако не е била презрамката на сутиена, тогава какво е било?
	За миг той видя съвсем ясно думата НЕМОЖЕ. Само че буквите бяха синьо-зелени, а не жълти. Ето каква е връзката… Помъчи се да се вкопчи в нея, но тя му се изплъзна.
	— Губи ми се…
	— Засега, но ще си спомниш. Познавам те.
	Двамата заспаха. Ралф се събуди в осем — утрото беше настъпило, звучеше птичият хор.


>>	10.

	До десет сутринта в петък Сара и Грейс бяха стигнали до албума „Нощ след тежък ден“, а на Марси й се струваше, че наистина полудява.
	Момичетата бяха намерили в гаража грамофона (за който Тери твърдеше, че е купил много изгодно по e-bay) и сбирката му от албуми на „Бийтълс“. Занесли ги бяха в стаята на Грейс и първо бяха пуснали „Запознайте се с «Бийтълс»“!
	— Ще изслушаме всички — каза Сара. — Все едно ще сме с татко. Ако не възразяваш, мамо.
	Марси отговори, че няма нищо против. Нима можеше да каже друго, като гледаше бледите им, изпити лица и зачервените им от плач очи? Само дето не подозираше как ще й въздействат песните. Разбира се, момичетата ги знаеха наизуст; когато Тери беше в гаража, грамофонът непрекъснато свиреше и в малкото помещение звучаха песни на групите, символизиращи британската инвазия в популярната музика, които той (роден доста след това) не беше имал възможност да слуша на живо, обаче много харесваше: „Сърчърс“, „Зомбис“, „Дейв Кларк Файв“, „Кинкс“, „Т. Рекс“ и… разбира се… „Бийтълс“. Най-вече „Бийтълс“.
	Момичетата обожаваха тези групи и песните им заради баща си, но за Марси мелодиите бяха изпълнени и с друг емоционален заряд, навяваха й горчиво-сладки спомени. За разлика от Сара и Грейс тя беше чула за първи път „Викам твоето име“, докато се натискаше с Тери на задната седалка на колата на баща му; той я целуваше по шията и беше пъхнал ръка под блузата й. За разлика от тях тя беше слушала „Не можеш да ми купиш любов“ (песента, която в момента звучеше в стаята на горния етаж), седнала на канапето в първия апартамент, в който беше заживяла заедно с Тери; държаха се за ръце, гледаха черно-бяло копие на „Нощ след тежък ден“ на допотопното видео, купено от гаражна разпродажба за двайсет долара (музикантите от знаменитата четворка — още съвсем млади, се раздаваха и влудяваха публиката), и тя знаеше, че ще се омъжи за младежа до нея, макар той още да не го подозираше. Джон Ленън беше ли вече мъртъв по това време, застрелян на улицата също като съпруга й?
	Не знаеше, не можеше да си спомни. Знаеше само, че със Сара и Грейс бяха запазили достойнството си по време на погребението, ала сега животът й като самотна майка (о, тази ужасна фраза!) се простираше пред нея като безкраен, пуст път и музиката на „Бийтълс“ беше като сол в раната, причинена от скръбта. Всеки чудесен вокал, всеки изкусен китарен риф на Джордж Харисън й причиняваше болка. Два пъти излезе от кухнята, където седеше до масата и се взираше в чашата си с изстиващо кафе, отиде до стълбището и си пое дъх да извика: _„Стига! Спрете грамофона!“_, и два пъти се отказа. И те скърбяха.
	Стана за трети път, приближи до шкафа и издърпа докрай чекмеджето с приборите за хранене. Не вярваше да намери, каквото търсеше, обаче го напипа — пакет „Уинстън“. Останали бяха три цигари. Не, четири — едната се беше пъхнала встрани. Марси не беше пушила от петия рожден ден на Грейси, когато получи ужасен пристъп на кашлица, докато бъркаше тестото за тортата, и се зарече завинаги да откаже цигарите. Само че вместо да изхвърли тези последни „воини на рака“, беше тикнала пакета в дъното на чекмеджето с приборите, сякаш нещо й беше подсказвало, че след време отново ще й се прииска да запали.
	_„Отпреди пет години са. Сто на сто са мухлясали или още по-лошо. Ще кашляш, докато припаднеш!“_
	Чудесно. Още по-добре.
	Извади ги от пакета, едва сдържайки желанието си да запали веднага. _„Пушачите никога не се отказват, само спират временно“_ — помисли си. Приближи се до стълбището, наклони глава и се заслуша. „И аз я обичам“ беше свършила, сега звучеше „Кажи ми защо“ (извечният въпрос). Момичетата вероятно седяха на леглото на Грейс, не разговаряха, само слушаха. Може би се държаха за ръце. Вземаха причастието на баща си. Албумите му (някои купени от „Да върнем времето назад“, магазина за плочи в Кап Сити, други — по интернет), всички били в ръцете му, с които навремето прегръщаше дъщерите си.
	Тя прекоси дневната, приближи се до малката печка на дърва, която палеха само през най-мразовитите зимни нощи, и слепешката се пресегна за кутийката кибрит на полицата, защото там стояха и няколко снимки, които още нямаше сили да погледне. Може би след месец щеше да събере смелост. Може би след година… Колко време е необходимо да се съвземеш след първия, най-мъчителния удар, когато скръбта е непоносима? Може би щеше да намери отговор в сайта на корпорацията WebMD, на който се публикуваха новини и съвети за здравословен живот, обаче се боеше да погледне.
	Поне репортерите си бяха отишли (след погребението се втурнаха обратно към Кап Сити заради някакъв политически скандал) и не й се налагаше да рискува и да запали цигара на задната веранда, където момичетата можеха да я видят през прозореца как се отдава на стария си порок. Или пък в гаража, където щяха да подушат тютюневия дим, ако дойдеха за още плочи.
	Отвори входната врата и едва не се сблъска с Ралф Андерсън, който тъкмо се канеше да почука.


>>	11.

	Отвращението и ужасът в погледа на Марси (сякаш бе видяла чудовище или зомби от оня сериал) подействаха на Ралф като удар с юмрук в гърдите. Въпреки това забеляза разчорлената й коса, мазното петно на ревера на халата й (твърде голям за нея, може би беше на Тери), леко изкривената цигара между пръстите й. Забеляза и още нещо. Открай време беше много привлекателна, но вече започваше да губи красотата си — нещо, което доскоро би сметнал за невъзможно.
	— Марси…
	— Млъкни! Нямаш работа тук. Махай се веднага! — Говореше задъхано, сякаш някой я беше ударил.
	— Налага се да поговорим. Моля те да се съгласиш.
	— Ти уби мъжа ми. Точка.
	Понечи да затвори вратата, но Ралф протегна ръка и я задържа.
	— Друг го уби, но не отричам, че и аз имам вина. Наречи ме съучастник, ако искаш. Не биваше да го арестувам публично. Не биваше поради ред причини. Имах свои доводи, обаче се оказаха погрешни и…
	— Махни си ръката от вратата! Веднага, или ще се обадя да те арестуват.
	— Марси…
	— _Не ме наричай така! Нямаш право_, не и след всичко, което ни причини. Не викам за помощ само защото дъщерите ми са у дома и слушат плочите на покойния си баща.
	— Ако обичаш, пусни ме да вляза. — Искаше му се да добави: „Не ме принуждавай да те моля“, само че не биваше, защото не беше достатъчно. — Настоявам да поговорим.
	Тя погледна цигарата между пръстите си и се засмя — дрезгав, ужасяващ смях.
	— Мислех си, че след като гадовете са си отишли, мога да изпуша една цигара пред къщата си. Само че се появи _още по-голяма гад_. Последно предупреждение, гад! Ти, който уби мъжа ми! Разкарай се веднага! Моментално!
	— Ами ако той не го е направил?
	Марси изумено се ококори и за миг престана да дърпа вратата към себе си.
	— _Ако_ не го е…? За Бога, _той ти каза_, че не го е направил! Каза ти го секунди преди да умре! Какво още искаш — потвърждение, връчено ти лично от архангел Гавраил?
	— Ако не го е сторил, виновникът още е на свобода и е отговорен за съсипването на цялото семейство Питърсън, както и на твоето.
	Тя се позамисли за миг, после отсече:
	— Оливър Питърсън е мъртъв заради цирка, който устроихте с онзи мръсник Самюълс. И ти _го уби_, детектив Андерсън, нали не отричаш и това? Застреля го в главата. Очисти човека. Пардон, _момчето_! — Тя затръшна вратата под носа му.
	Ралф понечи да почука, но се отказа и си тръгна.


>>	12.

	Марси облегна гръб на вратата, защото краката й се подкосяваха. Някак си стигна до пейката, на която хората сядаха да си събуят ботушите или калните обувки. На горния етаж единият от „Бийтълс“, когото бяха убили, пееше за всичко, което ще направи, щом се върне у дома. Тя погледна цигарата между пръстите си, като че ли се питаше как се е озовала там, после я прекърши надве и я пъхна в джоба на халата (наистина беше на Тери, Ралф беше познал). _„Разтрепери ме, но пък ми попречи отново да пропуша_ — помислили. — _Може би е редно да му изпратя благодарствено писмо.“_
	Каква наглост! Да я моли за разговор, след като беше съсипал семейството й! Каква наглост да се осмели да се изправи пред нея! Само че…
	_„Ако не го е сторил, виновникът още е на свобода.“_
	Как би трябвало да постъпи, как да реагира на този изненадващ въпрос, след като нямаше сили дори да провери в онзи здравен сайт колко продължава първата фаза на депресията? Пък и защо да прави _каквото и да било_? Нима носеше отговорност? Ченгетата бяха заловили невинен човек и упорстваха докрай, въпреки че бяха проверили алибито му и то се беше оказало солидно като Гибралтарската скала. Нека сами си намерят виновника, ако им стиска. Нейната задача беше да изкара деня, без да полудее, а след това — в някакво бъдеще време, което не можеше да си представи — да реши какво следва. Трябва ли да остане тук, макар половината хора в града да бяха убедени, че човекът, застрелял мъжа й, е въздал Божието правосъдие? Трябва ли да обрече дъщерите си на живот в канибалските общества, наречени прогимназия и гимназия, където ще им се подиграват и ще странят от тях дори само ако носят старомодни маратонки?
	_„Постъпих правилно, като изгоних Андерсън. Не мога да го пусна в дома си. По тона му разбрах, че е искрен — поне така ми се стори, — но как да го пусна в дома си след всичко, което ни причини?“_
	_„Ако не го е сторил…“_
	— Млъкни! — прошепна на себе си. — Млъкни, моля те, млъкни.
	_„… виновникът още е на свобода…“_
	Ами ако го извърши отново?


>>	13.

	Повечето високопоставени жители на Флинт Сити мислеха, че Хауард Голд произлиза от богато или най-малкото от заможно семейство. Той не се стараеше да ги разубеди, въпреки че изобщо не се срамуваше от скромното си потекло. Всъщност баща му се хващаше на всякаква работа — орач, каубой или участник в родео, обикаляйки Югозапада с кемпер „Еърстрийм“ заедно с жена си и двамата си синове, Хауард и Едуард. Хауи работеше, за да си плаща таксите за колежа, после стори същото за Еди. Пое грижите за родителите си, след като баща му прекъсна работа (Андрю Голд не беше спестил нито цент), и пак му оставаха достатъчно пари, за да го смятат за богаташ.
	Членуваше в Ротари клуб и в кънтри клуба „Ролинг Хилс“. Канеше на вечеря важните клиенти в най-скъпите ресторанти във Флинт Сити (два на брой) и подкрепяше материално дузина благотворителни инициативи, включително поддържането на игрището в парка „Естел Барга“. Имаше възможност да поръчва скъпи вина и да впечатлява с избора си, всяка Коледа изпращаше на най-големите си клиенти изискани подаръчни кошници от прочутата фирма „Хари & Дейвид“. Само че когато беше сам в кантората си, както тази петъчна вечер, предпочиташе онова, което ядеше като хлапе по прашните пътища доникъде и обратно, докато слушаше по радиото парчета на кънтри певеца и актьор Клинт Блак и си учеше уроците под зоркия поглед на майка си (ако не беше на училище в някой град по маршрута на баща си). Подозираше, че рано или късно жлъчният му мехур ще сложи край на тези самотни банкети с мазна, нездравословна храна, но пък вече беше прехвърлил шейсетте, без този орган да му създава неприятности, затова — Бог да благослови гените, наследени от баща му. Преди звъненето на телефона да го прекъсне, похапваше с наслада сандвич с пържени яйца и с много майонеза, плюс препържени картофки с кетчуп, а на бюрото го чакаше чинийка с ябълков пай, гарниран със сладолед.
	— Хауард Голд на телефона.
	— Обажда се Марси, Хауи. Ралф Андерсън дойде тази сутрин.
	Голд се намръщи:
	— У вас ли дойде? Няма право! В принудителен отпуск е. Още доста време няма да се числи към полицията… ако изобщо реши да се върне на работа. Искаш ли да позвъня на началник Гелър и да натопя Андерсън?
	— Недей. Справих се сама. Треснах му вратата под носа.
	— Браво на теб!
	— Не знам дали заслужавам поздравления. Може би сгреших. Той каза нещо, което не може да ми излезе от ума. Хауи, искам да знам истината. Мислиш ли, че Тери е убил момченцето?
	— Не, разбира се! Колко пъти да ти го кажа? Вярно, че има доказателства за вината му, но доказателствата за невинността му са много повече. Щяха да го освободят. И още нещо — той не беше способен на подобно зверство. Освен това самата ти чу предсмъртното му признание.
	— Хората ще си помислят, че не е искал да признае вината си пред мен. Подозирам, че вече го шушукат помежду си.
	_„Мила моя, той едва ли осъзнаваше, че си до него“_ — помисли си Хауи, обаче настоя:
	— Според мен каза истината.
	— И аз мисля така; в такъв случай престъпникът още е на свобода и ако е убил едно дете, рано или късно ще погуби друго.
	— А, ето каква муха ти е пуснал Андерсън! — Голд отмести встрани остатъка от сандвича. Вече нямаше апетит. — Не съм изненадан, вменяването на чувство за вина е изпитан полицейски трик, обаче не биваше да го прилага на теб. Редно е да си понесе наказанието. Най-малкото ще е строго порицание. Та ти току-що погреба съпруга си, да му се не види!
	— Ами ако казаното от него е вярно?
	_„Може и да е вярно_ — помисли си Хауи, — _но веднага възниква въпросът с каква цел ти го е казал.“_
	— И още нещо — продължи Марси. — Ако истинският убиец не бъде заловен, ще се наложи заедно с момичетата да напусна този град. Може би ако не бяха те, щях да издържа прошепнатите обиди и слуховете, но не е честно да подлагам децата си на подобни издевателства. Мога да отида само при сестра ми Дебра в Мичиган, обаче няма да е честно към нея и съпруга й. Имат две деца, а къщата им е малка. Ще означава да започна от нулата, но едва ли ще мога, защото нямам сили. Чувствам се… Хауи, чувствам се, сякаш сърцето ми е изтръгнато.
	— Разбирам. Какво искаш от мен?
	— Свържи се с Андерсън. Предай му, че съм готова да се срещна с него довечера тук, в моята къща, и да отговоря на въпросите му. Но при едно условие — и ти да присъстваш. Както и частният детектив, когото използваш, стига да има възможност. Ще го направиш ли?
	— Разбира се, щом го искаш. Убеден съм, че и Алек ще дойде. Само че държа да… да си нащрек. Знам, че Ралф много съжалява за случилото се, и предполагам, че се е извинил…
	— Умоляваше ме да поговорим.
	Хауи повдигна вежда — поведението на Ралф беше нетипично, но не и изненадващо.
	— Андерсън не е лош човек — промърмори. — Всъщност е добър човек, който допусна ужасна грешка. Но внимавай — той още има интерес да докаже, че Тери е убил момченцето на Питърсънови. Ако успее, кариерата му е спасена. Ако никога не се докаже едното или другото твърдение, той пак ще спаси кожата. Но при положение че се появи истинският убиец, Ралф Андерсън никога повече няма да работи в полицията на Флинт Сити. Най-много в Кап Сити да го назначат като охранител, и то с наполовина по-малка заплата. Да не говорим за делата, които ще бъдат заведени срещу него.
	— Разбирам, обаче…
	— Изчакай да довърша. Вероятно ще те разпитва само за Тери. Може би просто опипва почвата, но нищо чудно да вярва, че по някакъв начин Тери все пак има пръст в убийството. Още ли държиш да ви уредя среща?
	Марси не отговори веднага, но след малко промълви:
	— Джейми Матингли е най-добрата ми приятелка в квартала. Приюти дъщерите ми, когато полицаите арестуваха Тери на игрището, обаче сега не ми вдига телефона и ме заличи от списъка на приятелите си във фейсбук. Най-добрата ми приятелка официално развали приятелството с мен!
	— Ще се осъзнае.
	— Само ако заловят истинския убиец. Тогава на колене ще моли за приятелството ми. Може би ще й простя, че се поддаде на настояването на мъжа си — защото тъкмо това се е случило, обзалагам се, — може би няма. Така или иначе не мога да взема това решение, докато хората в града не променят отношението си към мен. Ако някога го променят. С което все едно ти казвам да уредиш срещата. Ти ще присъстваш, за да ме закриляш, господин Пели — също. Настоявам да разбера защо Андерсън събра смелост да потропа на вратата ми.


>>	14.

	В четири следобед същия ден раздрънкан пикап „Додж“ се движеше по черния път на двайсет и четири километра южно от Флинт Сити и след него оставаше облак прахоляк. Отмина неработеща вятърна мелница с изпочупени перки, зарязана от собствениците къща със зеещи дупки на местата на прозорците, отдавна изоставено гробище, наричано от местните „Каубойски последен покой“, заоблен каменен блок, на който с избледнели букви пишеше: ТРЪМП ПРАВИ АМЕРИКА ВЕЛИКА ОТНОВО ТРЪМП. В каросерията на пикапа се търкаляха поцинкованите бидони за мляко и се удряха в страничните панели. Зад волана седеше седемнайсетгодишният Дъги Елфман и докато шофираше, често поглеждаше мобилния си телефон. На екранчето се виждаха две чертички, когато стигна до Магистрала 79, и той реши, че ще може да проведе разговор, преди батерията да се изтощи. Спря на кръстовището, слезе и погледна назад. Нямаше нито човек, нито кола. А ма разбира се, какво си беше въобразил? Въпреки това изпита облекчение и се обади на баща си. Кларк Елфман вдигна на второто позвъняване:
	— Бидоните бяха ли в обора?
	— Да. Натоварих дванайсет, ама трябва хубавичко да се измият. Още вонят на вкиснато мляко.
	— А такъмите за коня?
	— И следа няма, тате.
	— Абе, не е най-радостната новина, обаче тъкмо туй очаквах. Защо се обаждаш, момче? Къде си? Все едно звъниш от Луната.
	— На Магистрала 79. Ей, тате, някой е живял там.
	— Така ли? Бездомници, хипита?
	— Тц. Няма разхвърляни кутийки от бира, опаковки, бутилки от пиячка, нито пък лайна, освен ако тоя, дето е бил там, не се е отдалечавал на двеста-триста метра до най-близките храсти. Не видях да е пален огън.
	— И слава на Бога! — възкликна Елфман-старши, — че като нищо щеше да стане голям пожар. И все пак намери ли _нещо_? Не че е от значение, щото не е останало нищо за крадене, а тия ми ти стари сгради са порутени и не струват пукната пара.
	Дъги отново се озърна. На пътя сякаш нямаше никой, обаче му се щеше прахът да се слегне по-бързо.
	— Намерих джинси, наглед нови, и боксерки, пак нови на вид, също и скъпи маратонки — от ония с гел в подметките, — които също ми се видяха чисто нови. Само дето бяха изцапани с нещо, също и сеното, върху което бяха.
	— С кръв ли?
	— Тц, не беше кръв. Нещо, дето беше боядисало с черно сеното.
	— Моторно масло, а?
	— Не, тате. Не знам какво е, ама не е било черно, само е боядисало сеното отдолу.
	Дъги обаче знаеше как изглеждат „колосаните“ петна по джинсите и бельото; откакто стана на четиринайсет, мастурбираше три-четири пъти дневно, изпразваше се във вехта хавлиена кърпа, после я изпираше на чешмата в двора, когато родителите му не бяха вкъщи. Понякога обаче забравяше и материята ставаше доста корава.
	Само че това нещо — не знаеше точно какво — беше много, прекалено много, пък и кой луд ще си прави чекии върху чисто нови маратонки „Адидас“, дето струват повече от сто и четирийсет долара даже в „Уолмарт“? Дъги не би се поколебал да ги вземе за себе си, ама не и с тази гадост отгоре им, не и с другото нещо, което беше забелязал.
	— Не му мисли повече, ами се прибирай — каза Елфман-старши. — Поне бидоните прибра, не е малко.
	— Не, тате, изпрати там полицията. Джинсите бяха с кожен колан с лъскава сребърна катарама с формата на конска глава.
	— Нищо не ми говори, момче, обаче ти сигурно знаеш нещо.
	— По телевизията казаха, че Тери Мейтланд е бил с колан с такава катарама, когато са го видели на гарата в Дъброу. След като е убил онова момченце.
	— Тъй ли казаха?
	— Да, тате.
	— Мамка му! Не мърдай оттам и чакай да ти се обадя. Мисля, че ченгетата ще дойдат да огледат. И аз ще дойда.
	— Кажи им, че ще ги чакам в магазина на Бидъл.
	— Абе, момче, това значи да караш осем километра повече!
	— Знам, ама не ща да оставам тук. — Прахът се беше слегнал и пътят беше безлюден, обаче Дъги още беше неспокоен. Докато говореше с баща си, по магистралата не беше минала нито една кола, а той искаше да е някъде, където има хора.
	— Какво те мъчи, младежо?
	— Като бях в обора, дето намерих дрехите и маратонките — вече бях натоварил бидоните и търсех седлото и юздите, за които каза, че може да са там, — взе да ме хваща шубето. Стори ми се, че някой ме дебне.
	— Въобразил си си. Оня, дето очисти момченцето, е мъртъв и заровен в гроба.
	— Знам, но ти кажи на ченгетата, че ще ги чакам в магазина на Бидъл; ще ги заведа до обора, обаче не ща и миг да остана там. — Дъги затвори телефона, преди баща му да възрази.


>>	15.

	Хауи Голд съобщи по телефона на Ралф Андерсън, че в осем вечерта ще се срещнат с Марси в нейната къща и че Алек Пели също ще присъства. Ралф попита може ли да доведе Юн Сабло, ако е свободен.
	— В никакъв случай! — отсече Голд. — Уговорката отпада, ако доведеш когото и да било, дори чаровната си съпруга.
	Ралф се съгласи — нямаше избор. Слезе в мазето, но не свърши кой знае каква работа, само премести някакви кашони, после ги върна на предишното им място. Вечерята не му се услади — порови в чинията си и побърза да я отмести, после стана. До срещата оставаха два часа и трябваше да ги запълни с нещо.
	— Смятам да посетя Фред Питърсън в болницата.
	— Защо?
	— Нещо ме подтиква да отида.
	— Ще те придружа, ако искаш.
	Той поклати глава:
	— Оттам ще отида направо в Барнъм Корт.
	— Преуморяваш се. Претрепваш се от работа, както би казала баба ми.
	— Нищо ми няма.
	Джийни се усмихна, за да покаже, че уж му вярва, изправи се на пръсти и го целуна:
	— Обади ми се. Каквото и да се случи, моля те, обади се.
	Сега той се усмихна:
	— Как не! Ще се върна да ти разкажа всичко.


>>	16.

	Във фоайето на болницата Ралф едва не се сблъска с детектива, който им беше толкова необходим през последните дни, но беше излязъл в отпуск. Джак Хоскинс беше кльощав, преждевременно побелял човек с торбички под очите и с разширени капиляри на носа. Още беше с костюма си за риболов — жълто-зелени риза и панталон с много джобове, — но значката беше прикрепена за колана му.
	— Какво търсиш тук, Джак? — изненада се Ралф. — Мислех, че си в отпуска.
	— Съкратих я с три дни. Пристигнах преди по-малко от час. Рибарските ми принадлежности още са в пикапа. Гелър е решил, че поне един детектив трябва да е на работа. Бетси Ригинс е тук, в пета стая, следобеда са започнали първите болки. Мъжът й ми каза, че бебето няма да се роди скоро. Все едно разбира от тези неща. А ти… — Джак направи театрална пауза. — Здравата си загазил, детектив Андерсън.
	Не се постара да прикрие злорадството си. Преди година, когато дойде време да бъде повишен, на Ралф и Бетси Ригинс беше възложено да му направят персонална оценка. Бетси, която беше с най-малък стаж като детектив, написа само хвалебствия. Ралф предаде на Гелър своя формуляр, където на съответното поле беше написал две думи: _„Нямам мнение.“_ Това не попречи Хоскинс да бъде повишен, само че двете думи бяха равнозначни на отрицателна оценка. Не биваше да вижда какво е мнението на колегите му и може би не се беше добрал до попълнените формуляри, обаче из участъка се беше разчуло какво е написал Ралф и, разбира се, слуховете стигнаха до ушите на потърпевшия.
	— Отиде ли да видиш Фред Питърсън?
	— Всъщност да, бях при него. — Хоскинс изду долната си устна и издуха рядката косица, паднала на челото му. — В стаята му има сума монитори и показанията на всички са обезнадеждаващи. Мисля, че той няма да се оправи.
	— Е, добре дошъл отново сред нас.
	— Майната ти, Ралф. Оставаха ми още три дни, костурите кълвяха като за последно, а сега дори нямам възможност да се преоблека, макар да воня на рибешки вътрешности. Обадиха ми се и Гелър, и Дулин. Изпращат ме в оная прашна дупка, наречена „град“ Канинг. Разбрах, че приятелчето ти Сабло вече е там. Както вървят нещата, надали ще се прибера вкъщи по-рано от десет-единайсет.
	Ралф можеше да му каже: _„Аз не съм ти виновен“_, само че кого друг би могъл да обвини този безполезен некадърник? Бетси, задето е забременяла през ноември?
	— Какво има в Канинг?
	— Джинси, бельо и маратонки. Някакъв хлапак отишъл да краде празни бидони от мляко от някакъв обор и попаднал на тези находки. Намерил и колан с катарама във формата на конска глава. Разбира се, момчетата от мобилната криминологична лаборатория ще ме изпреварят. Ще съм им полезен колкото циците са от полза за бик, обаче началникът…
	— По катарамата ще има пръстови отпечатъци — прекъсна го Ралф. — Може да са останали следи от гумите на буса, от субаруто или от двете.
	— Виж го ти, на краставичар краставици ще продава! — процеди Джак. — Получих значката на детектив много преди теб, още когато беше най-обикновен униформен полицай.
	Ралф долови контекста: _„И ще продължа да я нося, докато ти ще си охранител на мол в Саутгейт.“_
	Хоскинс вирна нос и си тръгна. Ралф въздъхна от облекчение, че се е отървал от това влечуго. Ех, да можеше тъкмо сега да е на негово място! На този етап новите улики можеха да се окажат безценни. Единственото хубаво в цялата история бе, че Сабло вече беше там и щеше да ръководи криминолозите. Навярно щяха да си свършат работата, преди Джак да се появи и може би да прецака нещо, както му се беше случвало вече два пъти.
	Първо отиде в чакалнята пред родилното отделение, обаче не завари там никого, което може би означаваше, че събитията се развиват по-бързо от очакванията на изплашения Били Ригинс. Спря една сестра в коридора и я помоли да предаде на Бетси най-сърдечните му благопожелания.
	— Дадено — отговори тя, — ще й ги предам при първа възможност. Тъкмо сега е невъзможно — малкото човече бърза да излезе.
	Ралф си представи окървавения труп на изнасиления Франк Питърсън и си помисли: _„Ако малкото човече знае в какъв свят ще попадне, ще се бори с нокти и зъби да си остане вътре.“_
	Слезе с асансьора два етажа по-долу, където се намираше интензивното отделение. Единственият оцелял от семейство Питърсън беше в стая 304. Шията му беше омотана с превръзки и с цервикална яка. Беше на командно дишане, показанията на мониторите около леглото никак не бяха обнадеждаващи, както бе казал Джак Хоскинс. Нямаше цветя (Ралф не знаеше дали са разрешени в интензивното отделение), но за долната табла на леглото бяха завързани два балона с хелий, които се полюшваха близо до тавана. Върху тях бяха отпечатани шеговити пожелания, които му се сториха ужасни предвид обстоятелствата. Заслуша се в хриптенето на машината, която дишаше вместо Фред. Вгледа се в мониторите и си спомните думите на Джак: „Мисля, че той няма да се оправи.“
	Седна до леглото и внезапно си спомни случка от ученическите си години, когато предметът, наричан сега „Околна среда“, носеше простичкото название „Наука за Земята“. Един ден, когато се занимаваха със замърсяването, преподавателят, господин Гриър, взе бутилка с минерална вода и я изля в чаша. После покани Мисти Трентън (момичето, което за радост на съучениците си винаги носеше къса секси пола) да излезе пред класа и да отпие от чашата. Мисти се подчини. Той взе пипета, потопи я в шише с мастило и изстиска една капка във водата. Всички гледаха като омагьосани как капката мастило потъна, а след нея се проточи индиговосиньо пипалце. Господин Гриър поразклати чашата и скоро водата се оцвети в светлосиньо. Той попита Мисти дали сега ще пие от чашата, но тя така енергично поклати глава, че едната й шнола падна, тогава всички, включително Ралф, се разсмяха. Сега не му беше до смях.
	Преди по-малко от две седмици животът на семейство Питърсън беше наред. После капката мастило в него го опетни. Би могло да се каже, че тази капка е веригата на велосипеда на Франки, че той е щял да се прибере по живо, по здраво у дома, ако не се беше скъсала; но той щеше да се прибере у дома по живо, по здраво — като бута велосипеда, — ако Тери Мейтланд не го е причакал на паркинга пред магазина. _Тери_ беше капката мастило, а не веригата. Тери първо беше опетнил, после беше унищожил цялото семейство Питърсън. Тери… или някой с неговото лице.
	_„Само че какво остава, ако премахнем метафорите?_ — бе казала Джийни. — _Остава необяснимото. Свръхестественото.“_
	_„Невъзможно е! Свръхестественото съществува само в книгите и във филмите, но не и в реалния свят.“_
	Не, не и в реалния свят, в който алкохолизирани некадърници като Джак Хоскинс получават повишение. Опитът, натрупан от Ралф през близо петдесетте му години живот, отричаше тази идея. Отричаше дори възможността това да се случи. Ала докато сега гледаше Фред (по-точно онова, което беше останало от него), той неохотно призна съществуването на нещо сатанинско, на някакво зло, предизвикало разпространяването на смъртта в цялото семейство, също като злокачествен тумор. И пораженията нямаше да са само върху злощастната фамилия Питърсън. Несъмнено Марси и дъщерите й щяха да са белязани до края на живота си, дори имаше опасност уврежданията да са по-тежки.
	Той можеше да си каже, че косвените щети неизменно съпровождат всяка жестокост, всяко зверство — нима не се беше убедил от опит, че е така? Да. Беше. Това тук обаче изглеждаше… твърде лично. Като че ли тези хора са били набелязани. А не беше ли и самият той косвена жертва? Ами Джийни? Дори Дерек, който след завръщането си от летния лагер щеше да установи, че много неща, които е приемал за даденост — например работата на баща си, — вече са изложени на риск?
	Машината хриптеше. Гърдите на Фред Питърсън се повдигаха и отпускаха. От време на време той издаваше звук, напомнящ кикотене. Сякаш битието представляваше шега на Създателя, само че човек я разбираше единствено ако е в кома.
	Ралф не издържа; побърза да излезе и почти на бегом стигна до асансьора.


>>	17.

	Навън седна на скамейка под сянката на едно дърво и се обади в участъка. Санди Макгил вдигна телефона, но се умълча, след като той я попита има ли новини от Канинг. След няколко секунди смотолеви:
	— Забранено ми е да те информирам, Ралф. Началник Гелър изрично ме предупреди. Извинявай.
	— Няма защо да се извиняваш. — Ралф стана от скамейката. Сянката му се издължи — сянка на обесен човек — и той отново се замисли за Фред Питърсън. — Заповедите трябва да се изпълняват.
	— Благодаря за разбирането. Джак Хоскинс си е прекъснал отпуската и заминава за Канинг.
	— Да, ясно. — Той затвори и тръгна към паркинга за краткосрочен престой; успокояваше се с мисълта, че Юн е там и ще го държи в течение.
	Може би.
	Отключи колата, качи се и включи климатика. Часът беше седем и петнайсет. Твърде късно, за да се върне у дома, твърде рано за срещата в дома на семейство Мейтланд. Оставаше му само да кара безцелно из града като тийнейджър единак. И да размишлява. Например защо Тери е нарекъл „госпожо“ Върбова вейка. И защо е поискал да го упътят до най-близкия дежурен медицински пункт, въпреки че е прекарал целия си живот във Флинт Сити? Защо в хотела е бил в една стая с Били Куейд, сякаш е искал да си осигури алиби? Защо в залата се е изправил, за да зададе въпроса си на Харлан Коубън, сякаш е искал да го видят всички? Мислеше си още за капката мастило, която беше оцветила в светлосиньо водата в чашата, за внезапно свършващи следи от стъпки, за гърчещи се червеи в пъпеш, който наглед не е загнил. Хрумна му, че ако човек започне да вярва в свръхестествените явления, вече няма да е убеден, че е напълно нормален, а замислянето за душевното ти здраве може да е опасно. Все едно да се замислиш дали бие сърцето ти — ако се вманиачиш, може би вече си загазил.
	Включи радиото и прехвърли няколко станции, докато попадна на „Енималс“, които пееха „Бум-бум“. Продължи да шофира безцелно, за да убие времето. Най-после часът на срещата му в къщата на семейство Мейтланд настъпи.


>>	18.

	Отвори му Алек Пели, преведе го през дневната и го покани в кухнята. От горния етаж звучеше песен на „Енималс“, този път — най-известният им хит. _„Там пропаднаха много бедни, свестни момчета_ — ридаеше Ерик Бърдън — _и аз, о, Боже, съм сред тях.“_
	_„Стечение на обстоятелствата“_ — помисли си Ралф, припомняйки си казаното от Джийни.
	Марси и Хауи Голд пиеха кафе. На масата стоеше и чашата на Алек, но никой не предложи кафе на Ралф. _„Намирам се във вражеския лагер“_ — каза си той и седна:
	— Благодаря, че ме приехте.
	Марси не продума, само взе чашата си и Ралф забеляза, че ръката й леко трепери.
	— Тази среща е мъчителна за моята клиентка — започна Хауи, — затова да не я удължаваме излишно. Казал си на Марси, че искаш да разговаряш с нея…
	— Не! — прекъсна го тя. — Каза, че _настоява_ да разговаряме.
	— Добре, така да е. За какво искаше да разговаряте, детектив? Ако държиш да й се извиниш, направи го, обаче това няма да ни попречи да предприемем правни действия срещу теб.
	Ралф не беше готов да се извини… въпреки всичко. За разлика от него тези тримата не бяха видели окървавения клон, стърчащ от задника на Фран Питърсън.
	— Появи се нова информация. Може би не е от голямо значение, но подсказва нещо, макар да не знам какво. Жена ми го нарече стечение на обстоятелствата.
	— Може ли да обясниш? — попита Хауи Голд.
	— Оказва се, че бусът, с който е бил отвлечен малкият Питърсън, е бил откраднат от хлапе почти на неговата възраст. Името му е Мърл Касиди. Избягал от дома си, защото пастрокът му го тормозел. По пътя между Ню Йорк и Южен Тексас, където най-накрая го арестували, Мърл откраднал четири превозни средства. Буса зарязал в Дейтън, Охайо, през април. Марси… госпожо Мейтланд, през април сте били със семейството си в Дейтън.
	Марси се канеше отново да отпие от кафето си, но тресна чашата на масата:
	— А, не! Няма как да го лепнеш на Тери. На отиване и връщане пътувахме със самолет и непрекъснато бяхме заедно, освен когато Тери посети баща си в болницата. Точка по въпроса. Върви си!
	— Чакай малко. Още когато подозренията паднаха върху Тери, разбрахме, че сте пътували семейно, и то със самолет. Само дето… не разбираш ли колко е странно? Бусът е бил в Дейтън, когато сте били там, после се появява тук. Тери ми каза, че никога не го е виждал, камо ли да го е крал. Искам да го вярвам, въпреки че отпечатъците му са навсякъде в проклетия бус. Почти го вярвам…
	— Съмнявам се — прекъсна го Хауи. — Не ни баламосвай!
	— Ще ми повярвате ли, ще ми се доверите ли поне малко, ако ви кажа нещо важно? Разполагаме с веществено доказателство, че Тери е бил в Кап Сити. Отпечатъците му са върху книга в магазинчето за печатни издания. Според свидетелските показания той е оставил отпечатъците приблизително по същото време, когато е бил отвлечен малкият Питърсън.
	— Шегуваш се? — изумено възкликна Алек Пели, преминавайки на „ти“.
	— Не. — Въпреки че случаят беше приключен като живота на Тери, Бил Самюълс щеше да побеснее, ако разбереше, че Ралф е разказал на Марси и на нейния адвокат за „Илюстрована история на окръг Флинт, окръг Дюри и община Канинг“, обаче не искаше срещата да приключи, без да е получил отговори на въпросите си.
	— Виж ти! — подсвирна Алек Пели.
	— Значи знаеш, че е бил там! — извика Марси. По лицето й бяха избили червени петна.
	Вместо да отговори (не искаше да обсъжда тази тема, твърде много време беше отделил да размишлява върху нея), Ралф продължи да задава въпроси.
	— При последния ни разговор Тери каза: „Исках да посетя баща си в Дейтън“, обаче забелязах гримасата му, като произнесе думата „исках“. Попитах го дали баща му живее там, а той отвърна: „Да, ако състоянието му напоследък може да се нарече живот.“ За какво става дума?
	— Питър Мейтланд страда от Алцхаймер в последна фаза — неохотно обясни тя. — Намира се в „Хейсман“, клиника за пациенти с нарушена памет, която е част от комплекса към болница „Киндред“.
	— Ясно. Сигурно посещенията са били мъчителни за Тери.
	— Да — кимна Марси. Вече беше малко по-любезна, което подсказа на Ралф, че не е загубил всичките си умения; от друга страна, не се намираше в полицията и не разпитваше заподозрян. Хауи Голд и Алек Пели бяха нащрек, готови да наредят на Марси да млъкне, ако усетеха, че има опасност тя да настъпи скрита мина. — Но не и само защото баща му вече не го познаваше. Твърде дълго бяха враждували.
	— Защо?
	— Има ли връзка с разследването, детектив? — намеси се Хауи.
	— Не знам. Може би няма. Но тъй като не сме в съда, господин адвокат, ще оставиш ли госпожа Мейтланд да отговори на въпроса?
	Голд погледна Марси и сви рамене, все едно й каза: _„Както решиш. От теб зависи.“_
	— Тери беше единственото дете на Питър и Мелинда — обясни тя. — Както ти е известно, той е израснал във Флинт Сити и не е живял тук само през четирите си години в Държавния университет в Охайо.
	— Където сте се запознали, нали?
	— Да. Да се върнем към въпроса: Питър Мейтланд работил за нефтодобивната компания „Чиъри“, когато в този район още имало богати находища. Влюбил се в секретарката си и напуснал жена си. Разводът бил тежък, Тери взел страната на майка си… такъв си беше, лоялен от малък. Хвърлил цялата вина върху баща си и опитите на Питър да се оправдае само влошили положението. Накратко, Питър се оженил за секретарката — на име Долорес — и помолил да бъде преместен в централното управление на компанията.
	— Което се е намирало в Дейтън.
	— Правилно. Той не пожелал да сключи споразумение за съвместно попечителство. Разбрал, че синът му е направил своя избор. Мелинда обаче настоявала от време на време Тери да се среща с него, защото всяко момче трябва да познава баща си. Той се подчинявал, но само за да й угоди. За него този човек бил плъх, избягал от семейството си.
	— Типично за Тери, когото познавах — въздъхна Хауи Голд.
	— Мелинда почина от инфаркт през 2006-а. Втората жена на Питър си отиде две години по-късно от рак на белите дробове. В памет на майка си Тери продължи да пътува до Дейтън един-два пъти годишно и да се държи учтиво с баща си. През 2011-а, ако не ме лъже паметта, Питър започна да проявява признаци на деменция. Оставяше си обувките под душа, вместо под леглото, ключовете от колата пъхаше в хладилника и така нататък. Тери е… _беше_… единственият му жив родственик, затова през 2014-а уреди да го приемат в клиниката за пациенти с нарушена памет „Хейсман“.
	— Лечението в частните клиники е скъпо — намеси се Алек Пели. — Кой плаща сметките?
	— Застрахователят. Питър Мейтланд имаше скъпа застраховка „Живот“. По настояване на Долорес. Питър пушеше като комин и тя вероятно се надяваше да получи тлъста сума след смъртта му. Само че тя го изпревари. Може би защото е била пасивна пушачка.
	— Говориш така, сякаш старият Мейтланд е мъртъв. Така ли е? — попита Ралф.
	— Не, още е жив. — И добави, повтаряйки думите на съпруга си: — Ако състоянието му може да се нарече живот. Той дори отказа цигарите. В клиниката пушенето е забранено.
	— Колко дни останахте в Дейтън при последното ви пътуване дотам?
	— Пет. През това време Тери посети три пъти баща си.
	— С момичетата не го ли придружавахте?
	— Не. Той не желаеше, нито пък аз. Сара не го приемаше като свой дядо, а Грейс щеше да се уплаши.
	— С какво запълвахте времето си, докато той беше при баща си?
	Марси невесело се усмихна:
	— Говориш така, все едно Тери е оставал в клиниката по цял ден, обаче не беше така. Посещенията му бяха кратки, не повече от час-два. През останалото време четиримата бяхме заедно. Докато го нямаше, стояхме в хотела, момичетата плуваха в закрития басейн. Веднъж посетихме Музея на изкуствата, един следобед заведох момичетата на прожекция на филми на Дисни — до хотела имаше кинокомплекс. Гледахме и други филми, но вече заедно с Тери; четиримата бяхме и в Музея на Военновъздушните сили, и в природонаучния музей „Буншофт“. На момичетата им беше много интересно. Беше типична семейна ваканция, детектив Андерсън, само дето Тери отделяше по час-два да изпълни синовните си задължения.
	_„И може би да открадне бус“_ — каза си Ралф.
	Теоретично беше възможно — Мърл Касиди и семейство Мейтланд навярно са били в Дейтън по едно и също време, — само че изглеждаше твърде невероятно. Дори да се беше случило, възникваше въпросът как Тери е закарал буса във Флинт Сити. Или защо би си направил труда. В родния му град и наоколо имаше сума автомобили, лесни за задигане. Примерът със субаруто на Барбара Ниъринг беше показателен.
	— Може би няколко пъти сте били на ресторант — подхвърли.
	Хауи се сепна, но не попречи на Марси да отговори.
	— Обикновено поръчвахме храна от румсървиса — на Сара и Грейс им беше много забавно, — обаче няколко пъти вечеряхме навън. При положение че посещението на ресторанта на хотела се брои за _„вечеря навън“_.
	— Случайно да сте били в ресторант „Томи и Тапънс“?
	— Не. Щях да запомня заведение с такова име. Веднъж хапнахме палачинки и два пъти, ако не греша, вечеряхме в ресторант от веригата „Кракър Баръл“. Защо питаш?
	— Без причина — промърмори Ралф Андерсън.
	Хауи му се усмихна, за да покаже, че не му се е хванал на въдицата, но отново не се намеси. Алек беше скръстил ръце на гърдите си, изражението му беше непроницаемо.
	— Свършихме ли? — попита Марси. — Защото ми писна от този разпит. Писна ми и от теб!
	— Случи ли се нещо необичайно, докато бяхте в Дейтън? Каквото и да било. Едната ви дъщеричка да се е изгубила за малко, Тери да е казал, че има среща с отдавнашен приятел, ти да си срещнала стара приятелка, да са ви доставили някаква пратка…
	— Да сте видели летяща чиния? — прекъсна го Хауи. — Може би човек с тренчкот ви е предал закодирано съобщение. Или момичетата от прочутата танцова трупа „Рокетс“ са изнесли представление на паркинга?
	— Не ми помагаш, господин адвокат. Ако щеш, вярвай, но се опитвам да се добера до истината.
	— Нищо необичайно! — отсече Марси и започна да събира чашите. — Тери посети баща си, изкарахме чудесна ваканция, качихме се на самолета и се върнахме у дома. Не сме се хранили в „Томи“ или както там се е казвал онзи ресторант, не сме откраднали бус. А сега искам да си вър…
	— Татко се нарани.
	Всички се обърнаха към вратата. На прага стоеше Сара Мейтланд — пребледняла, с изпито лице, по джинси и тениска с емблемата на „Рейнджърс“, които й стояха като на закачалка, защото беше отслабнала.
	— Сара, защо си тук? — Марси остави чашите на плота и се приближи до дъщеря си. — Помолих двете ви с Грейси да си останете в стаите, докато не приключим разговора.
	— Грейс заспа — отговори Сара. — Снощи почти не мигна заради някакъв глупав кошмар за човек със сламки вместо очи. Дано не го сънува пак. Ако се събуди, ще й дадеш да пие бенадрил.
	— Убедена съм, че тази нощ ще спи спокойно. Хайде, върни се в стаята си.
	Сара обаче не помръдна. Взираше се в Ралф, но не с неприязън и недоверие, а с любопитство, от което му стана неловко. Беше му много трудно да не извърне поглед.
	— Мама казва, че ти си убил баща ми. Вярно ли е?
	— Не. Само че допуснах да се случи и безкрайно съжалявам. — Най-сетне думите, които търсеше, за да се извини, изплуваха в съзнанието му и той ги изрече с изненадваща лекота. — Допуснах грешка, която ще ми тежи до края на живота.
	— Може би така трябва — промълви Сара. — Може би го заслужаваш. — После се обърна към майка си: — Отивам си в стаята, обаче ако Грейс се разкрещи посред нощ, ще спя при нея.
	— Може ли преди това да ми разкажеш за нараняването? — попита Ралф.
	— Станало е, когато татко беше при своя баща. Една медицинска сестра промила ръката му с бетадин и му сложила лепенка. Той каза, че не го е заболяло.
	— Веднага в стаята! — процеди Марси.
	— Добре. — Тя зашляпа нагоре с босите си стъпала. Спря на площадката и се обърна: — Ресторантът „Томи и Тапънс“ беше на улицата на нашия хотел. Видях табелата, когато отивахме с колата — оная, дето я взехме под наем — към Музея на изкуствата.


>>	19.

	— Разкажи ми за нараняването, Марси — помоли Ралф.
	Тя сложи ръце на кръста си:
	— Защо? За да направиш от мухата слон ли? Е, не беше!
	— Пита, защото няма за какво друго да се хване — намеси се Алек. — Обаче и на мен ми е любопитно.
	— Ако си уморена… — подхвана Хауи.
	— Не, ще отговоря. Наистина не беше сериозно, само драскотина. Дали се случи при второто му посещение в клиниката? — Тя сбърчи чело и се замисли. — Не, беше при последното, защото на другата сутрин взехме самолета за Флинт Сити. На излизане от стаята на баща си Тери се сблъскал с някакъв санитар — и двамата не гледали къде вървят. Инцидентът щял да остане без последствия, само с взаимни извинения, обаче онзи тъкмо бил измил коридора и подът бил мокър. Санитарят се подхлъзнал, хванал ръката на Тери, но въпреки това паднал. Тери му помогнал да стане, попитал го дали е добре и мъжът отговорил утвърдително. Съпругът ми си тръгнал, но преди да стигне края на коридора, забелязал, че китката му кърви. Изглежда, санитарят го бил наранил с нокътя си, когато се хванал за него, опитвайки се да запази равновесие. Както каза Сара, една медицинска сестра дезинфекцирала раната и сложила отгоре лепенка. Това е всичко. Е, помогна ли ти да разрешиш случая?
	— Не — призна Ралф. Знаеше обаче, че това не е като жълтата презрамка. Беше връзка — стечение на обстоятелствата, както бе казала Джийни, — която можеше да разтълкува, но само с помощта на Юн Сабло. Стана и добави: — Благодаря за отделеното време, Марси.
	— За теб съм госпожа Мейтланд. — Усмивката й беше смразяваща.
	— Разбрано. Хауард, благодаря и на теб, че уреди срещата. — Той подаде ръка на адвоката. Хауи се поколеба за миг, но все пак стисна дланта му.
	— Ще те изпратя, Ралф — промърмори Алек Пели.
	— Не е необходимо, знам как да стигна до външната врата.
	— Сигурен съм, но след като те въведох, редно е да те изпратя, така мисля.
	Прекосиха дневната и тръгнаха по късия коридор. Алек отвори вратата. Ралф излезе и се изненада, когато частният детектив го последва и попита:
	— Защо историята с драскотината те заинтригува толкова?
	Андерсън го изгледа:
	— Не разбирам за какво говориш.
	— Не се прави на ударен. Видях как се промени изражението ти.
	— Мъчат ме стомашни киселини. Често ми се случва, а и тази среща беше доста стресираща. Но не и колкото погледът на младата Сара. Почувствах се като насекомо под микроскоп.
	Алек затвори вратата. Ралф беше две стъпала по-долу от него, но тъй като беше по-висок, двамата се гледаха очи в очи.
	— Ще ти кажа нещо.
	— Слушам те. — Ралф психически се подготви да чуе нещо неприятно.
	— Арестът беше грешка. Колосална грешка. Сигурно вече го осъзнаваш.
	— Достатъчно ме ругаха тази вечер, това ми идва в повече. — Ралф Андерсън понечи да слезе по стъпалата.
	— Не съм свършил.
	Андерсън се обърна, наведе глава и леко се разкрачи — поза на боец.
	— Нямам деца. Мари не можеше да зачене. Но ако имах син на възрастта на твоето момче и ако разполагах със солидно доказателство, че сексуален маниак със склонност да убива, от когото синът ми се е възхищавал, е извършил зловещо престъпление, щях да постъпя като теб… ако не и по-лошо. Накратко, разбирам защо си действал импулсивно, загърбвайки трезвата преценка.
	— Хубаво. Не успокоява съвестта ми, но благодаря.
	— Обади се, ако все пак решиш да ми кажеш защо толкова се заинтересува от нараняването. Може би всички сме на една и съща страна.
	— Лека нощ, Алек.
	— Лека нощ, детектив. Пази се.


>>	20.

	Телефонът му иззвъня тъкмо когато разказваше на Джийни за срещата. Обаждаше се Юн:
	— Може ли да поговорим утре? Натъкнахме се на нещо странно в обора, където хлапакът е намерил дрехите, носени от Мейтланд на гарата. Всъщност има и други загадъчни неща.
	— Разкажи ми сега.
	— Не. Прибирам се у дома. Капнал съм от умора. Освен това искам да поразмишлявам върху тази история.
	— Добре, ще се срещнем утре. Къде?
	— Някъде, където няма кой да ни види. Не бива да ни засичат заедно. Ти си временно отстранен от работа, а пък аз — от разследването на случая. Всъщност случай няма, след като Мейтланд вече е покойник.
	— Какво ще стане с дрехите?
	— Ще ги изпратят в Кап Сити за криминологична експертиза. После ще бъдат предадени на шерифския отдел на окръг Флинт.
	— Шегуваш ли се? Редно е да бъдат при другите веществени доказателства по този случай. Да не говорим, че Дик Дулин не може и носа да си изсекне без ръководство за потребителя.
	— Не отричам, обаче Канинг е община, а не град, което означава, че е под юрисдикцията на шерифа. Научих, че началник Гелър изпраща детектив, но само от учтивост.
	— Хоскинс.
	— Да, това му е името. Още не е пристигнал, а докато се появи, всички ще са си отишли. Може да се е загубил.
	_„Най-вероятно е спрял някъде да обърне няколко питиета“_ — помисли си Ралф.
	Юн продължи:
	— Тези дрехи ще се озоват в кашон с доказателства в склада на шерифския отдел и ще останат там до началото на следващия век. На никого не му пука. Водеща е удобната версия: „Мейтланд го е извършил, Мейтланд е мъртъв, загърбваме миналото и продължаваме напред.“
	— Аз не съм готов да загърбя миналото и да продължа напред — промълви Ралф и се усмихна на Джийни, която сви юмруци и вдигна палци. — А ти?
	— Ако бях, щях ли да разговарям с теб? И така, къде ще се срещнем утре?
	— Близо до гарата в Дъброу се намира ресторантът на О’Мали. Ще го намериш ли?
	— Нямай грижа.
	— Какво ще кажеш за десет часа?
	— Става. Ако ми измислят някаква работа, ще ти се обадя и ще се разберем.
	— Нали имаш всички показания на свидетелите?
	— В лаптопа ми са.
	— Да не забравиш да го вземеш утре. Моите файлове са в служебния компютър, а нямам достъп до него. Сума неща имам да ти разправям.
	— И аз. Може и да разбулим тази мистерия, Ралф, обаче… боя се, че онова, на което се натъкнем, няма да ни хареса. Това е неизбродна джунгла.
	_„Всъщност_ — каза си Ралф, след като затвори телефона — _е пъпеш. И вътре в него гъмжи от червеи.“_


>>	21.

	На път за фермата на Елфман Джак Хоскинс се отби в „Само за джентълмени“ и си поръча водка с тоник — смяташе, че е заслужил компенсация, задето му бяха прекъснали отпуска. Изгълта питието си на екс, поръча си още едно, но вече пиеше на малки глътки. На сцената се подвизаваха две стриптийзьорки, още напълно облечени (което в „Само за джентълмени“ означаваше, че са по бикини и сутиени), които така страстно се опипваха, че на Джак веднага му стана.
	Като понечи да плати, барманът му направи знак да си прибере портфейла:
	— Заведението черпи.
	— Благодаря. — Хоскинс остави бакшиш и излезе — вече беше в много по-добро настроение. Щом потегли с колата, извади от жабката опаковка ментови бонбони и схруска два. Хората разправяха, че като пиеш водка, дъхът ти не мирише, само че изобщо не беше вярно.
	Черният път беше преграден с жълта полицейска лента — на окръжната, а не градската служба. Джак слезе, измъкна от земята единия дебел кол, за който беше завързана лентата, мина с колата, отново слезе и пак заби кола. „Писна ми от шибаните им простотии“ — помисли си и още повече се вбеси, като стигна до порутените селскостопански постройки — обор и три бараки, — защото нямаше жива душа. Опита се да се свърже с участъка във Флинт Сити, за да сподели възмущението си с някого, дори със Санди Макгил, която според него беше образец за превзета глупачка. Обаче като включи радиостанцията, чу само пращене на статично електричество, а в тази забравена от Бога дупка нямаше клетки на мобилни оператори.
	Взе голямото си електрическо фенерче и слезе от колата най-вече за да се разтъпче, иначе нямаше работа тук. Бяха го пратили за зелен хайвер. Духаше силен вятър — горещ полъх, който, пламнеха ли храсталаците, щеше да разпали огъня. Около ръждясалата водна помпа се издигаха няколко тополи. Листата им танцуваха и шумоляха, сенките им стремглаво препускаха по земята под лунната светлина.
	Вратата на обора, където са били намерени дрехите, беше запечатана с жълта лента. Разбира се, „находките“ бяха прибрани в специални пликове и вече пътуваха към Кап Сити, но все пак беше страшничко човек да си представи, че Мейтланд е бил тук, след като е убил момченцето.
	_„В известен смисъл_ — помисли си Джак — _аз следвам стъпките му. Покрай пристана за лодки, където е свалил окървавените си дрехи и се е преоблякъл, после до «Само за джентълмени». От стриптийзбара е отишъл с такси в Дъброу, но след това сигурно се е върнал… тук.“_
	Отворената врата на обора беше като зейнала уста. Джак Хоскинс не искаше да се приближава до нея… не и в този пущинак, не и когато е сам. Мейтланд беше мъртъв, призраците бяха измишльотини за леваци, въпреки това не му се искаше да се приближи до вратата. Застави се да го стори — бавно, стъпка по стъпка, за да освети с фенерчето си обора.
	Някакъв човек стоеше в дъното на помещението.
	Джак тихичко изписка, посегна да извади пистолета си и се сети, че не го носи. Глокът беше в малкия сейф в пикапа. Той изпусна фенерчето. Наведе се да го вдигне и му се зави свят — не се беше напил от водката, обаче бе замаян и краката не го държаха.
	Отново освети с фенерчето обора и се засмя. Не беше видял човек, а вехт хамут, почти пречупен надве.
	_„Изчезвам оттук! Може пак да се отбия в «Джентълмените» за още едно питие, после си отивам вкъщи и право в лег…“_
	Зад него стоеше някой и този път той не си въобразяваше. Виждаше сянката — издължена и тънка. И… дишане ли чуваше?
	_„След миг ще ме сграбчи. Трябва да се просна на земята и да се претърколя.“_
	Само че не можеше. Беше се вцепенил. Защо не се беше върнал, като видя, че на местопроизшествието няма никого? Защо не беше извадил от сейфа пистолета си? Защо изобщо беше слязъл от пикапа? Изведнъж осъзна, че ще умре в края на един черен път в община Канинг.
	В този момент усети докосването. Ръка, гореща като термофор с вряла вода, се допря до врата му. Той опита да изкрещи и не можа. Гърдите му не се повдигнаха, сякаш бяха заключени като глока. Всеки миг другата ръка щеше да го сграбчи за гърлото и да започне да го души. Ръката се отдръпна… но не и пръстите. Движеха се напред-назад — съвсем лекичко, само върховете им — и оставяха по кожата му горещи следи.
	Джак не знаеше колко време е стърчал неподвижно като парализиран. Може би двайсет секунди, може би две минути. Силният вятър рошеше косата му и милваше врата му, както онези пръсти. Сенките на тополите се стрелкаха като ята подплашени рибки върху отъпканата земя и плевелите. Човекът… или съществото… стоеше зад него, издължената му, тънка сянка се проточваше под светлината на луната. Докосваше и милваше.
	После и пръстите, и сянката изчезнаха.
	Джак бързо се извърна, спортното му сако се изду и заплющя под поривите на вятъра; този път от гърлото му се изтръгна писък — безкраен, пронизителен. Взираше се в…
	Нищо.
	Само няколко порутени сгради и около акър спечена от слънцето земя.
	Нямаше жива душа. Никога не е имало. В обора нямаше човек, само счупен хамут. Парещи пръсти не бяха докосвали запотения му врат, бе усещал само повеите на вятъра. Почти на бегом тръгна към пикапа, погледна назад веднъж, два пъти, три пъти. Седна зад волана, машинално се приведе, когато понесена от вятъра сянка прелетя през огледалцето за обратно виждане, после включи двигателя. С осемдесет километра в час се понесе по черния път, край старото гробище и изоставената къща на стопаните на ранчото; не спря пред жълтата лента, а мина през нея. На изхода към Магистрала 79 рязко изви волана, гумите изскърцаха. Той излезе на платното и отпраши обратно към Флинт Сити. По времето, когато влезе в града, вече си беше втълпил, че нищо необичайно не се е случило в порутения обор. Пулсиращата болка във врата му също не означаваше нищо.
	Абсолютно нищо.


>	Жълто
>	21–22 юли

>>	1.

	В десет часа в неделната утрин ресторантът на О’Мали беше по-безлюден от всякога. Двама старчоци се бяха настанили близо до вратата, пред тях стояха големи чаши с кафе, на масата помежду им беше отворена шахматна дъска. Единствената сервитьорка се взираше като хипнотизирана в екрана на малкия телевизор над барплота, по който вървеше информационна реклама за стикове за голф.
	Юн Сабло седеше на маса в дъното; носеше избелели джинси и прилепнала тениска, която подчертаваше релефните му мускули (каквито Ралф не притежаваше от около 2007-а насам). Юн също зяпаше телевизора, но като видя Ралф, вдигна ръка и му помаха. Изчака го да седне и отбеляза:
	— Не проумявам защо сервитьорката проявява такъв интерес към този стик.
	— Според теб жените не играят голф, така ли? В какъв свят на мъже шовинисти живееш, амиго?
	— Знам, че жените играят голф, обаче този стик е кух. Ползата от него е, че ако ти се допикае преди четиринайсетата дупка, можеш да се облекчиш в него. Дори е осигурена мъничка престилка, която да си преметнеш върху оная работа. С което искам да кажа, че тъкмо този стик е безполезен за представителките на нежния пол.
	Сервитьорката дойде да им вземе поръчката. Ралф поиска бъркани яйца и препечен ръжен хляб, като гледаше менюто, а не нея, иначе имаше опасност да се разсмее. Желание, с което тъкмо тази сутрин не предполагаше, че ще се бори; колкото и да се мъчеше, все пак тихичко се изкиска. Сетеше ли се за престилчицата, го напушваше истеричен смях.
	И без да умее да чете мисли, келнерката разбра причината за веселието му и промърмори:
	— Абе, наглед е голям майтап. Освен ако простатата на мъжа ти, който е луд по голфа, не е колкото грейпфрут, а ти се чудиш какво да му подариш за рождения ден.
	Ралф и Юн се спогледаха и не издържаха. Разсмяха се гръмко и шахматистите ги изгледаха на кръв.
	Жената се обърна към Юн:
	— Ще поръчаш ли нещо, красавецо, или само ще се наливаш с кафе и ще се хилиш на стика писоар?
	Той си поръча пържени яйца по мексикански, сервирани върху запържена царевична тортиля и залети с пюре от домати, люти чушки и кромид, подправено с кориандър. Изчака сервитьорката да се отдалечи и отбеляза:
	— Не мислиш ли, че живеем в странен свят, изобилстващ със странни неща?
	— Така изглежда. Особено предвид предстоящия ни разговор. Какво беше странното в Канинг?
	— О, де да беше само едно!
	Юн носеше кожена чанта с дълга дръжка, за която Джак Хоскинс веднъж се беше изказал (подигравателно), че е чантичка за педали. Извади от нея айпад мини в кожен калъф, протрит от употреба. Ралф беше забелязал, че все повече полицаи използват такива джаджи, и предполагаше, че до 2020-а или до 2025-а те ще изместят традиционните бележници. Е, светът вървеше напред. Човек или се движеше в крачка с него, или изоставаше безнадеждно. Радваше се, че за рождения ден му бяха подарили такова устройство, вместо писоарния стик за голф.
	Юн натисна няколко клавиша и отвори файла с бележките си.
	— Вчера следобед младеж на име Дъглас Елфман намерил дрехите и маратонките. Разпознал катарамата с форма на конска глава, защото я били показали в репортаж по телевизията. Обадил се на баща си, който веднага се свързал с шерифската служба. В шест без петнайсет вече бях там заедно с криминалистите. Джинсите… нищо не мога да кажа за тях — панталони от деним се срещат под път и над път, — обаче веднага познах катарамата. Погледни и ще се убедиш, че е същата.
	Чукна по екрана и се появи снимка в едър план на катарамата. Ралф нито за миг не се усъмни, че същата катарама беше видял на колана на Тери на записите от охранителната камера на транспортен център „Вогъл“ в Дъброу.
	— Да, още една брънка във веригата — промълви, говорейки и на себе си, и на Юн. — Той оставя буса зад кръчмата на Шорти. Прехвърля се на субаруто. Зарязва го край Железния мост, захвърля дрехите, бельото и обувките си…
	— Ластични джинси „Ливайс 501“, боксерки, бели спортни чорапи и много скъпи маратонки. Плюс колана с интересната катарама.
	— Да. Преоблича се — по дрехите му вече няма кръв, — качва се на такси, чакащо пред „Само за джентълмени“, и поръчва да го закарат до гарата в Дъброу. Само че не се качва на влака. Защо?
	— Може би се е опитвал да остави фалшива следа — в подобни случаи връщането по обратния път е задължително. Или пък… хрумна ми нещо налудничаво. Да ти го кажа ли?
	— Давай.
	— Мейтланд е _имал намерение_ да избяга. Качва се на влака за Форт Уърт, Тексас, а оттам продължава я за Мексико, я за Калифорния. Защо след убийството да остане във Флинт Сити, след като знае, че мнозина са го видели? Само че…
	— Какво?
	— Само че не може да си тръгне тъкмо когато предстои най-големият мач в живота му. Искал е да поведе отбора към още една победа и да стигнал до финалите.
	— Наистина е налудничаво.
	— По-налудничаво от това да убиеш и да изнасилиш с клон момченце?
	Волю-неволю, Ралф щеше да признае, че Юн има право, но сервитьорката донесе поръчките и му спести отговора. Щом останаха сами, побърза да попита:
	— А отпечатъците по катарамата?
	Сабло прокара пръст по дисплея и показа друга снимка на конската глава, отново в едър план; на тази фотография блясъкът на катарамата беше помрачен от белия дактилоскопски прах. Отпечатъците върху нея бяха му заприличаха на стъпки в схема от едновремешен самоучител по танци.
	— Криминолозите имаха в компютъра си отпечатъците на Мейтланд и програмата веднага показа съвпадение. Само че… ето първата странност, необичайност… наречи я както щеш. Линиите и завъртулките на отпечатъците от катарамата са избледнели и на места са прекъснати. Все пак са достатъчно за доказване на съвпадение, което ще издържи в съда. Обаче компютърният специалист, който ги изследва — а той е много опитен, — каза, че са от пръстите на възрастен човек. На осемдесет, дори на деветдесет години. Попитах го дали разликата се е получила заради това, че Мейтланд е бързал отново да се преоблече и да си плюе на петите. Той отговори, че е възможно, обаче изражението му отричаше това предположение.
	— Ами… — Ралф си взе от бърканите яйца и установи, че има апетит — приятна изненада също като внезапния пристъп на смях по повод многофункционалния стик за голф. — Не отричам, че _е странно_, но може би е без значение. И наум добави: „_Докога ще продължавам да пренебрегвам непрекъснато изникващите аномалии и да твърдя, че са без значение?“_
	— Имаше на още един човек — продължи Юн. — Те също бяха доста неясни, затова компютърният специалист не ги изпрати в националната база данни на ФБР, но той вече разполагаше с всички паразитни пръстови отпечатъци от буса и от катарамата. Погледни и кажи какво мислиш.
	Той подаде на Ралф айпада. Виждаха се два комплекта дактилоскопски следи; единият беше обозначен с „БУС НЕИЗВЕСТНО ЛИЦЕ“, другият — с „КАТАРАМА НА КОЛАН НЕИЗВЕСТНО ЛИЦЕ“. Изглеждаха идентични, но само на пръв поглед. Нямаше да бъдат приети като доказателства в съда, особено ако ги оспореше адвокат като Хауи Голд (той беше като булдог — захапеше ли нещо, не го пускаше). Ралф обаче не се намираше в съдебната зала и беше почти убеден, че отпечатъците са на един и същ човек, а предположението му се основаваше на онова, което снощи му беше казала Марси Мейтланд. Е, доказателствата не бяха сто процента сигурни, но все пак бяха достатъчни за детектив в принудителен отпуск, който не е длъжен да докладва всичко на висшестоящите… или за окръжен прокурор, борещ се за преизбиране.
	Разказа на Юн за срещата си с Марси, обаче временно спести една подробност.
	— Разковничето е в буса — каза накрая. — Може би криминолозите ще намерят отпечатъци от хлапака, който първи го е откраднал…
	— Вече намериха. От полицията в Ел Пасо ни изпратиха отпечатъците на Мърл Касиди. Компютърният специалист ги сравни с паразитните дактилоскопски следи в буса — повечето по сандъчето с инструменти, което Касиди сигурно е отворил, за да провери дали вътре има нещо ценно. Съвършено ясни са и не са ето тези. — Той прокара пръст по екрана и се върна на размазаните отпечатъци на неизвестното лице, обозначени с „БУС“ и „КАТАРАМА НА КОЛАН“.
	Ралф се приведе напред и отмести чинията си:
	— Виждаш връзката, нали? Не знаем дали Тери е откраднал буса, понеже семейство Мейтланд са пътували със самолет и на отиване, и на връщане. От друга страна, ако неясните отпечатъци от буса и по катарамата са еднакви…
	— Смяташ, че все пак той е имал съучастник, който е закарал буса от Дейтън до Флинт Сити.
	— Убеден съм. Няма друго обяснение.
	— Някой, с когото са си приличали като две капки вода, така ли?
	— Върнахме се на отправната точка — въздъхна Ралф.
	— Освен това и двата комплекта отпечатъци бяха на катарамата — продължи Юн. — Което означава, че Мейтланд и двойникът му са носили един и същ колан, може би едни и същи дрехи. Има логика, ако са близнаци, които са били разделени след раждането си. Само че в регистрите е отбелязано, че Тери Мейтланд няма нито братя, нито сестри.
	— Имаш ли още нещо? Каквото и да било.
	— Да. Стигнахме до най-странното, най-необяснимото, ако щеш. — Юн премести стола си до Ралф. Сега на екрана беше снимка в едър план на джинсите, чорапите, боксерките и маратонките, струпани на купчина до пластмасов маркер за улики с номер 1. — Виждаш ли петната?
	— Да. Каква е тази гадост?
	— Не знам — отвърна Сабло. — И криминолозите не знаят, обаче единият каза, че прилича на сперма, и аз го подкрепям. На снимката не се вижда много добре, но…
	— _Семенна течност?_ Поднасяш ли ме?
	Сервитьорката се върна с кана кафе, Ралф обърна айпада с екрана надолу.
	— Някой от вас иска ли още?
	И двамата поискаха да им долее в чашите и щом отново останаха насаме, Ралф обърна айпода и плъзна пръсти върху екрана, за да увеличи изображението:
	— Юн, виждам това… нещо на чатала на джинсите, надолу по крачолите чак до подгъва…
	— Също и върху боксерките и чорапите — прекъсна го Сабло. — Да не говорим за маратонките — вътре в тях и отгоре им, — където веществото е така засъхнало, че прилича на глазура върху керамично изделие. И е толкова много, че сигурно може да запълни кух стик за голф.
	Ралф не се засмя, само промърмори:
	— Не може да е семенна течност. Дори порнозвездата Джон Холмс в разцвета си…
	— Знам. А и спермата не причинява ето това.
	Юн прокара пръст по екрана. На следващата снимка беше фотографиран подът на обора. Друг маркер за улики — номер 2 — стоеше до купчинка слама. Поне Ралф си помисли, че е слама. Номер 3 беше върху бала сено вляво, която се беше послегнала, сякаш беше тук от много дълго време. Почти цялата беше боядисана в черно, до нея също имаше голямо черно петно, като че ли някаква разяждаща слуз се беше стекла на пода.
	— Същото ли е? — попита. — Сигурен ли си?
	— Деветдесет процента — отвърна Юн. — В сеновала има още. Ако е сперма, то ще да е била полюция, достойна за „Рекордите на Гинес“.
	— Невъзможно е — промърмори Ралф. — Нещо друго е. Първо, няма начин семенната течност да боядиса в черно сеното. Абсурд!
	— И аз съм на същото мнение, ама какво ми разбира главата — та нали съм само момче от бедно мексиканско семейство.
	— Надявам се, че криминолозите ще анализират… веществото.
	Юн кимна:
	— В момента се занимават с това.
	— И ти ще ме информираш за резултата.
	— Естествено. Сега разбираш какво имах предвид, като казах, че тази история става все по-странна.
	— Джийни я нарече необяснима. — Ралф се прокашля. — Всъщност използва думата _свръхестествена_.
	— Моята Габриела предположи същото. Може би е женска интуиция. Или пък мексиканска.
	Ралф повдигна вежди.
	— _Си, сеньор!_ — Сабло се засмя. — Майката на жена ми починала млада и Габи израснала със своята _абуела_ — с баба си, която й напълнила главата с предания и легенди. Та като й разказах за видяното в обора, тя се сети за мексиканския вампир. Някакъв човек умирал от туберкулоза и един стар, мъдър отшелник, живеещ в пустинята, му казал, че ще се излекува, ако изпива кръвта на дечица и маже с мазнина от тях гърдите и гениталиите си. Болният го послушал и станал безсмъртен. Предполага се, че отвлича само непослушни деца и ги пуска в голямата си черна торба, затова някои го наричат Торбалан. Габи ми разказа как като малка, може би на седем, изпаднала в истерия от лекаря, дошъл при брат й, който бил болен от скарлатина.
	— Защото лекарят е носел черна чанта, която й е напомнила за торбата на страшното същество от легендата.
	Юн кимна и добави:
	— Как се казваше вампирът? На върха на езика ми е, обаче ми се изплъзва. Много изнервящо, нали?
	— Според теб с какво си имаме работа? С вампир ли?
	— Не. Може да съм син на беден мексикански фермер или, да речем, на собственик на автосалон в Амарило, но не съм малоумен. Убиецът на Франк Питърсън е простосмъртен като нас двамата и почти сигурно е бил Тери Мейтланд. Ако разгадаем какво се е случило, всичко ще си дойде на мястото и аз отново ще спя нощем, вместо да се мятам в леглото. Защото тази история не ми дава покой. — Сабло си погледна часовника. — Време е да тръгвам. Обещах на жена ми да я заведа в Кап Сити на изложението на художествените занаяти. Други въпроси? Би трябвало да ми зададеш още един, защото още нещо шантаво ще ти избоде очите.
	— В обора имаше ли следи от автомобилни гуми?
	— Мислех, че ще питаш за друго, но да, имаше. Само че бяха безполезни — ще се убедиш, като разгледаш снимките, на които се виждат следи и моторно масло, но не и отпечатъци, които да използваме за сравнение. Предполагам, че са от буса, с който Мейтланд е отвлякъл момченцето. Бяха доста раздалечени, което означаваше, че не са от субаруто.
	— Ъхъ. Слушай, нали имаш във вълшебната си джаджа записите на разпитите на свидетелите, които проведох? Преди да си тръгнеш, намери онзи с Клод Болтън. Той е бияч в „Само за джентълмени“, макар че, доколкото си спомням, се обиди, когато го нарекох така.
	Сабло отвори един файл, поклати глава, отвори друг и подаде на Ралф айпада:
	— Скролвай надолу.
	Отначало Ралф подмина онова, което търсеше, но накрая се справи:
	— Ето го! Болтън каза: „Чакайте, сетих се още нещо, дреболия всъщност, но някак зловеща, ако наистина той е пречукал онова хлапе.“ Добави, че онзи го е одраскал. Като го попитах какво точно е станало, отговори, че благодарил на Мейтланд, задето е помогнал на племенниците на приятеля му, и му стиснал ръката. В този момент Тери го одраскал с нокътя на кутрето си. Това го върнало към наркоманските му дни, защото някои момчета, най-вече „Ангелите на ада“, си оставяли дълги ноктите на кутретата, та да загребват с тях кока. Очевидно е била някаква мода.
	— Ще благоволиш ли да обясниш защо е толкова важно? — Юн демонстративно си погледна часовника.
	— Може и да е. А може да се окаже… — Спря се навреме, преди да каже _несъществено_. Все повече намразваше тази дума. — Може би не е от значение, но е нещо, което жена ми нарича стечение на обстоятелствата. Тери също е бил одраскан по подобен начин, когато е посетил баща си в клиниката в Дейтън. — Той набързо разказа как санитарят се подхлъзнал, хванал се за Тери, за да запази равновесие, и одраскал китката му.
	Юн се позамисли, после сви рамене:
	— Според мен е най-обикновено съвпадение, драги. Извинявай, но наистина трябва да тръгна веднага, за да не си навлека гнева на Габриела. Но не и преди да ти кажа, че все още пропускаш нещо и не говоря за следите от автомобилни гуми. Твоят приятел Болтън дори го споменава. Превърти нагоре и ще го намериш.
	Само че не се налагаше да превърта — беше пред очите му.
	— Джинси, боксерки, къси чорапи и маратонки… но няма риза.
	— Точно! — кимна Сабло. — Или му е била любимата, или е бил принуден да я облече, защото не е имал друга.


>>	2.

	На половината път до Флинт Сити на Ралф изведнъж му просветна защо мисълта за жълтата презрамка на сутиена го тормози дни наред.
	Спря на паркинга пред големия магазин за алкохол „Байрън“ и натисна бутона за бързо избиране на мобилния си. Включи се гласовата поща на Юн. Той прекъсна връзката, без да остави съобщение. Младият Сабло беше свършил повече от необходимото, заслужил беше да прекара уикенда с жена си. Пък и след като поразмисли, Ралф реши, че това е стечение на обстоятелствата, за което не би разказал никому, освен на Джийни. Може би.
	В миговете преди Тери да бъде застрелян — тези сюрреалистични мигове, през които сетивата му бяха свръхизострени, беше видял още нещо жълто; съзнанието му беше изтласкало на преден план жълтата презрамка, вместо другото, което се вписваше в по-голямата галерия от гротески, но беше засенчено от Оли Питърсън, извадил само след секунди стария револвер, скрит в брезентовата чанта. Нищо чудно, че му се изплъзваше толкова време.
	Около главата на човека с грозните изгаряния по лицето и с татуировки по ръцете беше омотана жълта кърпа, може би за да прикрие други белези. Но… дали беше кърпа, а не нещо друго? Например изчезналата риза? Същата, която Тери беше носил на железопътната гара?
	_„Фантазирам си небивалици“_ — помисли си и може би беше така… обаче подсъзнанието му (онези мисли, скрити зад мислите му) през цялото време му беше крещяло да обърне внимание на тази жълта кърпа.
	Стисна клепачи и се помъчи да си спомни точно какво беше видял през последните секунди от живота на Тери. Неприятната усмивка на русокосата водеща от Канал 7, когато се беше втренчила в окървавените си пръсти. Плакатът със спринцовката и с надпис МЕЙТЛАНД ЕТО ТИ ЛЕКАРСТВОТО. Момчето със заешката устна. Жената, която се приведе към Марси и й показа среден пръст. И човека с изгарянията, който изглеждаше така, сякаш Бог с грамадна гума почти беше заличил чертите му, оставяйки само издутини, участъци розово-червена кожа и две дупки на мястото, където е бил носът, преди огънят да „разкраси“ лицето му с татуировки, по-страховити от онези по ръцете му. И сега, връщайки се към онези мигове, Ралф видя, че около главата на непознатия не е омотана кърпа, а нещо, което му стига до раменете, напомнящо куфия.
	Да, би могло да е риза… но дори да беше, означаваше ли, че е _точно онази_, с която Тери беше на записите от охранителните камери на гарата? Имаше ли начин да се провери?
	Реши, че има, само че с помощта на Джийни, която разбираше от компютри много повече от него. Освен това май беше настъпил моментът да престане да смята за врагове Хауард Голд и Алек Пели. „Може би всички сме на една и съща страна“ — каза му Пели на сбогуване след срещата в дома на Мейтланд. Може и така да беше. Или би могло.
	Той включи на скорост и потегли към дома си; през цялото време натискаше педала до дупка.


>>	3.

	Седяха в кухнята с Джийни, нейният лаптоп стоеше пред тях на масата. В Кап Сити имаше четири телевизии — всяка голяма тв мрежа имаше местен канал, плюс Канал 81, който излъчваше новините от града, заседанията на Общинския съвет и различни обществени прояви (например срещата с Харлан Коубън, в която Тери беше участвал като гост-звезда). Репортерите и от петте медии бяха чакали пред съда, за да отразят предявяването на обвинение на Тери, операторите и на петте бяха заснели престрелката и всички разполагаха с кадри на стълпотворението пред сградата. Разбира се, след първия изстрел всички камери се бяха обърнали към Тери — по лицето му се стича кръв, той изблъсква жена си встрани, за да я предпази, после се просва на улицата, поразен от втория, фатален изстрел. Преди това да се случи, записът на Си Би Ес прекъсва, защото камерата, улучена от куршума на Ралф, се пръсва и парченце попада в окото на оператора.
	След като изгледаха по два пъти всички клипове, Джийни се обърна към мъжа си, но не продума. Не се и налагаше.
	— Пусни отново материала на Канал 81 — помоли той. — При започване на стрелбата образът заподскача, но иначе на техния запис най-добре се виждат хората от тълпата.
	— Ралф… — Тя докосна ръката му. — Добре ли…
	— Нищо ми няма — излъга той. Струваше му се, че светът се накланя и може скоро да се прекатури в нищото. — Пусни го отново, ако обичаш. И спри звука. Непрекъснатото дърдорене на репортерката ме разсейва.
	Двамата се загледаха в монитора. Хора размахваха табели и крещяха беззвучно, устата им се отваряха и затваряха като на риби на сухо. В един момент камерата се завъртя — не дотолкова бързо, че да покаже човека, изплюл се в лицето на Тери, но тъкмо навреме да заснеме как Ралф му подлага крак и уж неволно го поваля на земята. На следващия кадър се виждаше как Тери помага на грубияна да стане („Също като сцена от Библията“ — помислил си бе тогава Ралф), после камерата се насочи обратно към човешкото множество. Сега на монитора двамата от охраната на съда — пълният мъж и кльощавата жена — се опитваха да попречат на хората да се качат на стъпалата към входната врата. После русокосата от Канал 7 се изправи, взирайки се невярващо в окървавените си пръсти. На следващите кадри Ралф видя Оли Питърсън, нарамил брезентовата вестникарска чанта и нахлупил плетената вълнена шапка, изпод която стърчаха рижавите му къдрици — оставаха две секунди, преди да се превърне в звездата на шоуто. Видя момчето със заешката устна и оператора на Канал 81, който за миг насочва камерата към лицето на Франк Питърсън, щамповано на тениската на хлапето, преди да продължи да…
	— Стоп! — извика. — Точно тук!
	Джийни се подчини и двамата се вгледаха в кадъра — леко размазан, защото операторът беше бързал да заснеме по малко от всичко, случващо се пред съда.
	Ралф почука с пръст по екрана:
	— Виждаш ли го този, дето размахва каубойската си шапка?
	— Да.
	— Човекът с белезите от изгаряне стоеше до него.
	— Да, добре…
	Тонът й го изненада, за първи път я чуваше да говори така нервно, дори изплашено.
	— Джийни, заклевам се! Видях го с очите си! Все едно бях под въздействието на ЛСД, мескалин или нещо подобно и виждах _всичко_. Пусни отново другите записи. Този е най-добрият, обаче и на „Фокс“ става, затова искам…
	— Не! — Тя изключи лаптопа и го затвори. — Човекът, когото си видял, не е на тези записи. Знаеш го не по-зле от мен.
	— Мислиш ме за луд, така ли? Мислиш, че съм получил… как се казваше…
	— Умствено разстройство? — Джийни отново се пресегна и окуражаващо стисна ръката му. — Не, разбира се. Щом твърдиш, че си го видял, значи е било така. Щом смяташ, че си е бил увил ризата около главата, за да се пази от слънцето, вероятно имаш право. Последният месец беше може би най-тежкият в живота ти, но не се съмнявам в наблюдателността ти. Само че… вече трябва да разбереш…
	Не се доизказа. Ралф зачака и след малко тя отново заговори:
	— Тази история е много странна, меко казано, и с новите разкрития става още по-необяснима. Плаши ме. Плаши ме приказката, която ти е разказал Юн. Всъщност в нея става дума за вампир, нали? Четох „Дракула“ в гимназията и съм позабравила съдържанието; единственото, което си спомням съвсем ясно, е, че вампирите нямат отражения в огледалата. А пък ако нещо няма отражение, може би няма да се види и на запис от телевизионна камера.
	— Глупости! Призраци, вещици, вампири — те не съще…
	Джийни удари с длан по масата и звукът, напомнящ пистолетен изстрел, така стресна Ралф, че той подскочи. Очите й гневно искряха:
	— Опомни се! Виж онова, което ще ти избоде очите! _Тери Мейтланд е бил едновременно на две места!_ Ако престанеш да търсиш обяснение на този факт и го приемеш…
	— Не мога да го приема, мила. Противоречи на всичко, в което съм вярвал през целия си живот. Ако се примиря, ако повярвам, наистина ще полудея.
	— Не, няма, защото имаш здрава психика. Мисълта ми е друга: опитвам се да ти кажа, че вече не е необходимо да продължаваш да разнищваш случилото се. Тери е мъртъв. Откажи се.
	— Ами ако се откажа, а Тери наистина не е убил Франки Питърсън? Какво ще означава това за Марси, за дъщерите й?
	Джийни стана, приближи се до прозореца над мивката и се загледа навън. Беше стиснала юмруци.
	— Дерек пак се обади — промърмори. — Настоява да се прибере вкъщи.
	— Какво му каза?
	— Да остане до края на сезона в средата на идния месец. Макар че много ми се иска да си е у дома. Накрая го убедих да ме послуша и знаеш ли защо? — Тя се обърна: — Защото не искам да е тук, докато се ровиш в тази гадост. Защото, като се стъмни довечера, ще ме обземе страх. Ами ако наистина е някакво свръхестествено същество? Ами ако разбере какво търсиш?
	Ралф я прегърна и усети как трепери. _„Май наистина го вярва“_ — помисли си.
	— Юн ми разказа тази история, обаче е убеден, че убиецът е човек, а не някакво измислено същество. Аз съм на същото мнение.
	Джийни, която беше притиснала лице до гърдите му, промълви:
	— Тогава защо човекът с белязаното лице не се вижда на записите?
	— Не знам.
	— Държа на Марси. — Тя го погледна, по лицето й се стичаха сълзи. — Обичам момичетата й. Всъщност държа и на Тери… на всички от семейство Питърсън… но най-много държа на двама ви с Дерек. Вие сте смисълът на живота ми. Не можеш ли да се откажеш? Да изчакаш края на принудителната отпуска, да се срещнеш с психолога и веднъж завинаги да приключиш с този епизод.
	— Не знам — излъга Ралф. Всъщност знаеше. Само че не искаше да го казва на Джийни тъкмо сега, когато тя се държеше толкова странно и бе толкова разстроена. Не можеше да приключи.
	Все още.


>>	4.

	Късно вечерта излезе в задния двор, седна на масата за пикник, запали пура „Типарило“ и се загледа в небето. Нямаше звезди, но луната още се виждаше през прииждащите облаци. „Много често истината е тъкмо това — помисли си. — Мъглява светеща окръжност зад облаците. Понякога изплува иззад тях, друг път те се сгъстяват и светлината изчезва.“
	Едно беше сигурно — нощем кльощавият туберкулозен човек от легендата на Юн Сабло изглеждаше по-правдоподобен. Не _достоверен_ — Ралф вярваше в него, колкото в Дядо Коледа, обаче си го представяше: тъмнокожа версия на Слендърман*, страшилището на американските момиченца: висок и много слаб, с черен костюм, лицето му блести, той носи торба, в която може да се побере детенце с колене, притиснати до гърдите. Според Юн мексиканският вампир удължил живота си, като изпивал кръвта на дечица и мажел с тлъстината им гърдите и гениталиите си… и случилото се с малкия Питърсън, макар и не същото, напомняше за страшната приказка. Възможно ли е убиецът — Мейтланд или неизвестното лице с неясните пръстови отпечатъци — да е вярвал, че _наистина е_ вампир или друго свръхестествено същество? Нима серийният убиец Джефри Дамър не е вярвал, че създава зомбита, когато е убивал и разчленявал бездомници?
	[* Slender Man (Дългуча) — свръхестествено същество, срещано в легендите на много народи. Прилича на човек с много дълги ръце и крака и с 4 или 8 пипала на гърба. Твърди се, че е винаги в черно, също като прочутия Човек в черно, че не ходи, а лети, и че нощем наднича през прозорците. Жертвите му са предимно деца. Добива голяма популярност благодарение на изображение, създадено през 2009-а от Ерик Кнудсен и разпространявано по интернет. — Б.пр.]
	_„Добре, но нито едно предположение не отговаря на въпроса защо човекът с белязаното лице не се вижда на записите.“_
	Джийни се провикна от къщата:
	— Прибирай се, Ралф, всеки момент ще завали. Пуши в кухнята, щом не можеш да се откажеш от тази воняща гадост.
	_„Заради друго искаш да се прибера_ — каза си той. — _Никога няма да си признаеш, но се страхуваш, че този мексикански вампир се спотайва наблизо, на някое местенце, неосветявано от лампата на двора.“_
	Разбира се, беше нелепо, но донякъде разбираше тревогата й. И него го мъчеше смътно безпокойство. Какво беше казала Джийни? _„Тази история е много странна, меко казано, и с новите разкрития става още по-необяснима.“_
	Влезе в кухнята, пусна чешмата и изгаси пурата под струята, после взе телефона си. Изчака Хауи да вдигне и без предисловия каза:
	— Можете ли с Пели утре да дойдете у дома? Имам да ви разказвам много, някои предположения са доста невероятни. Елате на обяд. Ще взема сандвичи от „Рудис“.
	Голд прие веднага. Ралф затвори телефона и видя Джийни на вратата — беше скръстила ръце на гърдите си и го гледаше изпод вежди.
	— Няма да се откажеш, така ли? — промълви.
	— Не, мила. Не мога. Съжалявам.
	Тя въздъхна:
	— Обещаваш ли да внимаваш?
	— Ще внимавам на всяка стъпка.
	— Дано, иначе аз ще те стъпча. И не купувай сандвичи. Ще приготвя нещо за хапване.


>>	5.

	На следващия ден, неделя, валеше проливен дъжд, затова Ралф, Джийни, Хауи и Алек насядаха около рядко използваната маса в трапезарията на семейство Андерсън. Юн Сабло, който си беше у дома в Кан Сити, присъстваше „задочно“ по скайп чрез лаптопа на Хауи.
	Ралф направи рекапитулация на известната им досега информация, после даде думата на Юн, който разказа на Голд и Пели за „находките“ в обора на Елфман. Хауи внимателно го изслуша, после промърмори:
	— Нищо не се връзва, нелогично е. Всъщност е на светлинни години от логичното.
	— Според вас този човек се е криел в сеновала на изоставения обор, така ли? — обърна се Алек към Юн.
	— Така предполагаме.
	— В такъв случай няма как да е бил Тери — намеси се Голд. — През целия ден в събота беше тук, във Флинт Сити. Сутринта заведе момичетата на общинския басейн, целия следобед беше на „Естел Барга“, за да подготви игрището — влизаше му в задълженията като треньор на отбора домакин. Много хора ще потвърдят, че са го видели и на едното, и на другото място.
	— А от събота до понеделник — добави Алек — вече беше в затвора. Както отлично знаеш, Ралф.
	— Да, той има алиби за почти всяка своя крачка — кимна Ралф. — Тъкмо това най-много ни озадачаваше, но да го оставим за малко. Ще ви покажа нещо. Юн вече го е виждал, прегледа записа тази сутрин. Само че _преди това_ му зададох въпрос, който сега ще задам и на вас. Да сте забелязали пред сградата на съда човек с обезобразено лице? На главата му имаше нещо, но няма да ви кажа какво. Е, някой видя ли го?
	Хауи отговори отрицателно и поясни, че вниманието му е било погълнато от неговия клиент и съпругата му. Алек Пели обаче каза:
	— Да, видях го. Изглеждаше, сякаш е пострадал при пожар. На главата му… — Той млъкна и се ококори.
	— Продължавай — подкани го Юн от дневната си в Кап Сити. — Кажи го, амиго. Ще ти олекне.
	Пели разтри слепоочията си, като че ли го мъчеше главоболие, и промълви:
	— Тогава си помислих, че си е омотал голям шал или кърпа, понеже косата му е изгоряла при пожар и не може да порасне заради белезите, затова той си пази главата от слънцето. Може обаче да не е било кърпа, а риза. Онази, която не е била намерена в обора, това ли си мислиш? Същата, която Тери е носил на гарата според записите от охранителните камери.
	— Печелиш голямата награда — усмихна се Юн.
	Хауи обаче не се усмихваше, а намръщено се взираше в Ралф:
	— Още ли се опитваш да припишеш убийството на Тери?
	Джийни проговори за първи път:
	— Само се опитва да стигне до истината… което според мен не е най-блестящата идея.
	— Изгледай този запис — подкани го Ралф — и посочи човека с изгарянията. — Пусна видеозаписа на Канал 81, след това на „Фокс“, после по молба на Алек (той се беше навел толкова близо до лаптопа на Джийни, че носът му почти се допираше до екрана) — отново първия запис. Накрая се облегна назад и заяви:
	— Няма го. Което е невъзможно.
	— Стоеше до човека, който размахваше каубойската си шапка, нали? — намеси се Юн.
	— Така мисля. До него и по-далеч от русокосата репортерка, която някой халоса с плаката си. Виждам и нея, и човека, размахващ плаката… но не и онзи с белезите. Как е възможно?
	Никой не отговори.
	— Да се върнем за малко на другата тема — предложи Хауи. — Отпечатъците на колко души са открити в буса, Юн?
	— Вероятно на дванайсет, предполагат криминолозите.
	Голд изпъшка.
	— Не се тръшкай, елиминирахме поне четири: на фермера, притежавал буса, на най-големия му син, който го е карал от време на време, на хлапето, което го е откраднало, и на Тери Мейтланд. Остават само едни, който не сме идентифицирали (може да са на приятел на фермера или на някое от другите му деца, вмъкнало се в буса да си поиграе), както и онези, неясните.
	— Същите размазани отпечатъци, които сте открили на катарамата.
	— Може би, но не сме сигурни. Линиите и завъртулките са избледнели и тук-там са прекъснати. Нито един съд няма да ги приеме като доказателство.
	— Да, да, разбрах. Ще ви попитам нещо, господа. Възможно ли е човек, получил тежки изгаряния — и по ръцете, и по лицето, — да остави подобни отпечатъци? Толкова неясни, че да не могат да бъдат идентифицирани?
	— Да — отговориха едновременно Юн и Алек — гласовете им се разминаха с частица от секундата заради забавянето по скайп.
	— Проблемът обаче е, че човекът пред съдебната зала имаше татуировки на опакото на дланите. Ако пръстите му са били обгорени, би трябвало и татуировките да ги няма, нали така?
	Хауи поклати глава:
	— Не е задължително. Ако съм се подпалил, може би ще се опитам да изгася пламъците, но не и с опакото на дланите. — Той се заудря по гърдите, за да покаже нагледно. — А ето така — с дланите.
	За момент всички замълчаха, после Алек Пели промълви едва чуто:
	— Човекът с белезите беше там. Готов съм да се закълна върху цял куп Библии.
	— Предполагам, че криминолозите ще анализират веществото върху сеното в обора — каза Ралф, — но междувременно можем ли да предприемем нещо? Готов съм да приема всякакви предложения.
	— Връщане в Дейтън — лаконичен бе Алек. — Знаем, че Мейтланд е бил там, също и бусът. Предполагам, че поне на някои въпроси ще получим отговор. Аз не мога да пътувам дотам, твърде много спешни задачи имам в момента, обаче познавам подходящ човек. Ще телефонирам и ще проверя дали е на разположение.
	С това срещата приключи.


>>	6.

	Десетгодишната Грейс Мейтланд спеше неспокойно, откакто убиха баща й, и дори да се унесеше за кратко, сънуваше кошмари. През този неделен следобед умората я налегна като невидимо бреме. Остави майка си и сестра си да правят кейк в кухнята, качи се в стаята си и си легна. Макар времето да беше дъждовно, през прозореца проникваше достатъчно светлина, което донякъде я успокои. Напоследък тъмнината я плашеше. Чуваше как майка й и Сара разговарят и гласовете им също й подействаха успокояващо. Унесе се в сън и макар, когато се събуди, да й се стори, че са минали само няколко секунди, навярно бяха изтекли часове, защото дъждът вече беше пороен и навън бе притъмняло. Сенки изпълваха стаята.
	Някакъв човек седеше на леглото й и я наблюдаваше. Носеше джинси и зелена фланелка, имаше татуировки на опакото на дланите и нагоре по ръцете: змии, кръст, кама, череп. Лицето му вече не изглеждаше, сякаш някое дете, лишено от талант, го е изваяло от пластилин, обаче тя го позна. Беше същият, когото беше видяла пред прозореца на Сара. Поне този път очите му не бяха като сламки — бяха очите на баща й. Не би могла да ги сбърка. Запита се дали е истина, или отново сънува. Ако беше сън, то не бе страшен колкото кошмарите.
	— Татко, ти ли си?
	— Разбира се — отговори човекът. Зелената му фланелка се смени с тениска с емблемата на „Златните дракони“ и тя разбра, че наистина сънува. След миг тениската се превърна в някаква бяла дреха като престилка, после пак стана зелена фланелка. — Обичам те, Грейси.
	— Не е неговият глас. Ти се преструваш на моя татко.
	Онзи се приведе към нея, Грейс се отдръпна, без да откъсва поглед от очите му. За разлика от лигавия му глас те приличаха на очите на Тери, но все пак този човек не беше баща й.
	— Искам да се махнеш — каза му.
	— О, да, знам, както знам, че хората в ада искат леденостудена вода. Тъгуваш ли, Грейс? Липсва ли ти баща ти?
	— _Да!_ — Тя се разплака. — Искам да се _махнеш_! Очите ти не са _истинските_ очи на моя татко, ти само се _преструваш_ на него.
	— Не си въобразявай, че ще ти съчувствам — ухили се човекът. — Радвам се, че страдаш. Дано тъгуваш още дълго и да цивриш „уа, уа, уа“ като бебе.
	— Моля те, върви си!
	— Бебчето си иска биберона? Бебчето си е напишкало пеленките и циври „уа, уа, уа“?
	— _Престани!_
	Той се отдръпна.
	— Ще си отида, ако направиш каквото ти кажа. Съгласна ли си, Грейс?
	— Какво искаш?
	Той й каза и после Сара я будеше да слезе в кухнята да хапне кейк, затова Грейс реши, че все пак всичко е било сън, лош сън, и че не трябва да прави _нищо_, обаче ако го направи, кошмарът никога няма да се повтори.
	Насили се да хапне от кейка, макар да нямаше апетит, после, когато майка й и сестра й седнаха да гледат някакъв лигав филм, каза, че не харесва такива глупости и си отива в стаята да играе „Angry Birds“. Само че вместо в стаята си, влезе в спалнята на родителите си (сега — само на майка й — колко тъжно!) и взе от шкафчето мобилния й. Номера на полицая го нямаше в списъка с контактите, но пък номерът на господин Голд беше записан. Грейс му позвъни, като държеше мобилния с две ръце, за да не го изпусне, и се молеше той да се обади. Молитвите й бяха чути.
	— Марси? Какво се е случило?
	— Не, аз съм Грейс, звъня от телефона на мама.
	— Здравей, Грейс, радвам се да те чуя. Защо се обаждаш?
	— Защото не знам как да се свържа с детектива. Онзи, който арестува татко.
	— Защо го…
	— За да му предам съобщение от един човек. Може да е било само сън, обаче не искам да рискувам.
	— Какъв човек? Какво съобщение?
	— Като видях за първи път този човек, имаше сламки вместо очи. Сега обеща повече да не идва, ако предам на детектив Андерсън едно съобщение. Искаше да ме излъже, че очите му са татковите, само че не се хванах. Сега лицето му не е толкова ужасно, обаче пак е страшен. Не искам да се връща, даже ако е било сън, затова ви моля да кажете на детектив Андерсън.
	Внезапно забеляза, че майка й стои на прага и я наблюдава, без да продума; сигурно щеше да й се скара, но на Грейси вече й беше все едно.
	— Какво да му кажа, Грейс?
	— Да спре, ако не иска да се случи нещо лошо.


>>	7.

	Грейс и Сара седяха на канапето в дневната, Марси бе седнала помежду им и ги беше прегърнала през раменете. Хауи Голд се бе настанил на креслото, което беше на Тери, преди светът да се преобърне с главата надолу. Ралф Андерсън придърпа до канапето табуретката и седна на нея — краката му бяха твърде дълги и коленете почти обрамчваха лицето му. Помисли си, че сигурно изглежда доста комично, но щеше да е чудесно, ако помогнеше на Грейси Мейтланд да се поотпусне.
	— Явно сънят е бил страшен, Грейс. Сигурна ли си, че е _било_ сън?
	— Разбира се, че е сънувала! — намеси се Марси. Беше пребледняла, лицето й беше изопнато. — В тази къща няма никакъв човек. Няма как да отиде на горния етаж, без да го забележим.
	— Или най-малкото да го чуем — добави Сара, само че и тя май беше изплашена. — Стълбището скърца ужасно.
	— Тук сте само поради една причина — да успокоите дъщеря ми! — процеди Марси. — Ако обичате, свършете си работата.
	— Каквото и да е било, вече знаеш, че тук няма непознат човек. Нали, Грейс? — попита Ралф.
	— Да, знам. Отиде си. Обеща да не се връща повече, ако ви предам съобщението, детектив Андерсън. Мисля, че ще си изпълни обещанието… независимо дали съм сънувала, или не.
	Сара театрално въздъхна:
	— О, какво облекчение!
	— Стига, миличка — намръщи се Марси.
	Ралф извади бележника си:
	— Опиши го, ако обичаш — онзи човек, когото си сънувала. Аз съм детектив и вече съм убеден, че е било само сън.
	Марси надали някога щеше да му прости, но поне му благодари с поглед.
	— Изглеждаше по-добре — каза Грейс. — Лицето му вече не беше от пластилин.
	— Така е изглеждал миналия път — намеси се Сара. — Според _нея_.
	— Сара, идете в кухнята с господин Голд и донесете по едно парче кейк за всички, става ли?
	Сара погледна Ралф:
	— И за него ли? Вече не сме ли му сърдити?
	— Кейк за всички! — повтори Марси, избягвайки въпроса. — Нарича се гостоприемство. Хайде, върви.
	Сара стана от канапето, прекоси дневната и промърмори на Голд:
	— Изгониха ме.
	— Случва се и с най-симпатичните — като теб, млада госпожице — усмихна се той. — Ще те придружа в това изгнание.
	— В какво?
	— Няма значение, детко. — Двамата тръгнаха към кухнята.
	Марси се обърна към Ралф:
	— Ако обичаш, бъди кратък. Тук си само защото Хауи каза, че е важно. Че може да е свързано със… знаеш с какво.
	Той кимна, без да откъсва поглед от Грейс.
	— Този човек, който при първото си появяване е имал лице като от пластилин…
	— И сламки вместо очи — уточни тя. — Стърчаха като в анимационно филмче, а тъмните кръгчета, които са в очите на хората, при него бяха дупки.
	— Ъхъ. — Ралф си записа в бележника: „Сламки вместо очи?“ — Спомена, че лицето му било като от пластилин. Дали защото е имал белези от изгаряния?
	Грейс се позамисли, преди да отговори, после каза:
	— Не. По-скоро като че ли не беше _свършено_.
	— _Недовършено_, така ли? — намеси се Марси.
	Малката кимна и пъхна палец в устата си. „Това десетгодишно дете, което си смуче палеца, страда… и аз съм причината“ — помисли си Ралф. Беше самата истина и никога нямаше да се промени, макар да беше действал въз основа на наглед неоспорими доказателства.
	— Как изглеждаше днес човекът в съня ти, Грейс?
	— Имаше къса черна коса, щръкнала като бодлите на таралеж, и къса брада около устата. И очите му бяха на баща ми, обаче не бяха истински. На ръцете имаше татуировки — чак до раменете. Някои бяха змии. Отначало тениската му беше зелена, после се превърна в бейзболната тениска на татко със златния дракон, след това стана бяла като късата престилка, която носи госпожа Гърсън, когато прави косата на мама.
	Ралф погледна Марси и тя промърмори:
	— Мисля, че има предвид туника.
	— Да, точно така — кимна малката. — После пак се превърна в зелената тениска и тогава разбрах, че сънувам. Само че… — Долната й устна затрепери, сълзите й рукнаха по пламналите й страни. — Само че той ми каза лоши неща. Радвал се, че ми е тъжно. Била съм ревла като бебе.
	Притисна лице до гърдите на майка си и зарида. Марси погледна Ралф — в този момент не го обвиняваше и не го мразеше, просто се боеше за дъщеря си. _„Знае, че не е било само сън_ — каза си той. — _Разбира, че означава нещо важно за мен.“_
	Изчака малката да се поуспокои и й се усмихна:
	— Много благодаря, че ми разказа съня си. Забрави го, вече всичко е наред, нали така?
	— Да — задавено прошепна Грейс. — Човека го няма. Отиде си, защото направих, каквото той ми каза.
	Марси също й се усмихна:
	— Иди да помогнеш на сестра си да донесе чиниите с кейк. Ще хапнем тук.
	Малката изтича в кухнята. Марси я изчака да излезе и промълви:
	— И двете го преживяха много тежко, особено Грейс. Бих казала, че сънищата й са породени от скръбта, само че Хауи е на друго мнение, също и ти, струва ми се. Така ли е?
	— Госпожо Мейтланд… Марси… вече не знам какво да мисля. Провери ли за нещо нередно в стаята на Грейс?
	— Разбира се. Веднага щом тя обясни защо се е обадила на Хауи.
	— Никаква следа от проникване на непознат, така ли?
	— Никаква. Прозорецът беше затворен, щорите — спуснати, а и казаното от Сара за стълбището е вярно. Къщата е стара и стъпалата скърцат, когато някой се качва или слиза.
	— Разгледа ли леглото й? Грейс каза, че онзи е седял там.
	Марси невесело се засмя:
	— Не бих могла да преценя. Грейс спи толкова неспокойно… По цяла нощ се мята и се върти в леглото, откакто… — Не довърши изречението и притисна длан до челото си. — Ужасно е!
	Ралф стана и се приближи до нея, за да я утеши, обаче тя се дръпна като ужилена:
	— Да не си посмял да седнеш до мен. И не ме докосвай! Тук си по милост, детектив. Съгласих се да дойдеш само за да успокоя дъщеря си, та поне довечера да спи, без да се буди с писъци.
	Появата на Хауи и двете момичета му спести необходимостта да отговори. Марси избърса сълзите си — толкова бързо, че никой не ги забеляза — и широко се усмихна на адвоката и на дъщерите си:
	— Браво на вас! Ура за кейка.
	Ралф взе своето парче и благодари. Беше споделял с Джийни всяка подробност за тази кошмарна история, но нямаше да й разкаже за съня на момиченцето. За нищо на света.


>>	8.

	Алек Пели смяташе, че необходимият му телефон е в списъка с контактите му, но когато позвъни, автоматично съобщение го уведоми, че е избрал несъществуващ номер. Намери стария си бележник (неизменен негов спътник навремето, а след настъпването на компютърната ера заврян в чекмедже — при това най-долното — на бюрото) и набра друг номер.
	— Детективско бюро „Търси се“ — каза някой от другата страна на линията. Алек реши, че се е свързал с телефонен секретар (логично предположение, тъй като звънеше в неделя вечер), и зачака информацията за работното време, последвана от меню за избор на опция чрез натискане на различни бутони, и накрая — покана да остави съобщение след сигнала. Само че човекът отсреща раздразнено се сопна: — Говорете, де! Там ли сте?
	Алек познаваше този глас, само че не можеше да го свърже с име. Преди колко време го беше чувал? Преди две години? Преди три?
	— Затварям теле…
	— Недейте! Тук съм. Казвам се Алек Пели и се опитвам да се свържа с Бил Ходжис. Работихме заедно по един случай преди няколко години, след като напуснах Щатската полиция поради навършване на пенсионна възраст. Един мошеник — казваше се Оливър Мадън — беше откраднал самолета на тексаски петролен магнат на име…
	— Дуайт Крам. Помня го. Помня и вас, господи Пели, макар че не сме се виждали. За съжаление господи Крам не ни плати веднага. Пет-шест пъти му изпращах фактури, накрая го заплаших със съд. Дано поне на вас да не е създавал проблеми.
	— Опита се. — Алек се поусмихна на спомена за евтините номера на господин магната. — Първо ми изпрати чек без покритие, обаче вторият беше наред. Вие сте Холи, нали? Забравил съм фамилното ви име, обаче знам, че Бил имаше много високо мнение за вас.
	— Холи Гибни.
	— Радвам се, че отново разговарям с вас, госпожо Гибни. Позвъних на Бил, но вероятно си е сменил номера.
	Мълчание.
	— Госпожо Гибни? Връзката ли прекъсна?
	— Не. Чувам ви. Бил почина преди две години.
	— Господи! Много съжалявам. Сърдечен удар? — Алек беше виждал Ходжис само веднъж (бяха вършили съвместната си работа чрез разговори по телефона и имейли), но помнеше, че пенсионираният детектив беше доста пълен.
	— Рак. На панкреаса. Сега аз управлявам агенцията заедно с Питър Хънтли — беше партньор на Бил, когато работеха в полицията.
	— Чудесно.
	— Не, за мен не е чудесно. Не се оплакваме от липса на клиенти, но на мига бих се отказала от агенцията, ако това ще върне Бил сред живите. Уви, ракът не прощава.
	Алек се канеше отново да изрази съболезнованията си, да й благодари и да затвори. По-късно често се питаше как щяха да се развият събитията, ако го беше сторил. Само че си спомни какво беше казал Бил за тази жена, докато издирваха откраднатия „Бийчкрафт Кинг Еър“ на Дуайт Крам: _„Холи е особнячка и е малко вманиачена на тема кино, симетрия и чистота, не е общителна, обаче умът й сече като бръснач. От нея щеше да излезе страхотен детектив.“_ Ето защо, вместо да прекъсне разговора, каза:
	— Надявах се Бил да ми помогне за едно разследване, но може би вие ще приемете предложението ми. Повтарям — той често ви хвалеше.
	— Много мило, господин Пели, обаче надали ще съм ви от полза. Нашата агенция се занимава предимно с издирването на лица, нарушили съдебната гаранция, и на изчезнали хора. — Тя замълча за миг, после добави: — Да не говорим, че ни дели голямо разстояние, освен ако не живеете някъде в североизточните щати.
	— Не, обаче се налага да проуча нещо в Охайо, а не мога да взема самолета и да замина, защото имам спешни дела, които няма как да зарежа. На какво разстояние от Дейтън се намирате?
	Тя каза „Изчакайте малко“, но отговори почти моментално:
	— На триста седемдесет и един километра според MapQuest — чудесно приложение, между другото. Какво искате да се проучи, господин Пели? И преди да отговорите, ще добавя, че няма да приема, ако е свързано с насилие. Насилието ме отвращава.
	— Не е свързано. Да, убито беше едно дете, но това се случи тук, в моя град, а човекът, арестуван за престъплението, е мъртъв. Въпросът е дали наистина го е извършил и за да се стигне до отговора, трябва отново да се проучат подробностите, свързани с пътуването му до Дейтън през април заедно със семейството му.
	— Ясно. Кой ще плати на агенцията ни? Вие ли?
	— Не. Адвокат на име Хауард Голд.
	— Знаете ли дали адвокат Голд е по-почтен платец от Дуайт Крам?
	Алек широко се усмихна:
	— Гарантирам за него.
	Да, Хауи щеше да плати хонорара на „Търси се“, ако Холи Гибни приемеше да направи проучването в Дейтън, но всъщност парите бяха на Марси Мейтланд, която можеше да си позволи този разход. Застрахователите биха отказали да изплатят застраховката на лице, обвинено в убийство, но тъй като Тери никога не бе осъждан за каквото и да било, те нямаха основание за отказ. Освен това Хауи щеше да предяви от името на Марси граждански иск срещу Флинт Сити за причиняване на смърт; беше казал на Алек, че градската управа вероятно ще се съгласи да й плати един милион. Тлъстата банкова сметка нямаше да върне съпруга й, но тя можеше да плати за частно разследване, за преместването си в друг град, ако пожелаеше, и за колежа на момичетата. „Парите не са лек за скръбта, но дават възможност да скърбиш, без да мислиш за насъщния“ — каза си Алек.
	— Разкажете ми повече за този случай, господин Пели, и ще ви отговоря дали мога да ви съдействам.
	— Боя, че ще отнеме много време. Ако предпочитате, мога да се обадя утре, в работно време.
	— И сега е удобно. Само секунда, за да изключа дивидито — гледах един филм.
	— Провалям ви вечерта…
	— Ни най-малко. Гледала съм „Пътища на славата“ поне дванайсет пъти. Мисля, че е сред най-добрите филми на Кубрик. Много по-забележителен от „Сиянието“ и „Бари Линдън“, но, разбира се, Кубрик е бил много млад, когато го е заснел. Според мен младите творци са много по-склонни да рискуват.
	— Не съм запален по киното — промърмори Алек и отново си спомни какво беше казал Ходжис за нея: _„Холи е особнячка и е малко вманиачена на тема кино, ред и чистота…“_
	— Благодарение на филмите светът е по-ведър, така мисля. Момент. — Тихата музика, звучаща като фон, секна, Холи се върна на телефона: — Какво искате да се свърши в Дейтън, господин Пели?
	— Да ви предупредя: историята не само е много дълга, ами е и много странна.
	Холи се засмя — смехът й беше младежки, не като на жена, която грижливо си подбира думите:
	— Повярвайте, няма да е първата, която чувам. Когато работех с Бил… всъщност няма значение. Но щом ще разговаряме дълго, казвайте ми Холи. Ще ви включа на високоговорител, за да са ми свободни ръцете. Секунда… така, слушам ви.
	Алек заразказва; вместо тихата филмова музика сега чуваше тракането на клавишите на компютър — Холи си водеше бележки. Още преди да приключат разговора, той се радваше, че одеве не затвори телефона. Тази жена задаваше уместни въпроси и не изглеждаше притеснена от странностите. Помисли си: „Жалко, че Бил Ходжис е мъртъв, но май му намерих достоен заместник.“
	Най-накрая свърши и попита:
	— Събудих ли любопитството ви?
	— Да. Господин Пели…
	— Алек. Да загърбим официалностите.
	— Добре, Алек. „Търси се“ поема този случай. Редовно ще те уведомявам по телефона, с имейли или по „Фейстайм“ — приложение, което според мен е сто пъти по-добро от скайп. Щом имам цялата информация, до която съм се добрала, ще ти изпратя обобщен доклад.
	— Благодаря. Много професи…
	— Да. Сега ще ти продиктувам банковата сметка на нашата агенция, за да преведеш сумата, за която се уговорихме.


>	Холи
>	22–24 юли

>>	1.

	Тя върна служебния телефон (винаги го носеше със себе си, макар Пийт все да я будалкаше) на поставката до домашния апарат, седна пред компютъра и не помръдна трийсетина секунди. После натисна бутона на фитнесгривната „Фитбит“, за да си провери пулса. Седемдесет и пет, близо десет удара над нормата. Не се изненада. Разказът на Пели за Мейтланд я развълнува и заинтригува — не се беше чувствала така, откакто приключи с покойния (и ужасяващ) Брейди Хартсфийлд.
	Не, кривеше си душата. Всъщност след смъртта на Бил не бе изпитвала вълнение и интерес към каквото и да било. Пийт Хънтли работеше усърдно, обаче (тя дръзваше да го признае само тук, сред тишината на жилището си) му липсваха въображение и размах. Дай му на него да издирва мошеници, хора, нарушили гаранцията, откраднати автомобили, изгубени домашни животинки и татенца, които след развода не си плащат издръжката за децата. Холи беше казала на Алек Пели самата истина — ненавиждаше насилието, освен във филмите, защото кървавите сцени й причиняваха стомашни спазми, обаче докато преследваше Хартсфийлд, се чувстваше жива — усещане, което повече не я беше спохождало. Беше нещо подобно и при гонитбата на Морис Белами, откачения любител на художествената литература, който беше застрелял любимия си автор.
	За щастие в Дейтън не я чакаха нито Брейди Хартсфийлд, нито Морис Белами, иначе щеше да стане напечено, защото Пийт беше на почивка в Минесота, а младият й приятел Джером беше заминал с другите от семейството за Ирландия.
	— Ша цуна вместо тебе камъка Бларни, хубавице — й бе казал на летището, имитирайки ирландски акцент, още по-кошмарен от акцента на харлемски чернокож от радиошоуто „Еймъс и Анди“, който Джером пускаше в употреба от време на време, най-вече за да я дразни.
	— По-добре недей — бе се намусила тя. — Кой знае какъв развъдник на бацили е този Камък на красноречието. Втриса ме, като си представя.
	_„Алек Пели си въобразяваше, че ще се откажа, защото случаят е странен_ — помисли си сега и се поусмихна. — _Смяташе, че ще кажа: «Чиста лудост! Един и същ човек не може да е на две места едновременно и хората не могат да изчезнат от архивирани новинарски репортажи. Това е или лоша шега, или измама.» Той обаче не знае (и аз няма да го осведомя), че един и същ човек наистина може да е едновременно на две места. Брейди Хартсфийлд можеше и когато най-после умря, беше в тялото на друг човек.“_
	— Всичко е възможно — промърмори, все едно говореше на празната стая. — Абсолютно всичко. В света има безброй тайни ниши и пролуки.
	Отвори „Файърфокс“ и намери адреса на ресторант „Томи и Тапънс“. Най-близкият хотел беше „Феървю“ на булевард „Нортуудс“. В същия хотел ли бяха отседнали семейство Мейтланд? Нищо не й струваше да попита по имейла Алек Пели, обаче по всяка вероятност отговорът беше „да“, ако се съдеше по казаното от по-голямата дъщеря на Мейтланд. Провери в сайта „Триваго“ и разбра, че може да получи прилична стая срещу деветдесет и два долара на вечер. Поколеба се дали да не вземе малък апартамент, но се отказа. Щеше да е излишен разход — порочна практика, която не водеше до нищо добро.
	Обади се в хотела (по служебния телефон, тъй като това беше признат разход), направи резервация за три нощувки, смятани от следващия ден, после отвори „Math Cruncher“ на компютъра си. Според нея тази игра, свързана с математиката, беше най-сигурното средство за разрешаване на ежедневните проблеми. Стаята в хотела щеше да е свободна в три следобед, а максималната скорост, при която нейната „Тойота Приус“ се движеше с минимален разход на гориво, беше сто километра в час. Холи предвиди едно спиране по пътя, за да зареди с бензин и да хапне нещо (несъмнено гадно) в крайпътна закусвалня… добави още четирийсет и пет минути за неизбежното забавяне поради ремонт на участък от магистралата…
	— Ще тръгна в десет — промърмори. — Не, по-добре десет минути по-рано — ей така, за по-сигурно. — И за още по-сигурно отвори приложението за трафик и навигация „Уейз“, за да си набележи алтернативен маршрут — за всеки случай.
	Взе душ (за да не се къпе сутринта), облече си нощницата, изми си зъбите, почисти ги с конец (най-новите проучвания доказваха, че това не помага срещу зъбно загниване, само че й беше навик и щеше да го прави до края на живота си), свали си шнолите, подреди ги една до друга, после отиде боса в стаята за гости.
	Тук се помещаваше нейната филмотека. На полиците бяха подредени хиляди дивидита; купените от магазин бяха в оригиналните разноцветни кутии, но повечето бяха „изпечени“ в домашни условия. Беше й лесно да намери онзи, който търсеше, защото дисковете бяха подредени по азбучен ред. Взе го и го остави на нощното си шкафче, за да й е пред очите, когато сутринта си стяга багажа.
	Щом свърши и тази работа, коленичи, затвори очи и скръсти ръце на гърдите си. Психоаналитикът я беше посъветвал да казва по една молитва сутрин и вечер и когато Холи заяви, че не вярва в Бог, той й обясни как, дори и да не е религиозна, споделянето на тревогите и плановете й с някаква хипотетична висша сила ще й е от голяма полза. Оказа се, че е имал право.
	— Пак съм аз, Холи Гибни, и все така се старая да давам всичко от себе си. Ако ме чуваш, моля Те, закриляй Пийт, защото само ненормален излиза на риболов с лодка, макар да не умее да плува. Моля Те, бди и над Робинсънови, докато са в Ирландия, и ако Джером наистина смята да целуне камъка Бларни, гледай да го разубедиш. Пия концентриран сироп от цитрусови плодове „Буст“ с цел да понапълнея, понеже доктор Стоунфийлд все ме кори, че съм прекалено слаба. Този „Буст“ никак не ми харесва, обаче на етикета пише, че всяко кенче съдържа 240 калории. Вземам си редовно антидепресанта „Лексапро“ и не пуша. Утре заминавам за Дейтън. Моля Те, помогни ми да пътувам безаварийно, да не нарушавам правилата за движение и да си свърша добре работата, доколкото ми позволяват фактите, с които разполагам. И които са доста любопитни. — Тя се позамисли, после добави: — Още тъгувам за Бил. Много ми липсва. Е, това беше за днес.
	Легна си и след пет минути вече спеше дълбоко.


>>	2.

	Холи влезе в хотел „Феървю“ в 15:17 — не беше точно както го беше планирала, но и така не беше зле. Щеше да пристигне в 15:12, ако всеки проклет светофар не й правеше напук, след като напусна магистралата. Стаята беше прилична. Хавлиените кърпи бяха окачени малко накриво на вратата на душкабината, обаче тя ги оправи, след като използва тоалетната и си изми ръцете и лицето. Към телевизора нямаше дивиди-плеър, което не я изненада — не очакваше кой знае какъв лукс срещу деветдесет и два долара на вечер. Ако й се приискаше да гледа филма, който си беше донесла, и лаптопът щеше да свърши работа. Лентата беше нискобюджетна и заснета за десет дни — филм, за гледането на който не е необходима висока резолюция и звукова система „Долби“.
	„Томи и Тапънс“ се намираше съвсем наблизо. Щом излезе изпод тентата над входа на хотела, Холи веднага зърна табелата на заведението. Приближи се и прегледа менюто, залепено на витрината. В горния ляв ъгъл беше нарисуван апетитно изглеждащ пай, от който се издигаше пара. Отдолу с печатни букви беше написано: НАШИЯТ СПЕЦИАЛИТЕТ Е ПАЙ С БЪБРЕЧЕТА. Тя продължи и една пресечка по-нататък стигна до паркинг, в който почти две трети от местата бяха заети. Надписът на табелата отвън гласеше: ГРАДСКИ ПАРКИНГ. РАЗРЕШЕН ПРЕСТОЙ — ШЕСТ ЧАСА. Холи влезе и се заоглежда за квитанции за глоби, пъхнати под чистачки, или маркировки с тебешир по гумите, чрез които пътните полицаи се ориентираха дали някой е превишил разрешеното време. Не забеляза нито едното, нито другото, което означаваше, че няма нарушители. Всъщност спазването на забраната беше въпрос на чест. Тук се работеше на доверие. Подобна система надали беше приложима в Ню Йорк, но може би действаше успешно в Охайо. След като липсваха камери за наблюдение, нямаше как да се разбере преди колко време Мърлин Касиди е зарязал тук буса, обаче тя предположи, че е било скоро, иначе някой щеше да открадне возилото, след като вратите бяха отключени и ключът беше на таблото.
	Върна се в „Томи и Тапънс“, представи се на управителката и обясни, че разследва случай, свързан с човек, живял наблизо през пролетта. Жената се оказа и съсобственичка на ресторанта и тъй като вечерният наплив на клиенти щеше да започне чак след час, беше склонна да си побъбри. Първият въпрос на Холи беше дали си спомня кога са разпращали листовки с менюто на адреси в района. Вместо да отговори, управителката попита:
	— Какво е направил този човек? — Казваше се Мери, а не Тапънс, и акцентът й беше на човек, родом от Ню Джърси, а не от Нюкасъл.
	— Нямам право да ви кажа. Поверително е, нали разбирате?
	— Всъщност много добре си спомням за листовките — продължи Мери. — Щеше да е странно, ако бях забравила.
	— Защо?
	— Като отворихме преди две години, заведението се наричаше „При Фредо“. Нали се сещате, като в „Кръстникът“.
	— Да — кимна Холи, — въпреки че всички свързват Фредо с „Кръстникът II“, и то най-вече заради сцената, в която брат му Майкъл го целува и му казва: „Знам, че си бил ти, Фредо. Разби ми сърцето.“
	— Може и да е така; важното е, че в Дейтън има около двеста италиански ресторанта и ние щяхме да фалираме. Затова решихме да пробваме с английска кухня — всъщност „кухня“ едва ли може да се каже за менюто на ресторант, дето предлага риба с пържени картофи, наденици с картофено пюре и дори печен боб върху препечена филийка — и прекръстихме заведението на „Томи и Тапънс“ — като в книгата на Агата Кристи. Рекохме си, че на тоя етап нямаме какво да губим. И знаете ли какво стана? Успяхме. Бях потресена, ама в положителния смисъл на думата. На обяд тук няма къде игла да падне, същото е и през повечето вечери. — Приведе се над масата и дъхът й с мирис на джин лъхна посетителката: — Да ви издам ли една тайна?
	— Душа давам за тайни — искрено отговори Холи.
	— Пайовете ни ги изпращат от Парамъс. Замразени са, ние само ги затопляме във фурната. И знаете ли какво? Оня журналист от „Дейтън Дейли Нюз“, дето има колонка за ресторантите, адски си падна по нашето кръчме. Даде му цели пет звезди. Да пукна, ако лъжа. — Приведе се още по-близо към Холи и прошепна: — Ако издадете тайната, ще се наложи да ви убия.
	Холи прокара пръст по устните си, сякаш затваряше цип, и завъртя невидим ключ, както беше виждала да прави Бил Ходжис, после върна разговора в желаната от нея посока:
	— И така, като започнахте отначало с ново име и с ново меню… или може би малко преди това…
	— Джони — така се казва мъжлето ми, — искаше да разпратим листовки една седмица предварително, обаче аз му рекох, че не бива, щото паметта на хората е много къса, затуй отложихме акцията за деня преди откриването. Платихме на едно хлапе да раздава листовките с менюто и напечатахме достатъчно, че да стигнат за район в радиус от девет пресечки.
	— Включително онзи паркинг наблизо, така ли?
	— Точно така. Важно ли е?
	— Ще си погледнете ли календара, за да ми кажете през кой ден от седмицата е била… акцията?
	— Не ми е притрябвал календар. Датата и денят са се запечатили ей тука. — Мери допря показалец до челото си. — Деветнайсети април. Четвъртък. Отворихме — всъщност за втори път — в петък.
	Холи потисна желанието си да я поправи, че не се казва „запечатили“, благодари й и стана да си върви.
	— Ей, няма ли все пак да ми кажете какво е направил оня, дето го търсите?
	— Съжалявам, но не мога. Ще остана без работа.
	— Ами, тогаз поне идвайте да вечеряте, ако поостанете в нашия град.
	— Непременно — кимна Холи, макар да знаеше, че няма да стъпи там. Бог знае още какви ястия в менюто пристигаха замразени от Парамъс.


>>	3.

	Утре щеше да посети клиниката за пациенти с нарушена памет „Хейсман“, за да поговори с бащата на Тери Мейтланд, стига той да беше в час (ако изобщо му бяха останали дни, през които да е с всичкия си). Дори умът му да витаеше в облаците, тя възнамеряваше да разпита хората от персонала. Сега обаче се намираше в сравнително приличната хотелска стая. Включи лаптопа и изпрати на Алек Пели имейл с тема ДОКЛАД №1 ОТ ГИБНИ:
C>
	Листовките с менюта на „Томи и Тапънс“ са били раздадени на 19 април в район, обхващаш девет пресечки. Разпитах собственичката на ресторанта МЕРИ ХОЛИСТЪР и вярвам, че това е точната дата. В такъв случай можем да сме сигурни, че точно през този ден МЪРЛИН КАСИДИ е зарязал буса на паркинга до ресторанта. СЕМЕЙСТВО МЕЙТЛАНД са пристигнали в Дейтън в събота по обед, на 21-ви. Почти съм убедена, че тогава буса вече го е нямало. Утре ще проверя в местния полицейски участък, за да отхвърля още една възможност, после ще посетя клиниката за пациенти с нарушена памет „Хейсман“. Ако имаш въпроси, прати ги по имейла и ме търси на мобилния.
@	Холи Гибни
@	Детективска агенция „ТЪРСИ СЕ“
C$
	След като свърши деловата работа, отиде в ресторанта на хотела и си поръча лека вечеря (никога не използваше румсървис, защото навсякъде услугата беше абсурдно скъпа). Прегледа списъка с филми срещу заплащане, намери един с Мел Гибсън, който не беше гледала, и го поръча; струваше девет долара и деветдесет и девет цента, които тя щеше да впише в графата със служебни разходи. Филмът не струваше, въпреки че Гибсън се беше постарал да извлече максималното от глупавия сценарий. Холи записа в поредния си кинодневник заглавието и продължителността на филма (предишните й дневници наброяваха повече от две дузини) и го оцени с три звездички. После провери дали и двете врати на стаята са заключени, каза си молитвата (както обикновено, завършвайки обръщението към Бог с фразата, че Бил много й липсва) и си легна. Спа непробудно осем часа, без да й се присъни нещо. Или поне нещо, което да помни на сутринта.


>>	4.

	На другата сутрин, след като пи кафе, пробяга пет километра, закуси в кафенето до хотела и взе горещ душ, Холи позвъни в местната полицейска служба и поиска да говори с някого от отдел „Пътна полиция“. След кратко изчакване я свързаха с някой си полицай Линдън, който любезно я попита с какво може да й услужи. Реакцията му я възхити. Общуването с учтиво ченге неизменно й оправяше настроението за целия ден. Макар че в интерес на истината повечето любезни представители на закона бяха все от Средния запад.
	Тя се представи, добави, че се интересува от бял бус „Еконолайн“, изоставен през април на обществен паркинг на булевард „Нортуудс“, и попита дали от полицията редовно правят проверки за превишаване на шестчасовия лимит за престой.
	— Обществените паркинги са обект на редовни проверки, но колегите не са задължени да следят дали някой е оставил колата си по-дълго от разрешения срок за престой. В края на краищата те са ченгета, а не са назначени да следят нарушителите и да им налагат глоби.
	— Разбирам — каза Холи, — обаче сигурно са длъжни да следят за изоставени автомобили, нали?
	Линдън се засмя:
	— Май вашата агенция доста често се занимава с издирване на откраднати коли и връщането им на собствениците.
	— О, да. Тази работа, плюс намирането на лица, нарушили съдебната гаранция, са основният ни източник на приходи.
	— Е, значи сте наясно как стоят нещата. На мушката ни са скъпи автомобили, които остават твърде дълго на градските паркинги или на паркинга на летището. Луксозни джипове „Денали“, „Ескалейд“, ягуари и беемвета. Казахте, че бусът, който ви интересува, е бил с нюйоркска регистрация, нали?
	— Точно така.
	— Надали веднага е щял да привлече вниманието на колегите — колкото и да е странно, хора от Ню Йорк често идват в Дейтън, — обаче ако още е бил там на втория ден? Може би.
	Холи си помисли, че дори да е така, семейство Мейтланд са пристигнали чак след двайсет и четири часа.
	— Благодаря, господин полицай — каза.
	— Ако желаете, мога да проверя в хангара, където държат конфискуваните автомобили.
	— Не е необходимо. Бусът е видян на хиляда и шестстотин километра южно оттук.
	— Ще ми кажете ли защо се интересувате от тази кола? Ако нямате нищо против, разбира се.
	— Не, не, ще ви кажа — промърмори Холи. В крайна сметка човекът беше полицай. — С този бус е било отвлечено момче, което по-късно е било убито.


>>	5.

	Холи вече беше деветдесет и пет процента сигурна, че бусът е напуснал паркинга много преди Тери Мейтланд да пристигне в Дейтън заедно с жена си и с дъщерите си на 21 април. Качи се в тойотата и потегли към клиника „Хейсман“ — дълга, ниска сграда от пясъчник, построена сред добре поддържана градина, разпростираща се най-малко на четири акра. Неголяма горичка разделяше клиниката от болницата „Киндред“, чиито собственици вероятно притежаваха, управляваха и получаваха солидни приходи от това лечебно заведение; то изобщо не изглеждаше евтино.
	Питър Мейтланд явно имаше солидни спестявания или солидна застраховка… или и двете, с одобрение отбеляза Холи. В този ранен час на паркинга за посетители имаше доста празни меса, но тя предпочете да спре в далечния му край. Поставила си беше за цел да изминава 12 000 крачки дневно и се стараеше да я постигне.
	Спря за миг и се загледа в трима санитари, които „разхождаха“ трима пациенти (единият май осъзнаваше къде се намира), после влезе в сградата. Фоайето беше просторно и приветливо, но приятният аромат на препарати за почистване на подови настилки и мебели се примесваше с едва доловимия мирис на урина. И на още нещо, по-неприятно. Може да беше глупаво и мелодраматично този мирис да бъде наречен миризма на безнадеждност, но на Холи й миришеше тъкмо на това. _„Може би защото, като бях по-млада, за мен чашата винаги беше наполовина празна“_ — помисли си.
	На регистратурата имаше табелка с надпис: ВСИЧКИ ПОСЕТИТЕЛИ ЗАДЪЛЖИТЕЛНО СЕ РЕГИСТРИРАТ ТУК. Жената зад бюрото (на баджа й пишеше „Госпожа Кели“) приветливо се усмихна:
	— Здравейте. Мога ли да ви бъда полезна?
	„Обичайно посрещане от вежлива служителка“ — каза си Холи, но „обичайната вежливост“ се изпари след миг, когато тя попита може ли да посети Питър Мейтланд. Устните на госпожа Кели останаха разтегнати в служебна усмивка, обаче погледът й стана леден.
	— Роднина ли сте му?
	— Не — отвърна Холи. — Семейна приятелка — добави и си помисли, че всъщност не лъже. Работеше за адвоката на госпожа Мейтланд, което спокойно можеше да се нарече приятелство, след като й бяха възложили да изчисти името на покойния съпруг на същата госпожа.
	— Боя се, че не е достатъчно. — От усмивката на госпожа Кели беше останала само бледа сянка. — Щом не сте родственица, ще ви помоля да напуснете. И без това господин Мейтланд няма да ви познае. От лятото насам състоянието му все повече се влошава.
	— От лятото насам или след посещението на Тери през пролетта?
	Усмивката на госпожа Кели съвсем помръкна.
	— Ако сте репортерка, законът ви задължава да ми го съобщите, а пък аз ви моля незабавно да напуснете сградата. В противен случай ще повикам охраната и ще ви изведат насила. До гуша ни е дошло от такива като вас.
	_„Хм, интересно!“_ — помисли си Холи. Може би нямаше връзка със случая, който беше дошла да разследва, но пък може и да имаше. Жената на регистратурата беше олицетворение на любезността, докато не чу името на Питър Мейтланд.
	— Не съм репортерка — каза лаконично.
	— Склонна съм да ви повярвам, но щом не сте роднина на Мейтланд, ще ви помоля да напуснете.
	— Добре. — Холи се отдръпна от бюрото, направи две крачки към вратата, после й хрумна нещо и се обърна: — Ами ако Тери, синът на господин Мейтланд, ви се обади и гарантира за мен? Тогава ще ми разрешите ли посещение?
	— Вероятно — неохотно промърмори госпожа Кели. — Първо обаче ще поискам той да отговори на няколко въпроса, за да се уверя, че не е ваш колега. Може да ви се стори параноично, госпожице Гибни, но сме си имали големи неприятности, а аз съм свикнала съвестно да си изпълнявам задълженията.
	— Разбирам.
	— Може би да, може би не, но и без това е безполезно да разговаряте с Питър. От полицията вече се убедиха. Той страда от Алцхаймер в последна фаза. Ако разговаряте с младия господин Мейтланд, той ще потвърди думите ми.
	_„Младият господин Мейтланд нищичко няма да потвърди, госпожо Кели, защото е мъртъв отпреди седмица. Но вие не знаете, нали?“_
	— Кога за последно полицията разговаря с Питър Мейтланд? Питам като семейна приятелка.
	Госпожа Кели се позамисли, после отсече:
	— Не ви вярвам и отказвам да отговарям на въпросите ви!
	На този етап Бил щеше да се усмихне подкупващо и да спечели сърцето на непристъпната Кели, накрая дори щяха да си разменят имейлите и да си обещаят да държат връзка във Фейсбук, ала макар Холи да притежаваше отлично дедуктивно мислене, все още работеше върху онова, което психоаналитикът й наричаше „изкуство на общуването“. Тръгна си малко оклюмала, но не и обезкуражена.
	Ставаше все по-интересно.


>>	6.

	В единайсет часа през това слънчево утро на втория ден от седмицата Холи седеше на скамейка под сянката на едно дърво в парк „Андрю Дийн“, пиеше лате, което си беше купила от „Старбъкс“, и размишляваше за странния си разговор с жената на регистратурата.
	Госпожа Кели не знаеше, че Тери е мъртъв, може би никой в клиниката не знаеше, което не беше много изненадващо. Смъртта на Франк Питърсън и на Тери Мейтланд беше настъпила в градче, намиращо се на стотици километри оттук, и ако медиите бяха съобщили новината през седмицата, през която симпатизант на Ислямска държава беше застрелял осем души в мол в Тенеси и торнадо бе изравнило със земята градче в Индиана, историята щеше да е спомената само бегло в „Хъфингтън Поуст“. Надали и Марси Мейтланд се беше обадила на свекъра си да му съобщи тъжната вест, пък и защо да го прави, след като той не разбираше дори къде се намира?
	_„Репортерка ли сте?_ — беше попитала госпожа Кели. — _До гуша ни е дошло от такива като вас.“_
	Ясно — репортерите са ходили в клиниката, също и полицаите, а госпожа Кели като завеждаща регистратурата е трябвало да ги изтърпи. Само че те не са я разпитвали за Тери Мейтланд, иначе тя щеше да е разбрала за смъртта му. Тогава защо беше настръхнала като таралеж?
	Холи остави на скамейката чашата с латето, извади от чантата айпада си, включи го и се увери, че тук устройството има пълно покритие, за да не й се налага да се връща в „Старбъкс“. Плати минимална такса за достъп до архивите на местния вестник (разбира се, прилежно отбеляза разхода като служебен) и започна да чете новините от 19 април — деня, в който Мърлин Касиди беше зарязал буса и в който возилото почти сигурно е било откраднато от друг човек. Прочете всичко много внимателно, обаче не намери нещо, свързано с клиниката. Същото се отнасяше и за следващите пет дни, макар че имаше много други новини: катастрофи с коли, две кражби с взлом, пожар в нощен клуб, експлозия на бензиностанция, скандал с човек от училищното настоятелство, присвоил голяма сума, издирване на две изчезнали сестри (от бялата раса), живеещи в съседния град Тротууд, обвинение срещу полицай за убийството на невъоръжен тийнейджър (цветнокож), синагога, осквернена със свастика.
	На 25 април обаче заглавието на първа страница с грамадни букви известяваше, че изчезналите сестри Амбър и Джолийн Хауард са били намерени мъртви и обезобразени в клисура недалеч от дома им. Анонимен полицейски източник твърдеше, че „момиченцата са били изтезавани жестоко“. Както и че и двете са били изнасилени.
	Тери Мейтланд е бил в Дейтън на 25 април. Разбира се, бил е със семейството си, обаче…
	Нямаше нова информация на 26 април, когато Тери Мейтланд беше посетил за последен път баща си, нито на двайсет и седми, когато семейство Мейтланд бяха заминали обратно за Флинт Сити. На 28-и обаче от полицията бяха съобщили, че разпитват „съмнително лице“. След два дни съмнителното лице беше арестувано. „Лицето“ се казваше Хийт Холмс, трийсет и две годишен, живеещ в Дейтън, работещ като санитар в клиника „Хейсман“.
	Холи отново взе чашата, изпи на големи глътки половината лате и замислено впери поглед в сенчестите глъбини на парка. После провери показанията на фитнесгривната. Пулс сто и десет, а галопирането на сърцето й не беше предизвикано само от кофеина.
	Тя отново зачете архивите на „Дейли Нюз“; скролна набързо информацията за май и юни, следвайки развитието на историята. За разлика от Тери Мейтланд Хийт Холмс беше изправен пред съда, но също като Тери (Джийни Андерсън би го нарекла _стечение на обстоятелствата_) никога нямаше да бъде съден за убийствата на Амбър и Джолийн Хауард. На 7 юни се беше самоубил в затвора на окръг Монтгомъри.
	Холи отново провери показанията на фитнесгривната. Пулсът й се беше повишил до сто и двайсет. Въпреки това допи кафето. Харесваше й да води живот, изпълнен с опасности.
	_„Бил, да можехме заедно да разследваме тази история! Адски ми се иска. И Джером да е с нас. Тримата щяхме здраво да хванем юздите и да яздим този кон, докато спре да галопира.“_
	Само че Бил беше мъртъв, Джером пътешестваше из Ирландия, а тя беше попаднала в задънена улица и не можеше да разплете това кълбо. Най-малкото не и сама. Това обаче не означаваше, че е приключила в Дейтън. Не, не още.
	Върна се в хотела, поръча сандвич на румсървиса (по дяволите излишният разход) и отвори лаптопа. Към бележките, водени по време на телефонния разговор с Алек Пели, добави информацията, която беше научила днес. Докато се взираше в екрана и преглеждаше написаното, внезапно се сети за фраза, често повтаряна от майка й: „Едната ръка не знае какво прави другата.“ Полицията в Дейтън не знаеше за убийството на Франк Питърсън, а полицията във Флинт Сити беше в неведение за смъртта на сестрите Хауард. Всъщност беше логично. Престъпленията бяха извършени в различни райони на страната и по различно време. Никой не знаеше, че Тери Мейтланд е бил и на двете места, както и че убийствата по някакъв начин са свързани с клиника „Хейсман“. През всеки разследван случай минава нещо като информационна магистрала, а тази тук беше прекъсната най-малко на две места.
	— Обаче аз знам — промърмори Холи. — Най-малкото знам повече от другите. Само че…
	На вратата се почука, тя нервно подскочи и не довърши изречението. Отвори на сервитьора, подписа сметката, добави бакшиш, възлизащ на десет процента (след като се увери, че не е включен в сумата), и на бърза ръка отпрати младежа. После закръстосва из стаята; машинално отхапваше от сандвича с бекон, маруля и домат, макар да не усещаше вкуса му.
	_Какво й убягваше? Какво пропускаше?_ Тревожеше се… всъщност беше обсебена от мисълта, че в пъзела, който се опитва да нареди, липсват доста елементи. Не вярваше, че Алек Пели нарочно е премълчал нещо… само дето може би той разполагаше с информация, която смяташе за маловажна.
	Можеше да телефонира на госпожа Мейтланд, обаче щеше да я разстрои и да не може да я успокои — открай време не й се удаваше да проявява съчувствие към страдащи хора. Вярно, че неотдавна беше помогнала на сестрата на Джером Робинсън да преодолее тежка криза, но по принцип не я биваше за ролята на утешителка. Пък и разумът на горката жена сигурно беше замъглен от скръбта и тя нямаше да се сети за важни факти, които да сглобят отделните фрагменти в едно цяло — също като онези три-четири парченца от пъзела, които почти винаги падат на пода и не можеш да видиш цялата картина, докато не ги намериш.
	Човекът, който би трябвало да знае всички подробности — и важните, и маловажните, — беше детективът, разпитал повечето свидетели и арестувал Мейтланд. След като беше работила с Бил Ходжис, Холи имаше доверие на полицейските детективи. Разбира се, не всички бяха кадърни; тя не уважаваше Изабел Джейнс, партньорката на Пийт Хънтли след пенсионирането на Бил, а пък този Ралф Андерсън беше допуснал сериозна грешка, арестувайки Мейтланд на обществено място. От друга страна, гафът не означаваше непременно, че той е некадърен, а Пели й беше обяснил най-важното „смекчаващо вината му“ обстоятелство — Тери Мейтланд е бил в близък контакт със сина на Ралф. Холи не можеше да си криви душата — Андерсън беше провел разпитите много професионално. Според нея тъкмо той най-вероятно държеше липсващите парченца от пъзела.
	Да, струваше си да помисли по този въпрос. Междувременно й предстоеше повторно посещение в клиника „Хейсман“.


>>	7.

	Пристигна там в два и половина, но този път зави вляво, където имаше две табели с надписи СЛУЖЕБЕН ПАРКИНГ и НЕ ПРЕПРЕЧВАЙТЕ ПЪТЯ НА ЛИНЕЙКИТЕ. Тя си избра място в дъното и влезе на заден ход, за да може, като спре, да наблюдава сградата. След петнайсет минути в паркинга започнаха да влизат колите на хората от смяната от 3 до 11. Малко след 3 следобед започнаха да напускат сградата онези от първата смяна — предимно санитари, няколко медицински сестри, двама с костюми, навярно лекари. Единият костюмиран се качи в кадилак, а другият — в порше. Да, явно бяха лекари. Холи внимателно огледа другите и си набеляза медицинска сестра на средна възраст, с туника с щамповани танцуващи мечета. Колата й беше раздрънкана „Хонда Сивик“ с ръждясали прагове, счупен стоп, залепен с лейкопласт, и с избелял стикер ПОДКРЕПЯМ ХИЛАРИ на задната броня. Преди да се качи, жената спря да запали цигара. Автомобилът й беше бричка, цигарите — скъпи. Чудесно!
	Холи излезе след нея от паркинга и я последва; изминаха около пет километра в западна посока, излязоха от града, прекосиха приятно наглед предградие, после навлязоха в друго, не така приятно. Жената зави по алеята пред типова къща на улица, където „близначките“ на къщата бяха почти долепени една до друга — на миниатюрните морави пред повечето от тях бяха захвърлени евтини пластмасови играчки. Холи спря до тротоара, помоли се набързо Бог да я дари със сила, търпение и мъдрост и слезе от колата.
	— Госпожо? Сестра? Може ли за малко?
	Жената се обърна. Лицето й беше набраздено от бръчки, косата й — преждевременно побеляла (белези, типични за страстните пушачи), та беше невъзможно да се определи възрастта й. Може да беше на четирийсет и пет или на петдесет. Не носеше венчална халка.
	— Мога ли да ви услужа с нещо?
	— Да. И ще ви платя за услугата. Ще получите сто долара, ако ми разкажете за Хийт Холмс и какво го свързва с Питър Мейтланд.
	— Проследили сте ме от работата, така ли?
	— Да.
	Жената сбърчи вежди:
	— Репортерка ли сте? Госпожа Кели ни предупреди, че някаква репортерка слухти наоколо, и се закани да уволни всеки, който разговаря с нея.
	— За мен ви е предупредила, обаче не съм репортерка, а работя за частна детективска фирма. Освен това госпожа Кели никога няма да разбере, че сме разговаряли.
	— Легитимирайте се.
	Холи й подаде шофьорската си книжка и служебната си карта от „Търси се“. Жената внимателно ги разгледа, върна ги и едва тогава се представи:
	— Казвам се Канди Уилсън.
	— Приятно ми е.
	— И на мен, обаче ако ще си рискувам работата заради вас, ще ми платите двеста долара. — Поколеба се, после се поправи: — Двеста и петдесет.
	— Дадено. — Холи предполагаше, че може да я склони да свали на двеста, дори на сто и петдесет, обаче не умееше да се пазари („да се дърли за пари“, както се изразяваше майка й). Пък и тази жена очевидно беше закъсала.
	— Елате вътре — промърмори Уилсън. — Съседите ми имат уши като антени.


>>	8.

	В къщата вонеше на цигари и за първи път от сума време на Холи й се допуши. Уилсън се тръсна на едно кресло, което също като стопа на колата й беше „ремонтирано“ с лейкопласт. До креслото беше изправен пепелник като онези пред заведенията, какъвто Холи не беше виждала, откакто дядо й бе починал (от емфизема). Канди извади от джоба на ластичния си панталон пакет цигари и запалка „Бик“. Не предложи цигара на посетителката, което не беше изненадващо предвид безбожните цени на тютюневите изделия, но Холи мислено й благодари. Защото може би щеше да се изкуши да запали.
	— Първо ми платете — рече домакинята.
	На път за второто си посещение на клиниката Холи предвидливо беше изтеглила пари от банкомат; сега извади от чантата си портмонето, преброи банкнотите и ги подаде на Уилсън, която също ги преброи и ги пъхна в джоба си при пакета с цигари.
	— Дано да е вярно, че умееш да си държиш езика зад зъбите, Холи — каза, изведнъж преминавайки на „ти“. — Бог ми е свидетел, че тези мангизи са ми адски необходими, щото онзи задник, мъжът ми, изтегли всички пари от сметката ни, преди да се омете. Обаче ме е и адски шубе от госпожа Кели, щото тя хич не си поплюва. Същински дракон е, като в „Игра на тронове“.
	Холи отново прокара пръст по устните си и завъртя невидимия ключ. Канди Уилсън се усмихна и като че ли се поуспокои. Огледа дневната — малка, тъмна и обзаведена в стил „Ранна гаражна разпродажба“.
	— Скапано е тук, нали? Имахме хубава къща в западния район на града. Е, не точно дворец, но беше сто пъти по-свястна от тази дупка. Оня мръсник мъжът ми я шитна под носа ми, преди да духне завинаги. Нали знаеш поговорката, миличка: „Най-заблудени са тия, дето си затварят очите за истината.“ Понякога съжалявам, че нямаме деца, та да ги насъскам срещу него.
	Бил щеше да знае как да реагира на това откровение, обаче Холи се почувства като в небрано лозе, затова побърза да извади бележника си и да се заеме с въпросите:
	— Вярно ли е, че Хийт Холмс е бил санитар в клиниката?
	— О, да. Викахме му Хийт Хубавеца. Хем на майтап, хем не съвсем. Е, не беше Крис Пайн или Том Хидълстън, обаче и не беше грозник. А и си падаше добряк. Всички го смятаха за симпатяга със златно сърце. Което за пореден път доказва, че никога не знаеш какво се таи в душите на мъжете. Аз разбрах колко е черна душата на тъй наречения ми мъж, ама той поне не е изнасилвал и обезобразявал деца. Видя ли им снимките във вестника?
	Холи кимна. Красиви русокоси момиченца с еднакви красиви усмивки. На дванайсет и на десет, на същата възраст като дъщеричките на Тери Мейтланд. Още един факт, който можеше да е важен. Или пък не, само че интуицията нашепваше на Холи, че двата случая са свързани, че убиецът е един и същ. Още няколко доказателства — и шепотът щеше да прерасне във вик.
	— Кой постъпва така? — попита Канди и сама си отговори: — Само чудовище може да го извърши.
	— Колко време работихте заедно с него, госпожо Уилсън?
	— Викай ми Канди, става ли? След като ми помогна да си платя сметките за идния месец, имаш право да ми говориш на „ти“. А Хийт… работих с него седем месеца и нищичко не заподозрях.
	— Във вестника пише, че е бил в отпуск, когато момичетата са били убити.
	— Вярно е. Замина при майка си в Риджис, на петдесетина километра оттук. Майка му казала на ченгетата, че той през цялото време е бил при нея. — Уилсън завъртя очи.
	— Прочетох във вестника още нещо — че е имал досие.
	— Тъй си беше, ама нищо сериозно, само дето на седемнайсет беше откраднал кола, за да се повози. — Канди намръщено се загледа в цигарата си. — Странно, че са го написали във вестника, понеже тогава Хийт е бил малолетен и тези досиета трябва да са засекретени. Ако не бяха, май нямаше да го назначат в „Хейсман“, макар да имаше солидна военна подготовка и да беше работил пет години в Националния военен медицински център „Уолтър Рийд“. Да, вероятно нямаше да му се отвори парашутът.
	— Говориш така, сякаш много добре го познаваш.
	— Само да не си помислиш, че го защитавам. Чат-пат се виждахме на по питие, обаче не бяхме гаджета — понякога след работа с цялата тайфа отивахме в „Четирилистната детелина“; по онова време не бях безпарична и можех да почерпя, когато ми дойдеше редът. Минало свършено, миличка. Бяхме се кръстили Малоумната петорка, понеже…
	— Мисля, че схванах — прекъсна я Холи.
	— О, не се и съмнявам. Знаехме всички вицове за болестта на Алцхаймер. Повечето са адски жестоки, а много от пациентите ни всъщност са мили хора, обаче ние си ги разправяхме тия вицове, за да… ами, не знам точно защо…
	— Все едно да си подсвиркваш за кураж, като минаваш край гробище — подсказа Холи.
	— Точно! Ще пиеш ли една бира?
	— Да, с удоволствие. — Холи не обичаше бира, освен това дори слабоалкохолните напитки не са препоръчителни, когато вземаш лексапро, обаче тя искаше да поддържа разговора.
	Уилсън донесе от кухнята две „Бъд Лайт“, но не предложи чаша на посетителката също както одеве не й беше предложила цигара. Пак се настани на закърпеното с лейкопласт кресло, което уморено изпъшка, и подхвана:
	— Да, знам, че го бяха окошарили заради откраднатата кола. Всички го знаехме. Когато хората си пийнат, езиците им се развързват. Само че тая негова простъпка не можеше да се сравнява с онова, дето направи през април. Още не ми го побира главата. Като си помисля, че на миналогодишното коледно тържество се целунах с него под имела… — Тя потрепери… може би малко театрално.
	— Значи той е бил в отпуск на двайсет и трети април.
	— Ами, щом казваш… Знам, че беше през пролетта, щото пак ме беше хванала алергията. — Канди Уилсън запали поредната цигара. — Каза, че отива в Риджис и че с майка му щели да организират паметна служба за баща му, починал преди година. Той се хилеше на думата „паметна“, щото нали ние се грижим за хора с намалена памет… Може да е отишъл в Риджис, но се е върнал, за да убие момиченцата от Тротууд. Спор няма по този въпрос — първо, разни хора са го видели, второ, има видеозапис от камерата на една бензиностанция, на който се вижда как той си пълни резервоара.
	— Резервоара на какво? — попита Холи. — Бус ли е карал? — Въпросът беше подвеждащ и Бил нямаше да одобри тази стратегия, обаче тя не можа да се въздържи.
	— Де да знам? Май не пишеше във вестниците. Може да е бил с неговия си джип — „Шевролет Тахо“, много шикозен. Специални гуми, много никел… и с шибидах. Може да е вкарал децата вътре. Упоил ги е, докато е бил готов да ги… ами… да се възползва от тях.
	— Ох… — неволно изпъшка Холи.
	Канди Уилсън кимна:
	— Точно. Не ти се иска да си го представиш, но не можеш да се въздържиш. Лично аз не мога. Сигурно знаеш и че са намерили по тях неговата ДНК, понеже и това го пишеше във вестника.
	— Да.
	— Освен това аз го видях същата седмица, щото веднъж дойде в работата. „Не те сдържа далече оттук, а?“ — попитах го. Той не продума, само се усмихна зловещо и продължи към Отделение Б. Никога не го бях виждала да се усмихва така, никога. Бас държа, че кръвта на горките деца още е била под ноктите му. Може би даже по оная му работа. Боже, призлява ми само като си помисля какво им е направил!
	И на Холи й призляваше, обаче не го каза, само отпи от бирата си и попита какъв ден от седмицата е било, когато Хийт е дошъл в клиниката.
	— Не се сещам, обаче беше след изчезването на момиченцата… Чакай малко! Ще ти кажа съвсем точно, понеже същия ден след работа имах час при фризьорката, за да си боядисам косата. Оттогава не съм стъпвала там и си личи, нали? Момент така. — Канди стана, взе от малкото бюро бележник и го прелисти. — Ето: „Хеърпорт“, салонът на Деби. 26 април.
	Холи си записа всичко и добави удивителна. На тази дата Тери за последен път беше посетил баща си, а на следващия ден цялото семейство се беше качило на самолета за Тексас.
	— Питър Мейтланд позна ли господин Холмс?
	Канди Уилсън се засмя:
	— Питър Мейтланд не разпознава никого, миличка. Миналата година имаше няколко дни на просветление… дотолкова, че сам да стигне до кафенето и да поиска шоколад — повечето от нашите питомци си спомнят най-дълго нещата, дето са им най-любими. Сега само седи и гледа в една точка. Ако ме хване тая болест, ще изгълтам една шепа хапчета — докато още помня за какво служат — и ще гушна букета. Обаче ако питаш дали Хийт е познавал Мейтланд, отговорът е твърдо „да“. Някои санитари току си сменят пациентите, но Хийт винаги обслужваше стаите с нечетни номера в Отделение Б. Разправяше, че някои пациенти го разпознават, въпреки че повечето им мозъчни клетки са мъртви. А Мейтланд е в стая 5 от Отделение Б.
	— Хийт посети ли го в деня, в който си го видяла в клиниката?
	— Сигурно. Знам нещо, дето не го писаха във вестниците, обаче щеше да предизвика фурор, ако Хийт го бяха изправили пред съда.
	— Какво е то, Канди? Какво?
	— Щом ченгетата разбраха, че след убийствата е бил в отделението, претърсиха всички стаи, като наблегнаха на стаята на Мейтланд, понеже Кам Мелински каза, че видял Хийт да излиза оттам. Кам е чистач и рече, че забелязал Хийт най-вече защото той — Кам де — миел пода в коридора, а Хийт се подхлъзнал и тупнал по задник.
	— Сигурна ли си, Канди?
	— Разбира се, но сега следва най-интересното. Най-добрата ми приятелка е сестра Пени Прюдъм. Та тя чула как след обиска на стая 5 едното ченге казало на някого по телефона, че са намерили там косъм. Косъм от руса коса. Какво, мислиш, е станало после, а?
	— Сигурно са направили ДНК тест, за да проверят дали е на едно от момиченцата.
	— Позна, мила! Също като в „От местопрестъплението“!
	— Резултатите от теста не са били обявени публично — промърмори Холи. — Или греша?
	— Не грешиш. Знаеш обаче какво са открили ченгетата в мазето на госпожа Холмс, нали?
	Холи кимна. Тази подробност беше стигнала до пресата и когато родителите на момиченцата са я чели, все едно са забивали стрели в сърцата им. Някой се беше разприказвал и вестникарите не се бяха посвенили да публикуват информацията. Може би новината е била съобщена и по телевизията.
	— Много убийци сексманиаци колекционират „сувенири“ — авторитетно заяви Канди. — Гледала съм такива неща в „Криминални досиета“ и „Дейтлайн“. Обичайно е за тези откачалки.
	— Хийт Холмс никога не ти се е струвал откачен, нали?
	— Тези типове умеят да се прикриват — кисело промърмори Канди.
	— Само че той не се е постарал да прикрие това престъпление. Видели са го много хора, има и запис от охранителната камера.
	— И какво от това? Откачил е напълно, а на откачените не им пука.
	_„Убедена съм, че детектив Андерсън и прокурорът на окръг Флинт са казали същото за Тери Мейтланд_ — помисли си Холи. — _Въпреки че някои серийни «убийци сексманиаци», както ги нарича Канди Уилсън, с години се изплъзват от правосъдието. Например Тед Бънди и Джон Уейн Гейси.“_
	Стана и промърмори:
	— Време е да тръгвам. Благодаря, че се съгласи да си поговорим.
	— Ще ми се отблагодариш, като се постараеш госпожа Кели да не разбере за разговора ни.
	— Бъди спокойна, никога няма да узнае. — Холи тръгна към вратата, но миг преди да излезе, Канди каза:
	— Нали знаеш за майка му? Какво направи, след като Хийт се самоуби в затвора?
	Холи спря и се обърна:
	— Не, не знам.
	— Стана един месец по-късно. Сигурно не си стигнала дотам, като си проучвала. Тя се обеси. Също като сина си, само че в мазето на къщата си, а не в затворническа килия.
	— Мили Боже! Оставила ли беше предсмъртно писмо?
	— Не ми е известно. Знам само, че тъкмо в мазето полицаите са намерили окървавените гащички. Онези с Мечо Пух, Тигъра и Ру. Ако единственият ти син направи такова нещо, защо да оставяш предсмъртно писмо?


>>	9.

	В моментите, когато Холи се двоумеше каква да е следващата й стъпка, почти винаги отиваше в IHOP* или в Denny’s**. И в двете заведения сервираха закуска през целия ден — храна за душата, която можеш да изконсумираш на спокойствие, без сервитьорите да ти се натрапват и да ти предлагат листа с вината. Зарадва се, като намери клон на закусвалнята с палачинките недалеч от хотела.
	[* _International House of Pancakes_ — верига заведения — тип закусвални, но със сервитьори, каквито има в САЩ, Канада, Мексико, Гватемала, Пуерто Рико. Предлага се предимно закуска — палачинки, гофрети, сандвичи, — но се сервират и обяд, и вечеря. — Б.пр.]
	[** Много популярна верига денонощни заведения — тип закусвални, но със сервитьори, — в САЩ, Канада, Обединеното кралство, Канада, много латиноамерикански страни, Япония, Нова Зеландия, Филипините и Обединените арабски емирства. — Б.пр.]
	Седна на една ъглова масичка, поръча си палачинки (само няколко), едно бъркано яйце и омлет с настъргани картофи (в закусвалните от тази верига картофените омлети винаги бяха превъзходни). Докато чакаше да й донесат храната, включи лаптопа си и потърси телефонния номер на Ралф Андерсън. Не се изненада, когато не го намери — номерата на полицейските служители обикновено не бяха в публичната директория. Разбира се, щеше да го открие, защото Бил я беше научил на всички трикове; държеше да разговаря с него, понеже беше убедена, че всеки от двама им притежава парченца от пъзела, които липсват на другия.
	— Едната ръка не знае какво прави другата — промърмори.
	— Какво каза, мила? — попита сервитьорката, незабелязано изникнала до масата с табла в ръце.
	— А, нищо особено. Само отбелязах колко съм гладна.
	— Дано, щото тук има храна за двама. — Жената остави таблата, отрупана с чинии. — Ама ако ми разрешиш да отбележа, добре ще е да си похапваш повечко. Прекалено си мършава.
	— Имах приятел, който все ми натякваше, че съм твърде слаба — промълви Холи и внезапно й се доплака. Това „Имах приятел“ сякаш я прободе в сърцето. Вярно е, че времето лекува всички рани, но някои заздравяват твърде бавно. А разликата между „имам“ и „имах“ беше от небето до земята.
	Хранеше се бавно, като обилно поливаше палачинките със сироп. Не беше кленов, но пък бе вкусен, освен това беше чудесно да похапнеш някъде, където да не бързаш.
	Докато похапваше, размишляваше и накрая, макар и неохотно, взе решение. Да се обади на детектив Андерсън, без да уведоми Пели, означаваше да бъде отстранена от разследването, а тя искаше, както се изразяваше Бил, „да продължи ловуването“. Освен това щеше да е неетично.
	Сервитьорката предложи да й налее още кафе и Холи прие. В „Старбъкс“ не предлагаха подобни екстри. А тукашното кафе, макар и не от най-висока класа, доста го биваше. Също като сиропа. _„И като мен_ — помисли си. Според психотерапевта й минутите, ежедневно отделяни за самооценка, бяха от особена важност. — _Може да не съм Шерлок Холмс (или пък Томи и Тапънс), обаче ме бива и знам как да постъпя. Може би господин Пели ще се опита да ме убеди, че не съм права, а аз мразя споровете, но ако се наложи, няма да му остана длъжна. Ще действам като Бил Ходжис.“_
	Тя се вкопчи в тази мисъл, докато чакаше да се свърже с Пели. Щом чу гласа му, изтърси без предисловия:
	— Тери Мейтланд не е убил момчето на Питърсънови.
	— Моля?! Добре ли чух?
	— Да. Попаднах на много интересни находки тук, в Дейтън, но преди да напиша доклада си, държа да говоря с детектив Андерсън. Имаш ли нещо против?
	Боеше се, че Пели ще й откаже, обаче той каза само:
	— Искам да го обсъдя с Хауи Голд и да поискам разрешение от Марси. Мисля, че и двамата ще се съгласят.
	Холи облекчено въздъхна и отпи от кафето си:
	— Чудесно. Говори с тях колкото е възможно по-бързо и ми дай номера на Андерсън. Ще ми се да разговарям с него довечера.
	— Защо? На какво се натъкна?
	— Ще ти задам един въпрос. Известно ли ти е дали нещо необичайно се е случило в клиника „Хейсман“, когато Тери Мейтланд е посетил баща си за последно?
	— В какъв смисъл необичайно?
	Този път Холи не подведе свидетеля:
	— Ами… каквото и да било. Може би не го знаеш, а може би ти е известно. Например дали Тери е казал нещо на жена си, когато се е върнал в хотела. Сещаш ли се за нещо?
	— Не… освен ако не намекваш за нелепата случка, когато на излизане Тери се сблъскал с един санитар, онзи се подхлъзнал на мокрия под и паднал, но е било само нелепа злополука. Освен това никой не е пострадал, не е получил наранявания…
	Холи стисна телефона си толкова силно, че кокалчетата на пръстите й побеляха:
	— Защо не си ми го казал досега?
	— Не смятах, че е важно.
	— Ето защо държа да разговарям с детектив Андерсън. Липсват парченца от пъзела. Ти току-що ми даде едно. Може би Андерсън има повече. Освен това той може да се добере до информация, до която нямам достъп.
	— Нима твърдиш, че неволният сблъсък на Тери със санитаря е много важен? И ако е така, какво имаш предвид?
	— Нека първо да поговоря с детектив Андерсън. Моля.
	Пели дълго мълча, после неохотно промърмори:
	— Ще видя какво може да се направи…
	Холи прекъсна връзката и пъхна телефона в джоба си. Сервитьорката се приближи до масата, остави листчето със сметката и отбеляза:
	— Май не беше лесен разговор, а?
	Холи й се усмихна:
	— Благодаря за чудесното обслужване.
	Сметката възлизаше на осемнайсет долара и двайсет цента. Холи остави пет долара бакшиш. Беше много повече от препоръчаната сума, но тъкмо сега не я вълнуваха парите, а нещо много по-важно.


>>	10.

	Мобилният й зазвъня тъкмо когато влизаше в хотелската стая. На екранчето пишеше НЕПОЗНАТ НОМЕР.
	— Ало? Свързахте се с Холи Гибни, с кого разговарям?
	— Казвам се Ралф Андерсън. Алек Пели ми даде номера ви, госпожо Гибни, и ми каза с какво се занимавате. Първият ми въпрос е следният: Знаете ли какво правите?
	— Да. — Холи се тревожеше за щяло и за нещяло и непрекъснато я гризяха съмнения, въпреки че от години ходеше на психотерапевт, но в този случай беше напълно сигурна.
	— Такааа… Може би знаете, може би — не. Няма как да разбера, нали?
	— Не. Поне засега.
	— Казали сте на Алек, че Тери Мейтланд не е убил Франк Питърсън. Според него сте уверена в правотата си. Интересно ми е на какво се основава увереността ви, след като се намирате в Дейтън, а Питърсън беше убит тук, във Флинт Сити.
	— Веднага отговарям. В Дейтън е било извършено подобно престъпление, и то по времето, по което Мейтланд е бил в този град. Престъпникът е действал по същия начин — изнасилване и осакатяване. Човекът, арестуван от полицията, настоявал, че по същото време е бил при майка си в град, намиращ се на петдесетина километра оттук, и тя е потвърдила, че са били заедно, обаче той е бил видян и в Тротууд — предградието, откъдето са били отвлечени момиченцата. Има и доказателство — запис от охранителна камера. Струва ли ви се познато?
	— Да, познато ми е, но не ме изненадва. След ареста повечето убийци на бърза ръка си изфабрикуват алиби. Може би не ви е известно от работата ви за залавяне на хора, нарушили гаранцията си, госпожо Гибни — Алек ми каза каква е основната дейност на фирмата ви, — обаче сигурно го знаете от телевизионните сериали.
	— Човекът, за когото става въпрос, е бил санитар в „Хейсман“ и макар да се е водил в отпуск, все пак е ходил в клиниката поне веднъж през същата седмица, през която Мейтланд няколко пъти е посетил баща си. По време на последното му посещение — вероятно на 26 април — двамата предполагаеми убийци са се сблъскали. В буквалния смисъл.
	— Будалкате ли ме? — почти изкрещя Андерсън.
	— Не. „Няма лъжа, няма измама“, както би казал предишният ми съдружник в „Търси се“. Е, възбудих ли любопитството ви?
	— Пели осведоми ли ви, че след падането си санитарят е наранил Мейтланд? Издраскал му е ръката.
	Холи не продума. Мислеше за филма в сака си. Нямаше навик да се поздравява сама — тъкмо обратното, — но сега излизаше, че хрумването й е било гениално. Питала ли се беше дали в случая с Мейтланд има нещо необичайно? Не. Най-вече заради досега си с чудовищния Брейди Уилсън Хартсфийлд. Подобно преживяване доста разширява мирогледа, дава възможност да погледнеш нещата от друг, понякога невероятен ъгъл.
	— Не е било единственото нараняване. — Андерсън сякаш говореше на себе си. — Имало е още едно, обаче тук. След като Франк Питърсън беше убит.
	_„Ето още едно липсващо парченце!“_ — помисли си Холи.
	— Разкажете ми, детектив! Разкажете ми, разкажете ми, моля ви!
	— Не и по телефона. Можете ли да вземете самолета и да дойдете тук? Време е да си поговорим: двамата с вас, Алек Пели, Хауи Голд и детективът от Щатската полиция, който също работи по случая. Може би трябва да присъства и Марси. Да, задължително.
	— Чудесна идея, но първо е редно да я обсъдя с господин Пели, който ми е клиент.
	— По-добре говорете с Хауи Голд. Ще ви дам номера му.
	— Етиката…
	— Хауи е работодател на Алек, следователно служебната етика няма да бъде нарушена.
	Холи се позамисли, после попита:
	— Можете ли да се обадите на полицията в Дейтън и на прокурора на окръг Монтгомъри? Нямам достатъчно информация за убийствата на момичетата Хауард и за Хийт Холмс — така се казва санитарят, — обаче на вас ще я съобщят.
	— Този… Холмс… още ли не е изправен пред съда? Ако е така, надали ще ми дадат…
	— Холмс е мъртъв — прекъсна го Холи. — Също като Тери Мейтланд.
	— Господи! — промърмори той. — Не е ли странно?
	— И ще става все по-странно. — Още нещо, в което тя не се съмняваше.
	— По-странно от това, здраве му кажи — промърмори Андерсън. — Личинки в пъпеша.
	— Какво казахте?
	— Не е важно. Обадете се на господин Голд, става ли?
	— Все пак мисля, че първо трябва да позвъня на господин Пели. За всеки случай.
	— Щом смятате за необходимо. И още нещо, госпожо Гибни… май си разбирате от работата.
	Беше равнозначно на комплимент и тя доволно се усмихна.


>>	11.

	Холи получи разрешение от Алек Пели и веднага се свърза с Хауи Голд — толкова се беше изнервила, че крачеше напред-назад (с риск да протърка евтиния хотелски мокет) и през няколко секунди натискаше бутона на фитнесгривната, за да си провери пулса. Голд се съгласи, че ще е най-добре тя да замине за Флинт Сити, дори я помоли да си вземе билет за бизнес класа, защото „имало повече място човек да си протегне краката“.
	— Да… добре — избърбори тя, почти не чуваше какво казва, от вълнение й се зави свят. — Така и ще направя.
	— Явно не вярваш, че Тери е убил момчето на Питърсънови.
	— Също както не вярвам, че Хийт Холмс е убил двете момиченца — отвърна тя. — Мисля, че е бил някой друг. Външен човек.


>	Посещения
>	25 юли

>>	1.

	В сряда детектив Джак Хоскинс от полицията във Флинт Сити се събуди в два през нощта — беше му зле поради три причини: мъчеха го махмурлук и тежко слънчево изгаряне, отгоре на всичко го свиваше стомахът. „Сигурно е от храната в оня мексикански ресторант «Трите мелници»“ — помисли си, но… дали беше вечерял там? Да, нещо такова му се мержелееше в главата — енчилади с плънка от свинско и онова миризливо сирене, — само че не беше съвсем сигурен. Дали пък не беше ходил в „Хасиендата“? Доста часове от предишната вечер му се губеха.
	_„Трябва да спра водката. Отпуската свърши.“_
	Точно така, беше свършила, и то преждевременно. Защото в момента скапаната градска полиция разполагаше само с един детектив. Понякога животът е гаден и несправедлив. Всъщност не понякога, а много често.
	Стана от леглото и потрепери: сякаш тежък юмрук го удари по главата, когато стъпалата му докоснаха пода, а като пипна тила си, го заболя още повече. Събу си боксерките, грабна от нощното шкафче вестника и се затътри към тоалетната. Настани се на „трона“ и докато чакаше да рукне полутечната гнусотия — диарията винаги го спохождаше, след като ядеше мексиканско (кога ли щеше да му уври главата?), разгърна „Гласът на Флинт Сити“ и го прелисти на комиксите — единственото в този парцал, което ставаше за четене. Присви очи и се помъчи да прочете текста в балончетата на „Get Fuzzy“, но внезапно халките на завесата изтракаха. Той погледна натам и видя сянка зад щампованите маргаритки. Сърцето му се разтуптя толкова силно, че сякаш щеше да изскочи от гърдите му. Някой стоеше във ваната. Не беше надрусан наркоман, който някак си се е промъкнал през тясното прозорче и се е скрил на единственото възможно място, като е видял, че някой пали лампата в спалнята. Не! Беше същият, който стоеше зад него в изоставения обор в Канинг. Знаеше го със сигурност, както си знаеше името. Онази среща (ако изобщо беше среща) се беше запечатала в паметта му и той сякаш бе очаквал това… завръщане.
	_„Много добре знаеш, че не е истина. Стори ти се, че видя човек в обора, обаче се оказа хамут. Сега си въобразяваш, че във ваната ти стои човек, само че не виждаш главата му, а душа, и онова, дето ти прилича на ръка, е четката с дълга дръжка, окачена на стената — онази четка, с която си миеш гърба. Тракането… или е станало течение, или ти се е счуло.“_
	Той стисна клепачи. Отвори очи и се втренчи в завесата с идиотските маргаритки — безвкусица, каквато само бившата му жена можеше да хареса. Вече напълно се беше отърсил от сънливостта и беше сигурен, че му се е привидял човек. Той беше кретен. Кретен с махмурлук — по-страшна комбинация от това няма. Беше…
	Халките отново изтракаха. Изтракаха, защото на онова, което той си внушаваше, че е четката с дългата дръжка, поникнаха пръсти и посегнаха към завесата. Душ-главата се обърна и като че ли се втренчи в него през полупрозрачната завеса. Хоскинс изпусна вестника и страниците се разпиляха на плочките. Главата му все така пулсираше от болка. Онова място на врата му все така смъдеше като от изгаряне. Червата му се изпразниха и малкото помещение се изпълни с миризмата на онова, което — вече беше сигурен — е било последната вечеря в живота му. След секунда-две ръката щеше да дръпне завесата и той щеше да види нещо толкова страховито, че в сравнение с него най-ужасните му кошмари щяха да са като романтични мечти.
	— Не — прошепна. — Неее. — Опита се да стане, обаче краката не го държаха и тлъстият му задник тупна обратно на седалката на тоалетната чиния. — Моля те, недей!
	Ръката докосна завесата, но пръстите само я обвиха. На опакото на дланта беше татуирано НЕМОЖЕ.
	— Джак?
	Хоскинс не можеше да отговори. Седеше гол, воднистите му изпражнения продължаваха да се стичат в тоалетната чиния, сърцето му работеше като форсиран двигател. Чувстваше, че скоро ще изскочи от гърдите му и че последното, което той ще види, е как от сърцето, паднало на плочките, блика кръв и облива глезените му и вестникарските страници с комиксите, преди конвулсивното му потръпване да престане завинаги.
	— Онова на врата ти не е слънчево изгаряне, Джак.
	Искаше да припадне, да се свлече на пода. Голямо чудо, ако получи сътресение на мозъка или дори си разбие главата на плочките. Поне ще се отърве от този кошмар. Само че съзнанието му упорито отказваше да се изключи. Призрачното същество оставаше във ваната. Както и ръката, стиснала завесата, с НЕМОЖЕ, написано на опакото на дланта с избледнели сини букви.
	— Пипни се отзад, Джак. Веднага, ако не искаш да дръпна завесата и да ти се покажа.
	Хоскинс опипа врата си. Тялото му реагира мигновено с ужасяваща болка, която се разпростря в слепоочията и в раменете му. Той погледна дланта си — беше изцапана с кръв.
	— Имаш рак — осведоми го силуетът зад завесата. — Разсейките са в лимфните ти възли, в гърлото и в синусите ти. И в очите ти, Джак. Ракът ти прояжда очите. Скоро полезрението ти ще бъде замъглено от сивкави образувания от злокачествени ракови клетки. Знаеш ли кога се зарази?
	Разбира се, че знаеше: когато съществото го докосна в обора в Канинг. Когато го помилва.
	— Аз те заразих, обаче мога да те излекувам. Искаш ли?
	— Да — прошепна Джак и се разплака. — Излекувай ме, моля те, много те моля!
	— Ще направиш ли, каквото поискам?
	— Да.
	— Няма да се разколебаеш?
	— Не!
	— Вярвам ти. А ти няма да ми дадеш повод да се усъмня в теб, нали?
	— Не! Не!
	— Чудесно. А сега се избърши. Вониш!
	Ръката с НЕМОЖЕ се отдръпна, но съществото зад полупрозрачната завеса продължи да се взира в Хоскинс. В крайна сметка то не беше човек, а нещо много по-страшно и от най-страшното човешко същество, живяло на този свят. Джак посегна да откъсне парче тоалетна хартия и осъзна, че се накланя встрани и че му причернява. Усещането беше приятно. Падна, но не го заболя. Беше загубил съзнание, преди да се строполи на пода.


>>	2.

	Джийни Андерсън се събуди в четири сутринта, защото й се пишкаше, както обикновено по това време. Обикновено отиваше в банята с тоалетна до спалнята, само че Ралф спеше много зле, след като бяха застреляли Тери Мейтланд, а през тази нощ сънят му беше още по-неспокоен. Тя стана и тръгна към другата тоалетна в дъното на коридора — онази до стаята на Дерек. След като се облекчи, понечи да пусне водата, обаче се изплаши да не събуди мъжа си. Спокойно можеше да се отложи до сутринта.
	_„Още само два часа, Господи_ — помисли си на излизане от тоалетната. — _Само два часа здрав сън, нищо повече не ис…“_ — На половината път към съпружеската спалня спря като поразена от гръм. Преди малко на долния етаж беше тъмно, нали? Вярно, че беше полузаспала, обаче щеше да забележи, ако осветлението е включено.
	_„Убедена ли си?“_
	Не, не съвсем, обаче сега със сигурност нещо светеше. Бяла светлина. Приглушена. От лампата над печката.
	Джийни се приближи до стълбището, загледа се надолу и сбърчи чело, опитвайки се да си спомни подробностите. Бяха ли включили алармата, преди да си легнат? Да. Беше правило, което никога не нарушаваха. Тя я беше включила, а Ралф провери за по-сигурно, преди да се качат на горния етаж. Един от двама им винаги изпълняваше това задължение, но проверките, също като неспокойния сън на Ралф, започнаха след смъртта на Тери Мейтланд.
	Замисли си дали да не събуди мъжа си, но се отказа. _„Нека спи, иначе съвсем ще рухне.“_ Поколеба се дали да не се върне и да вземе служебния му револвер от най-горната полица в дрешника, само че скърцането на вратата със сигурност щеше да събуди Ралф. Пък и не я ли гонеше параноята? Може би са забравили лампата включена и преди малко тя не е забелязала светлината. Или пък се е включила сама поради някаква повреда. Джийни заслиза по стълбището — на третото стъпало се премести вляво, а на деветото — вдясно; направи го машинално, за да избегне скърцането на дървените стъпала.
	Приближи се до вратата и плахо надзърна в кухнята — хем се чувстваше глупаво, хем не съвсем. Нямаше никого. Тя понечи да прекоси помещението, за да изгаси лампата, но се спря. До масата трябваше да стоят четири стола — три за членовете на семейството и един — „за гост“. Само че сега бяха само три.
	— Да не си мръднала — каза някой. — Иначе ще те убия. Ако гъкнеш, ще те убия.
	Тя се вцепени; сърцето й биеше до пръсване, косъмчетата на врата й настръхнаха. Ако не се беше облекчила преди малко, щеше да се напишка и урината щеше да образува локвичка на пода. Човекът, проникнал с взлом в къщата, беше взел от кухнята четвъртия стол и седеше в дневната, но тъй като беше далеч от сводестия вход, Джийни го виждаше само от коленете надолу. Носеше избелели джинси и мокасини на бос крак. Глезените му бяха осеяни с червени петна, може би обриви, предизвикани от псориазис. Торсът му представляваше неясен силует. Тя можеше да прецени само, че е широкоплещест и леко изгърбен — не от умора, а сякаш раменните му мускули се бяха схванали от прекомерни тренировки и сега му беше трудно да изпъне рамене. _„Странно какво ти прави впечатление в подобни моменти“_ — каза си Джийни. Разумът й беше скован от страх и тя беше загубила способността си да разсъждава логично — мозъкът й регистрираше безразборно всичките й впечатления. Този човек беше убил Франк Питърсън. Същият, който го беше ръфал като див звяр и го бе изнасилил с изсъхнал клон. Сега беше в къщата й, а тя беше само по шорти и тънко горнище, под което зърната й стърчаха като фарове на автомобил от края на осемнайсети век.
	— Слушай внимателно — каза той. — Слушаш ли?
	— Да — прошепна Джийни, но гласът й сякаш идваше отдалеч; изплаши се, че ще припадне, преди онзи да каже онова, което искаше, заради което беше дошъл. Ако се случеше, извергът щеше да я убие. Може би после щеше да си тръгне или да се качи на горния етаж и да се разправи с мъжа й. Щеше да го ликвидира, преди умът на Ралф Андерсън да се проясни дотолкова, та да си даде сметка какво се случва.
	И Дерек, който сега беше на лагер, щеше да остане кръгъл сирак.
	Не. Не. _Не!_
	— К-к-какво искаш? — заекна.
	— Кажи на мъжа си, че съм си свършил работата във Флинт Сити. Кажи му да прекрати. И че ако не се подчини, ще го убия. Ще убия всички ченгета. — Ръката му изникна измежду сенките на дневната и слабата флуоресцентна лампа я освети. Дланта му беше голяма. Той я сви в юмрук. — Какво пише отгоре? Прочети го на глас.
	Джийни се вгледа в избледнелите сини букви. Опита се да проговори, но не можа. Езикът й беше като парче пластилин, залепнало за небцето й.
	Онзи се приведе. Изпод широко, полегато чело надничаха очи. Черна коса, подстригана толкова късо, че да е като таралежови бодли. Черните очи се взираха не само в лицето на Джийни, а в самата нея, в сърцето и в ума й.
	— Пише ТРЯБВА — прочете той. — Виждаш го добре, нали?
	— А-аз…
	— Ти трябва да му кажеш да прекрати разследването. — Червените му устни бяха обрамчени от брада тип „катинарче“. — Кажи му още, че ако се опитат да ме намерят, ще избия до крак всички, ще ги изкормя и ще им хвърля карантиите на лешоядите в пустинята. Разбираш ли какво ти говоря?
	Джийни искаше да каже „да“, обаче езикът й не помръдваше и краката й се подкосяваха и тя разпери ръце да запази равновесие, обаче не разбра дали е успяла, защото загуби съзнание, преди да се строполи на пода.


>>	3.

	Джак се събуди в седем сутринта; ярките лъчи на слънцето проникваха през прозореца и очертаваха светли линии върху леглото му. Навън птичият хор вече беше подхванал първата си песен. Той седна в кревата и изплашено се озърна, без да обръща внимание на главоболието, предизвикано от водката, с която се беше натряскал вечерта.
	Стана, отвори чекмеджето на нощното шкафче и извади трийсет и осем калибровия револвер „Патфайндър“, който държеше там, та при необходимост да защити дома си. Прекоси спалнята, като притискаше оръжието до дясната си буза така, че късата цев да сочи към тавана. Изрита встрани боксерките си и като стигна до отворената врата, застана до нея и опря гръб на стената. Миризмата вече не беше толкова силна, но още се усещаше — противната воня на снощните му неволи, предизвикани от енчиладите. Беше станал да се облекчи — това със сигурност не го беше сънувал.
	— Хей, има ли някой там? Веднага се покажи! Въоръжен съм и ще стрелям.
	Тишина. Джак дълбоко си пое въздух и влезе в тоалетната, като насочваше револвера ту наляво, ту надясно. Видя тоалетната чиния — капакът беше вдигнат, седалката — свалена. Видя на пода вестника, разгърнат на комиксите. Видя ваната — полупрозрачната завеса беше дръпната. Видя силуети зад нея, само че това бяха душът и четката с дълга дръжка.
	_„Сигурен ли си?“_
	Преди да го е напуснала смелостта, пристъпи към ваната, но се подхлъзна на постелката и се хвана за завесата, за да не падне по задник на пода. Полупрозрачният найлон с щамповани маргаритки се откъсна от халките и покри лицето му. Той изкрещя, издърпа я встрани и насочи револвера към… нищото. Във ваната нямаше никого. Никакъв таласъм. Наведе се да огледа дъното й. Не си правеше труда да я почиства често и ако някой беше стоял там, щяха да останат отпечатъците от подметките му. Само че върху засъхналата пяна от сапун и от шампоан нямаше нито следа. Значи снощното ужасяващо преживяване е било сън. Много ярък, правдоподобен кошмар.
	За всеки случай провери прозорчето на банята (беше здраво затворено) и трите външни врати (бяха заключени).
	Е, вече би трябвало да е спокоен… или почти. Върна се в банята, за да я огледа още веднъж — този път надникна в шкафа с хавлиените кърпи, в който, разбира се, не се беше скрил никой, и с отвращение изрита встрани проклетата завеса. Крайно време беше да я смени. На връщане от работа щеше да се отбие в „Хоум Депо“.
	Машинално понечи да се почеше и изпъшка от болка, щом докосна врата си. Приближи се до умивалника и се обърна, само че да се опитваш да си видиш врата, като надзърташ през рамо, е глупава идея. Той отвори най-горното чекмедже на шкафа под мивката, обаче там имаше само четка и крем за бръснене, гребени, размотан ластичен колан и купена преди векове тубичка монистат — крем против гъбични инфекции: още един сувенир от епохата на Грета. Също като глупавата завеса в банята.
	В най-долното чекмедже намери, каквото му трябваше — огледало. Щеше да му свърши работа, въпреки че дръжката беше счупена. Избърса го от праха, отстъпи, докато задникът му се допря до мивката, и вдигна огледалото. Вратът му беше огненочервен, вече се бяха образували мехурчета. Как е възможно, след като той се мажеше обилно със защитен крем, а и никъде другаде не беше изгорял от слънцето?
	_„Не е слънчево изгаряне, Джак.“_
	Хоскинс изхленчи. Разбира се, че никой не е бил във ваната му призори, никакъв ненормалник с татуирано на опакото на дланите НЕ МОЖЕ, — не, разбира се, — обаче едно беше сигурно: в семейството му беше имало случаи на рак на кожата. Майка му и единият му чичо бяха починали от това заболяване. „Много често се среща при червенокосите“ — беше казал баща му, след като беше претърпял операции за отстраняване на папиломи на лявата предмишница, на предракови бенки от прасеца и на базалноклетъчен карцином на врата.
	Джак помнеше грамадната черна бенка (която все повече се уголемяваше) на бузата на вуйчо Джим; помнеше язвите на гърдите на майка си, предизвикани от рака, който прояждаше и лявата й ръка. Кожата е най-големият орган в човешкото тяло и когато заболее, резултатите са некрасиви, меко казано.
	_„Искаш ли да премахна рака?“_ — беше попитал човекът зад завесата.
	— Беше сън — промърмори Хоскинс. — Преживяването в Канинг ми дойде в повече, а снощи преядох с пикантна мексиканска храна, затова сънувах кошмар. Точка. Край на историята.
	Смели думи, обаче след като ги изрече, той се опипа за бучки под мишниците, в носа. Нямаше, разбира се, само вратът му беше пострадал от силното слънце. Обаче… никъде другаде не беше изгорял. Само на това място — тясна лента, пулсираща от болка. Не кървеше, което доказваше, че сутрешното му премеждие е било само кошмарен сън, но вече беше осеяно с мехурчета. Джак си каза, че май се налага да отиде на лекар… обаче след няколко дни, през които кожното раздразнение може би щеше да се излекува от само себе си.
	_„Ще направиш ли, каквото поискам? Няма да се разколебаеш?“_
	_„Никой не би се разколебал_ — каза си Хоскинс, докато се взираше в малкото огледало. — _Никой, ако алтернативата е да бъде изяден от рака — изяден жив.“_


>>	4.

	Джийни се събуди и щом отвори очи, видя тавана на спалнята, само дето отначало не разбираше защо усеща в устата си металическия вкус на паниката, сякаш беше избегнала на косъм фатално падане, нито защо е вдигнала ръце и е разперила длани, като че ли се мъчи да отблъсне нещо или някого. После видя, че лявата половина на леглото е празна, чу, че Ралф е под душа, и си помисли: _„Било е кошмар. Прекалено ярък, разбира се, но само кошмар.“_
	Само че не изпита облекчение, защото не си вярваше. Сънят не избледняваше, както обикновено става и с най-страшните сънища, когато се събудиш. Тя си спомняше всичко — от момента, в който видя да свети лампата на долния етаж, до мига, в който зърна човека на стола „за гости“, седнал зад свода в дневната. Помнеше ръката, която изникна от полумрака и пръстите се стегнаха в юмрук, та тя прочете избледнелите букви, татуирани на опакото на дланта му: ТРЯБВА.
	_„Трябва да му кажеш да спре разследването.“_
	Джийни отметна завивките, стана и излезе от спалнята — бързо, почти тичешком. Лампата над печката в кухнята беше изключена, четирите стола си бяха на обичайните места до масата, на която семейството се хранеше. Това би трябвало да я успокои.
	Би трябвало, но не се получи.


>>	5.

	След малко Ралф влезе в кухнята (с една ръка напъхваше ризата в панталона си, в свободната държеше маратонките си) и завари жена си да седи до масата. Пред нея нямаше нито чаша кафе, нито сок, нито обичайната й зърнена закуска, затова той я попита добре ли е.
	— Не съм. Снощи тук беше влязъл човек.
	Ралф се спря като поразен от гръм, от едната страна ризата му беше напъхана в панталона, от другата висеше над колана. Изпусна маратонките.
	— Какво каза? Я повтори.
	— Тук беше дошъл човек. Онзи, който уби Франк Питърсън.
	Ралф Андерсън се огледа, думите й му бяха подействали като студен душ, заличаващ останките от сънливостта.
	— Кога? Какво говориш?
	— Беше тук снощи. Вече го няма, обаче ми предаде съобщение за теб. Седни, ако обичаш.
	Изчака го да седне и му разказа какво се е случило. Ралф я изслуша, без да продума, взирайки се в очите й. Погледът й го убеди, че е напълно сигурна във всяка дума, която изрича. Накрая стана и провери конзолата за алармената система до задната врата.
	— Алармата е включена, Джийни. И вратите са заключени. Поне за тази гарантирам.
	— Знам за алармата. Всички врати са заключени, проверих. Прозорците също са здраво затворени.
	— Тогава как…
	— Не знам, обаче той беше влязъл.
	— И седеше там, така ли? — Ралф посочи свода между кухнята и дневната.
	— Да. Сякаш не искаше лампата да го освети.
	— Бил е едър, казваш.
	— Точно така. Навярно не колкото теб — не можех да преценя ръста му, защото беше седнал, — обаче беше широкоплещест и мускулест. Като човек, който три часа дневно тренира във фитнеса. Или вдига щанги в двора на затвор.
	Ралф се отдалечи от масата и коленичи на мястото, на което се съединяваха дървеният под на кухнята и мокетът в дневната. Джийни знаеше какво търси и че няма да го намери. Вече беше проверила, обаче не се беше разколебала. Ако не си умопобъркан, осъзнаваш разликата между сън и действителност дори когато действителността прекрачва границите на нормалното. Навремето би се усъмнила (също като Ралф сега), ала не и в този момент. Вече беше помъдряла.
	Ралф се изправи:
	— Мокетът е нов, мила. Ако някой е седял тук, дори и за малко, щяха да останат следи от краката на стола. Няма нито една.
	Джийни кимна:
	— Вярно е. Само че той беше тук.
	— За какво намекваш? Че е бил призрак ли?
	— Не знам какъв е бил, обаче имаше право. Налага се да спреш, иначе ще се случи нещо лошо. — Приближи се до него и вирна глава, за да го погледне в очите. — Нещо ужасно.
	Ралф стисна дланите й:
	— Преживяхме голямо изпитание, Джийни. И ти, и…
	Тя си издърпа ръцете:
	— Не се отклонявай от темата. Моля те. Той беше тук.
	— Да предположим, че си права. И преди са ме заплашвали. Всяко ченге, което си гледа съвестно работата, получава заплахи.
	— Той не заплашва само теб! — просъска Джийни, едва сдържайки се да не му го изкрещи. Чувстваше се като в глупав филм на ужасите, в който никой не вярва на твърдението на героинята, че Джейсън или Фреди, или Майкъл Майърс отново се е върнал. — Беше тук, в нашата къща!
	Искаше му се да й напомни за заключените врати, здраво затворените прозорци и че алармата е била включена, но не е сигнализирала за проникване. Да й напомни, че тази сутрин се е събудила в собственото си легло — в безопасност и без драскотина. Обаче изражението й му подсказа, че излагането на тези факти ще е безплодно. Последното, което искаше в момента, бе да спори с жена си в сегашното й състояние.
	— Той имаше ли изгаряния, Джийни? Като на човека, когото видях в съда?
	Тя поклати глава.
	— Сигурна ли си? Нали каза, че е бил в сенките…
	— В един момент се приведе и видях нещичко. Видях достатъчно. — Тя потръпна. — Широко чело, надвиснало над очите. Очите пък бяха тъмни — може би черни, може би кафяви, може би тъмносини. Косата му беше къса и четинеста. Тук-там прошарена, но все още черна. Имаше брада катинарче. Устните му бяха много червени.
	Описанието жегна Ралф, смътно му напомни нещо, обаче той не се довери на интуицията си; вероятно усещането беше предизвикано от убедеността на Джийни. Ах, как му се искаше да й повярва! Ако имаше съвсем нищожно доказателство…
	Тя отново заговори:
	— Чакай, сетих се още нещо! Той носеше мокасини на бос крак и краката му бяха осеяни с червени петна. Реших, че страда от псориазис, но може да са били и изгаряния.
	Ралф се втренчи в електрическата кафеварка:
	— Не знам какво да ти кажа, скъпа. Събудила си се в леглото си и няма следа от влизане с вз…
	— Преди много години ти разряза пъпеш и вътре гъмжеше от червеи — прекъсна го тя. — Случи се, нали? Какво ти пречи да повярваш, че и това се е случило?
	— Дори да повярвам, не мога да спра дотук. Нима не разбираш?
	— Разбирам, че човекът, който седеше в дневната ни, имаше право за едно: всичко свърши, Франк Питърсън е мъртъв. Тери — също. Ще се върнеш на работа и ние… ние… бихме могли…
	Джийни не довърши изречението, защото по изражението на Ралф разбра, че си хвърля думите на вятъра. На лицето му не бе изписано недоверие, а разочарование: как би могла да си представи, че той може да продължи, все едно нищо не се е случило? Арестът на Тери Мейтланд на „Естел Барга“ беше първата паднала плочка от доминото, предизвикала верижна реакция от насилие и скръб. А сега с Джийни спореха за човека, който не е бил в дома им. Вината беше само негова, да, само негова.
	— Ако не се откажеш — промълви тя, — поне отново си носи оръжието. Самата аз няма да се разделям с 22-калибровия револвер, който ми даде преди три години. Тогава си помислих, че е много глупав подарък, обаче сега съм на друго мнение. Я си признай, да не си ясновидец?
	— Джийни…
	— Да ти изпържа ли яйца?
	— Ами… добре. — Не беше гладен, ала се надяваше, че приготвянето на закуската ще й помогне да се успокои.
	Тя извади яйцата от хладилника и отново заговори, без да се обръща:
	— Искам полицейска закрила нощем. Е, не от залез-слънце до зори, обаче настоявам някой да минава покрай нас през определени периоди от време. Ще го уредиш ли?
	_„Призраците не се плашат от полицията“_ — помисли Ралф, но знаеше, че е излишно да възразява, затова само промърмори:
	— Вероятно ще мога.
	— Предупреди Хауи Голд и другите! Макар да изглежда откачено.
	— Мила…
	Джийни отново го прекъсна:
	— Той каза: _„Ако се опитат да ме намерят, ще избия до крак всички, ще ги изкормя и ще им хвърля карантиите на лешоядите в пустинята.“_
	Искаше му се да й напомни, че макар от време на време да виждат по някой лешояд да кръжи в небето (особено когато извозваха сметта), Флинт Сити не се намира сред пустиня. Дори само това доказваше, че ужасяващата среща с този човек е била единствено сън, обаче беше безсмислено да разпалва отново спора.
	— Добре, ще се погрижа — каза и смяташе да си изпълни обещанието. Щяха да сложат всички карти на масата, без да пренебрегват нещо, дори най-безумните теории. — Нали знаеш, че имаме среща при Хауи Голд? С жената, на която Алек Пели възложи да научи колкото е възможно повече подробности за пребиваването на Тери в Дейтън.
	— Същата жена, която заяви категорично, че Тери е невинен.
	Този път Ралф си помисли, но не изрече (изглежда, в дългогодишните бракове се простираха океани от неизречени мисли) как прочутият илюзионист Ури Гелър категорично заявяваше, че може да огъне лъжица само със силата на мисълта си.
	— Да, същата. Вече лети насам. Може да се окаже, че тя е въздух под налягане, обаче е работила заедно с отличен, многократно награждаван детектив, с когото са основали детективската агенция, освен това говореше много уверено — може пък наистина да се е натъкнала на нещо в Дейтън.
	Джийни вече се беше захванала да чупи яйцата, но подхвърли през рамо:
	— Щеше да отидеш на тази среща дори ако бяхме открили, че алармата е прекъсната, задната врата зее и по плочките има следи от подметки. Дори тогава щеше да отидеш, нали?
	— Да. — Жена му имаше право да чуе самата истина, без излишно лустро.
	Джийни се извърна; вдигнала беше високо шпатулата, все едно държеше оръжие:
	— Извинявай, но ще ти кажа, че постъпваш глупаво. Според мен, де.
	— Можеш да говориш каквото си искаш, но е важно да запомниш две неща, скъпа. Независимо дали Тери е бил невинен, или пък е бил виновен, аз допринесох той да бъде убит.
	— Ти…
	— Шшшт! — Ралф вдигна пръст. — Остави ме да се доизкажа, искам да го проумееш.
	Джийни не го прекъсна повече.
	— Ако Тери е бил невинен, жесток детеубиец е на свобода.
	— Разбирам, обаче се боя, че ще отвориш вратата към нещо, което е извън пределите на разума ти. Извън пределите и на моя разум.
	— Нещо свръхестествено? За това ли намекваш? Защото не мога да го повярвам. Никога няма да го повярвам!
	— Ако щеш, вярвай! — Тя отново се обърна към печката. — Само че онзи човек наистина беше тук. Видях му лицето, видях и думата на пръстите му. ТРЯБВА — така пишеше там. Беше… страховит. Друга дума не ми идва наум. А недоверието ти ме вбесява: идва ми да заплача или да те замеря с тигана с яйцата, или… не знам.
	Ралф се приближи до нея и я прегърна през кръста:
	— Убеден съм, че ти вярваш. Това е така. Ето какво ще ти обещая: ако нищо не излезе от тазвечерното съвещание, ще бъда много по-склонен да се откажа. Давам си сметка, че всичко си има граници. Споразумението устройва ли те?
	— Засега. Знам, че допусна грешка, като арестува Тери на бейзболното игрище. Знам, че се опитваш да я изкупиш. Обаче даваш ли си сметка, че може би допускаш още по-голяма грешка, като продължаваш да се занимаваш с този случай?
	— Представи си, че в парка е бил нашият Дерек — парира я той. — Тогава ще ме молиш ли да се откажа?
	За нея този въпрос на мъжа й беше като удар под кръста, но не можеше да му отговори. Защото, ако някой беше посегнал по този начин на сина им, щеше да накара Ралф да преследва човека (или съществото, сторило злодеянието) до края на света. И тя щеше да е редом с него.
	— Добре, печелиш. Обаче при едно условие, което не подлежи на обсъждане.
	— Слушам те.
	— Да те придружа на тазвечерното съвещание. И не ми казвай, че това е полицейска работа, понеже и двамата с теб знаем истината. Сега си изяж яйцата.


>>	6.

	Джийни връчи на Ралф списък за пазаруване и го изпрати в „Крогър“, понеже който и да беше нахлул в дома им през нощта — човек, призрак или герой от необикновено ярък сън, — господин и госпожа Андерсън все пак трябваше да се хранят. На половината път до магазина Ралф внезапно прозря истината. Не го осени някакво божествено прозрение — всъщност очебийните факти през цялото време са били пред очите му, в полицейската стая за разпити. Нима беше разпитал убиеца на Франк Питърсън като свидетел, благодарил му беше за помощта и го беше освободил? Изглеждаше невъзможно предвид многобройните доказателства, уличаващи Тери в убийството, но… Спря колата и позвъни на Юн Сабло.
	— Ще бъда с вас довечера, нямай грижа — успокои го Юн. — Не бих пропуснал новините от Охайо във връзка с този прецакан случай. Вече съм по петите на Хийт Холмс. Засега не съм научил кой знае колко, обаче до довечера ще имам доста информация…
	— Чудесно, но аз се обаждам за друго. Можеш ли да погледнеш досието на Клод Болтън? Той е биячът в „Само за джентълмени“. Ще откриеш, че е бил обвиняван в притежание на наркотици, два-три пъти е арестуван при опит за пласиране на дрога, признал се е за виновен в замяна на по-лека присъда.
	— Аха. Оня, дето предпочита израза „от екипа по сигурността“.
	— Да, сър, точно този е нашият Клод.
	— И какво за него?
	— Ще ти обясня довечера, ако се стигне дотам. Засега ще ти кажа само, че май поредица от събития води от Холмс към Мейтланд и към Болтън. Може да греша, обаче се съмнявам.
	— Ще се пукна от любопитство, Ралф. Кажи ми, де!
	— Не, докато не съм напълно сигурен. Искам от теб и още нещо. Болтън е татуиран почти от главата до петите и съм убеден, че има нещо и на пръстите на ръцете. Би трябвало да ми направи впечатление, ама нали знаеш как е, когато разпитваш някого, особено ако този някой има криминално досие.
	— Да. Не откъсваш поглед от лицето му.
	— Точно така. Приковаваш очи в лицето му. Защото, когато типове като Болтън започнат да заобикалят истината, все едно вдигат табела с надпис: „Лъжа на поразия.“
	— Според теб Болтън е излъгал, че Мейтланд е влязъл с клуба да се обади по телефона, така ли? Защото таксиметровата шофьорка потвърди версията му.
	— Тогава не смятах, че лъже, обаче сега имам повече информация. Опитай се да разбереш какво е татуирано на пръстите му. Ако има татуировки там.
	— Какво очакваш да открия?
	— Няма да ти кажа, но ако съм прав, това ще фигурира в досието му. А, и още нещо. Можеш ли да ми изпратиш снимката по имейла?
	— Разбира се. Изчакай няколко минути и си готов.
	— Благодаря!
	— Възнамеряваш ли да се свържеш с господин Болтън?
	— Не засега. Не искам да разбере, че се интересувам от него.
	— Наистина ли ще обясниш всичко довечера?
	— Да, доколкото ми е възможно.
	— Ще бъде ли от полза?
	— Искаш да съм откровен ли? Отговорът е „Не знам.“ Обадиха ли ти се от лабораторията за онова, което откри по дрехите и по сеното в обора?
	— Не, още не са. Да видим какво ще открия за Болтън.
	— Благодаря.
	— Какво правиш в момента?
	— Тръгнал съм да напазарувам.
	— Дано не си забравил талоните за намаленията, че жена ти ще се сърди.
	Ралф се усмихна и погледна купчинката хартийки, завързани с ластик, на съседната седалка:
	— Сякаш тя ще ми позволи да ги забравя…


>>	7.

	Той излезе от магазина с три плика с покупки, сложи ги в багажника, после си погледна телефона. Три съобщения от Сабло. Първо отвори онова с прикачената снимка. На полицейската фотография Клод Болтън изглеждаше много по-млад от човека, когото Ралф беше разпитал преди ареста на Мейтланд. Освен това явно беше дрогиран до козирката, ако се съди по разфокусирания му поглед; на едната му страна имаше дълбока драскотина, по брадичката му беше засъхнало нещо — яйчен жълтък или повръщано. Беше заявил, че редовно посещава сбирките на Анонимните наркомани и че е чист от пет-шест години. Може би казваше истината, може би — не.
	Към втория имейл от Сабло беше прикачен списък с многобройните арести на Болтън, повечето за дребни провинения. Включени бяха и особените белези: един на гърба, друг — на левия му хълбок, трети — на дясното му слепоочие, плюс около две дузини татуировки. Орел, нож с окървавено острие, русалка, череп със свещи в очните кухини и много други, които не представляваха интерес за Ралф. Вълнуваха го думите, татуирани на опакото на дланите: НЕМОЖЕ на дясната, ТРЯБВА на лявата.
	Човекът с изгарянията, когото беше видял пред съда, имаше татуировки на опакото на дланите, но дали бяха НЕМОЖЕ и ТРЯБВА? Затвори очи и се опита да си спомни как изглеждаха, обаче не можа. От опит знаеше, че затворниците често имат татуировки на опакото на дланите — може би подражаваха на герои от криминалните филми. Най-популярни бяха ОБИЧ и ГНЯВ, както и ДОБЪР и ЛОШ. Веднъж Джак Хоскинс беше споменал за някакъв крадец с физиономия на плъх, на чиито ръце било татуирано ЧУКА и ДУХвА, после беше добавил, че с тия надписи хубавецът надали ще си намери гадже.
	Ралф беше сигурен в едно — че човекът с изгарянията нямаше татуировки от китките до раменете. При Клод Болтън бяха в изобилие, но, разбира се, пламъците, които бяха съсипали лицето на онзи пред съда, може да бяха заличили рисунките по ръцете му. Само че…
	— Само че онзи пред съда не беше Болтън — промърмори Ралф, отвори очи и се загледа в хората, които влизаха и излизаха от супермаркета. — Невъзможно е. Болтън не е обгорен.
	По телефона снощи беше попитал онази Гибни: _„Не е ли странно?“_, тя го беше уверила, че _ще става все по-странно_. И беше дяволски права!


>>	8.

	Заедно с Джийни внесоха покупките и ги подредиха. После той я помоли да разгледа нещо на телефона му.
	— Защо?
	— Само го погледни, ако обичаш. Имай предвид, че човекът на фотографията сега е много по-възрастен.
	Джийни се взира десетина секунди в полицейската снимка, после му върна телефона. Беше пребледняла като платно.
	— Същият е. Сега косата му е по-къса и вместо мустачки има брада катинарче, но това е човекът, който снощи беше в нашата къща. Същият, който се закани да те убие, ако не спреш. Как се казва?
	— Клод Болтън.
	— Ще го арестуваш ли?
	— Не още. А и не знам дали бих могъл, дори да искам, след като съм временно отстранен от длъжност…
	— В такъв случай какво ще направиш?
	— Сега ли? Ще открия този тип.
	Беше намислил да се обади на Сабло, само че се отказа, защото Юн беше зает с издирване на информация за Холмс, убиеца от Дейтън. Отказа се да потърси Джак Хоскинс, понеже онзи беше пияница и дрънкало. Имаше обаче още една възможност.
	Позвъни в болницата, откъдето му казаха, че Бетси Ригинс вече си е вкъщи заедно със скъпата си рожба, и той й се обади на домашния телефон. След като се поинтересува за новороденото (и беше принуден да изслуша десетминутна лекция за всичко от кърменето до безбожната цена на пелените за еднократна употреба), попита Бетси дали ще помогне на колега, като проведе няколко разговора в качеството си на полицейска служителка. Обясни й какво му е необходимо, а тя попита:
	— С Мейтланд ли е свързано?
	— Виж, скъпа, предвид сегашното ми положение, по-добре не питай и не коментирай.
	— Значи има опасност да загазиш. Аз — също, ако ти помогна.
	— Ако се страхуваш от началник Гелър, бъди спокойна — няма да му кажа.
	Бетси дълго мълча, Ралф търпеливо я изчака да вземе решение. Накрая тя промърмори:
	— Искрено съчувствам на жената на Мейтланд. Сърцето ми се свива, като си помисля, че прилича на хората, преживели терористичен акт, дето ги дават по новините: окървавени са, въртят се като мухи без глави и не осъзнават какво се е случило. Ако ти услужа, това ще й помогне ли?
	— Възможно е. Само толкова ще ти кажа.
	— Ще се опитам, обещавам. Джон Зелман не е абсолютен гадняр, пък и всяка година трябва да си изважда разрешително за стриптийз клуба, та може и да откликне на молбата ми. Ще ти се обадя, ако го навия. Всъщност ако успея, той ще ти позвъни.
	— Благодаря, Бетси.
	— Надявам се да остане между нас, Ралф. Разчитам да се върна на работа, след като ми изтече отпускът по майчинство. Потвърди, че си ме чул, ако обичаш.
	— Да, чух те съвсем ясно.


>>	9.

	Джон Зелман, собственик и управител на „Само за джентълмени“, позвъни на Ралф Андерсън след петнайсет минути. Не беше ядосан, а по-скоро любопитен, и беше склонен да помогне. Потвърди, че Клод Болтън е бил в клуба, когато „горкото момче“ е било отвлечено и убито.
	— Защо сте толкова сигурен, господин Зелман? Мислех, че той идва на работа чак в четири следобед.
	— Да, обаче тъкмо през този ден цъфна рано-рано. Някъде около два. Помоли ме за отпуска, за да идел до Кап Сити с една от стриптийзьорките. Имала личен проблем. — Зелман изсумтя. — Ако питате мене, той имаше личен проблем. С палавия малък Клод.
	— Случайно стриптийзьорката да се казва Карла Джепсън? — попита Ралф, преглеждайки на айпада си записа на разпита на Болтън. — По прякор Чаровница?
	— Същата. — Зелман се изкиска. — Плоска е като дъска, ама дълго ще е в занаята, понеже някои мъже си падат по такива, Бог знае защо. С Клод си имат закачка, обаче няма да трае дълго. Мъжът й е в пандиза „Макалистър“ — май го окошариха за чекове без покритие, — но ще излезе по Коледа. Карла само се бъзика с Клод, колкото да мине времето. Предупредих го, ама нали знаете оная поговорка — пишката си търси дупка като мишката.
	— Сигурен сте, че е дошъл по-рано точно на 10 юли, така ли?
	— Сто процента. Даже му рекох, че няма да получи нито цент за двата дена мотаене в Кап Сити, щом след по-малко от две седмици ще му дам платена отпуска.
	— Ама разбира се, как така ще се минете! Изкушихте ли се да го уволните?
	— Не, защото поне постъпи честно. И ще ви кажа още нещо: Клод е от свестните, а те са рядкост като животните албиноси. Повечето охранители са или женчовци, дето се правят на мъжкари, обаче не могат да разтървават посетителите при свиванията, или пък се правят на Хълк Хоган, когато някой клиент ги нагруби. Наложи ли се, Клод изхвърля всеки като мръсно псе, без да му мигне окото, обаче не се случва често. Бива го да успокоява страстите. Сигурно се дължи на тия сбирки, дето ги посещава…
	— Сбирки на Анонимните наркомани. Така каза и на мен.
	— Дааа, не го крие. Даже се фука, и с право, според мене. Сума народ никога не се отказва от дрогата — тя е като маймунка с дълги нокти. Яхне ли те, няма отърване.
	— Казвате, че е чист от дълго време, така ли?
	— Щях да разбера, ако не беше, детектив Андерсън. В този бар няма място за надрусани типове.
	Ралф не вярваше, че е точно така, обаче не възрази, а попита:
	— Нито веднъж ли не се е съблазнявал?
	Зелман се засмя:
	— Всички се съблазняват, най-малкото в началото, но Клод не е, откак работи при мене. Не употребява и алкохол. Веднъж го питах защо не пие, щом има проблем с дрогата, а той рече, че двете са едно и също. Рече още, че ако обърне само една безалкохолна бира, веднага ще му се прииска кока или нещо по-силно. — Той млъкна за миг, после добави: — Може да е бил гадняр, когато е употребявал, обаче сега е читав. Което си е истинска рядкост в бизнес като нашия, дето работата ти е да пиеш маргарити и да зяпаш бръснати котенца. Тъй да знаете.
	— Разбрах. Болтън в отпуска ли е в момента?
	— Да. От неделя. Само десет дена.
	— Ясно, вероятно няма да замине някъде, а ще предприема еднодневни екскурзии.
	— Аааа, бъркате. Замина за Тексас, за някакво градче близо до Остин — оттам е родом. Момент така… — Чу се шумолене от прелиствани страници, после — отново гласът на Зелман: — Мерисвил, тъй му е името. Както разправя Клод, представлявало само точица на картата. Имам адреса, понеже през седмица изпращам там част от заплатата на Клод. Парите са за майка му — тя е стара и малко чалната, освен това има емфизема. Клод замина да провери не може ли да я настани в старчески дом, само че не вярваше тя да се съгласи. Викаше, че е упорита като муле. Пък и не ми е ясно откъде той ще намери пари за дома или за болницата или за каквото там уреди, като знам колко му плащам. Опре ли ножът до кокал и на човек му дойде на главата да се грижи за остарелите си родители, държавата би трябвало да помага на свестни хора като Клод, обаче прави ли го? Как не! Прави си оглушки!
	_„И това го казва човек, който вероятно е гласувал за Доналд Тръмп“_ — помисли си Ралф.
	— Благодаря, господин Зелман.
	— Може ли да питам защо ви е притрябвал?
	— За да му зададем няколко допълнителни въпроса. Нищо особено — промърмори Ралф.
	— За уточняване на информацията, нали тъй му казвате?
	— Да. Казахте, че имате адреса.
	— Да, за да пращам парите. Имате ли химикалка?
	Ралф отвори приложението за водене на бележки на айпада си.
	— Слушам ви.
	— Пощенска кутия 397, Междуселска пощенска служба, маршрут 2, Мерисвил, Тексас.
	— Как се казва мама?
	Зелман се изкиска:
	— Лави — любима. Не е ли върховно? Любима Ан Болтън.
	Ралф му благодари и прекъсна връзката.
	— Е? — попита Джийни.
	— Изчакай малко. Не ми ли личи, че размишлявам?
	— О, да. Ще пийнеш ли студен чай, докато упражняваш тази трудоемка дейност? — усмихна се тя. Усмивката й го окуражи. Беше нещо като стъпка в правилната посока.
	— С удоволствие. — Ралф отново се захвана с айпада (как ли се беше справял без умната джаджа, запита се) и откри Мерисвил — намираше се на около 110 километра от Остин и наистина беше точица на картата, а единствената му претенция за слава беше системата от пещери Мерисвил Хол.
	Докато пиеше студения чай, Ралф обмисляше следващата си стъпка, после се обади на Хорас Кийни от тексаската пътна полиция. Кийни беше повишен в капитан и вече не патрулираше по магистралите, но Ралф беше работил с него по няколко случая, когато онзи беше обикновен полицай и изминаваше по сто и петдесет хиляди километра годишно, кръстосвайки цял Тексас.
	Размениха си обичайните любезности, после Ралф побърза да добави:
	— Хорас, искам услуга.
	— Голяма или малка?
	— Средна, освен това работата е деликатна.
	Кини се засмя:
	— В Ню Йорк и в Кънектикът са по деликатните работи. Ние в Тексас пипаме по-грубо. Казвай какво ти трябва.
	Изслуша Ралф, после заяви, че познава тъкмо такъв човек, който по една случайност е в района.


>>	10.

	Около три часа същия следобед Санди Макгил, диспечерката на полицията във Флинт Сити, вдигна поглед и видя Джак Хоскинс, който беше застанал пред бюрото й, но с гръб към нея.
	— Джак, искаш ли нещо?
	— Огледай ми врата и кажи какво виждаш.
	Санди озадачено сбърчи чело, но стана, огледа го и промърмори:
	— Обърни се към светлината, ако обичаш. Леле, колко си изгорял от слънцето! Бягай в дрогерията и си купи крем с алое вера.
	— Ще ми помогне ли?
	— Не и веднага, доста време ще мине, докато се оправиш напълно, ама поне няма да те боли.
	— Сигурна си, че е слънчево изгаряне, така ли?
	Тя свъси вежди:
	— Да, но е толкова силно, че са се образували мехури. Защо не използваш слънцезащитен крем, като ходиш за риба? Рак на кожата ли искаш да хванеш?
	Стори му се, че паренето на врата му се усили само като я чу да произнася думата „рак“.
	— Ами, май забравих — промърмори.
	— А ръцете и раменете ти как са?
	— Не са толкова изгорели. — Всъщност изобщо не бяха, изгорял беше само вратът му, където някой го беше докоснал в изоставения обор. Помилвал го беше леко, само с върховете на пръстите си. — Благодаря, Санди.
	— Русокосите и червенокосите изгарят най-лесно. Ако не ти мине скоро, иди на лекар.
	Той излезе, без да продума. Мислеше си за човека в съня си. За онзи, който стоеше зад завесата в банята.
	_„Аз те заразих, обаче мога да те излекувам. Искаш ли?“_
	_„Ще мине от само себе си като всяко слънчево изгаряне“_ — помисли си. Може би, обаче не беше сигурно, а и сега го болеше много повече, особено ако се пипнеше там. Непрекъснато си мислеше за отворените язви, които разяждаха плътта на майка му. Отначало ракът пълзеше по нея, но щом се вкопчи здраво, запрепуска. Накрая се беше разпрострял в гърлото и в гласните й струни, затова писъците й приличаха на ръмжене, ала единайсетгодишният Джак Хоскинс, който беше долепил ухо до вратата на стаята й, чу какво говореше на баща му: молеше го да я избави от мъките. _„Ако бях куче, щеше да го направиш_ — хъхреше. — _Защо не искаш да ми помогнеш?“_
	— Само обикновено слънчево изгаряне — промърмори и включи двигателя. — Гадно, шибано изгаряне.
	Умираше за едно питие.


>>	11.

	В пет следобед патрулка на тексаската пътна полиция, движеща се по маршрут 2, зави по алеята към къщата с пощенска кутия 397. Лави Болтън седеше на люлеещия се стол на верандата, в ръката й димеше цигара, количката с кислородната бутилка беше до стола.
	— Клод! — изграчи тя. — Имаме си гост! Щатски полицай. Ела да го питаш какво иска.
	Клод беше в обраслия с плевели заден двор на мизерната къщурка; сваляше от въжето изсъхналите изпрани дрехи и прилежно ги сгъваше в плетен кош. Пералнята работеше, обаче сушилнята беше сдала багажа малко преди пристигането му, а напоследък майка му едва дишаше, камо ли сама да простира прането. Беше намислил да й купи нова сушилня, преди да си замине, обаче все отлагаше. А сега пък щатската полиция беше довтасала, освен ако маминка не грешеше, в което той се съмняваше, защото, макар да беше болнава, очите й бяха наред.
	Заобиколи къщата тъкмо когато някакво високо ченге слизаше от черно-бял високопроходим автомобил. Сърцето му се сви, като видя на предната лява врата емблемата на Тексас. Отдавна, много отдавна не беше вършил нещо, за което да го арестуват, обаче свиването на сърцето беше рефлекс. Бръкна в джоба си и стисна медальона от Анонимните наркомани, връчен му преди шест години, както машинално правеше в моменти на стрес.
	Ченгето пъхна тъмните си очила в джоба на униформената риза и вдигна ръка, когато маминка се опита да стане от люлеещия се стол:
	— Не ставайте, госпожо. Не го заслужавам.
	Тя дрезгаво се изкиска и се облегна назад:
	— Ама и вие сте един шегобиец! Как се казвате, полицай?
	— Сайп, госпожо. Полицай Оуен Сайп. Приятно ми е. — Той хвана ръката й — онази, която не държеше цигара, — като внимаваше да не стисне прекалено силно пръстите й, изкривени от ревматизма.
	— И на мен, сър. Това е синът ми Клод и, пристигна от Флинт Сити да помогне на старата си майчица.
	Сайп се обърна към Клод, който се поотпусна и също му подаде ръка.
	— Приятно ми е да се запознаем, господин Болтън. — Сайп позадържа ръката на Клод и я разгледа. — Гледам, имате татуировка на опакото на дланта.
	— За да разберете посланието, ръцете ми трябва да са една до друга. — Клод протегна и другата си ръка. — Сам се татуирах, като бях в затвора. Ама щом сте дошли да ме видите, сигурно знаете житието и битието ми, а?
	— НЕМОЖЕ и ТРЯБВА — замислено произнесе Сайп, все едно не беше чул въпроса. — Виждал съм татуировки, но не и като тези.
	— Ами, те разказват цяла история и аз я препредавам, когато мога. Така изкупвам грешките си. Вече съм чист, но да знаете, че хич не ми беше лесно. Докато бях в пандиза, не пропусках сбирка на Анонимните алкохолици и на Анонимните наркомани. Отначало ходех, понеже черпеха с понички, обаче след време тия работи, дето ги говореха там, ми влязоха в главата. Научих, че всеки наркоман знае две неща: не може да се друса и трябва да се друса. То е като възел в главата, разбирате ли? Няма как ни да го прережеш, ни да го развържеш, затуй трябва някак да го превъзмогнеш. Случва се, но само ако помниш основното положение. Трябва, но не може.
	— Хм… — промърмори Сайп. — Нещо като парадокс, а?
	— Клоди отдавна не пие и не се дрогира — намеси се Лави. — Отказал е даже и тези фъшкии — добави и хвърли фаса на алеята. — Той е добро момче.
	— Бъдете спокойни, не съм дошъл, защото някой го е обвинил в нещо — любезно каза Сайп и Клод се поуспокои, но не съвсем. Човек винаги трябва да е нащрек, когато от Щатската полиция го навестят неочаквано. — Обадиха ми се от Флинт Сити — май приключват някакво разследване; наредиха ми да се отбия тук и да помоля Клод да потвърди нещо относно някой си Тери Мейтланд.
	Сайп си извади телефона, няколко пъти плъзна пръст нагоре-надолу, после показа на Клод една снимка:
	— Ето въпроса: дали Мейтланд е бил с колан с такава катарама през онази вечер, когато сте го видели. Не ме питайте какво означава това, защото не знам. Както вече казах, изпратиха ме да задам този въпрос, нищо повече.
	Разбира се, присъствието му тук се дължеше на друга причина, обаче молбата на Ралф Андерсън, предадена чрез капитан Хорас Кийни, беше да пипа внимателно и да не възбужда подозрения.
	Клод разгледа снимката и промърмори:
	— Не съм сигурен… много време мина оттогава, но май коланът му беше с такава катарама.
	— Благодаря. Благодаря и на двама ви. — Сайп си взе телефона, пъхна го в джоба си и се накани да тръгва.
	— Не е за вярване! — възкликна Клод. — Толкова път сте били, за да ме питате за някаква тъпа катарама?
	— Накратко, да. Навярно някой много се интересува от отговора. Благодаря отново за отделеното време. Ще предам информацията и се връщам в Остин.
	— Доста път ви чака, полицай — обади се Лави. — Няма ли преди туй да влезете и да пийнете студен чай? Приготвен е от готов микс, обаче не е лош.
	— Не бива да се заседявам, ако искам да се прибера у дома, преди да се стъмни, но мога да пийна чай тук, стига да не възразявате.
	— Ни най-малко. Клод, донеси на симпатичния полицай чаша чай.
	— Не наливайте много. Ей толкова, един пръст. — Сайп леко разпери палеца и показалеца си. — Ще пийна две глътки и потеглям.
	Клод влезе в къщата. Сайп се облегна на верандата и се загледа в добродушното, прорязано от бръчки лице на Лави Болтън.
	— Момчето ви се грижи добре за вас, нали? — подхвърли.
	— Без него съм загубена. Изпраща ми пари през седмица и щом може, идва да ме види. Иска да ме настани в дом за възрастни хора в Остин — нямам нищо против, стига да може да плаща… засега обаче не печели достатъчно. Чудесен син си имам, полицай Сайп; като младеж беше луда глава, но сега улегна и ми е голяма опора.
	— Браво на него. Води ли ви понякога в „Биг Севън“? Предлагат страхотно меню за закуска.
	— Нямам им вяра на крайпътните ресторанти. — Тя извади от джоба на домашната си роба пакета цигари и захапа една. — През седемдесет и четвърта замалко щях да гушна букета, защото на път за Абълин се отрових от храната в някакво заведение. Моето синче ми готви, когато е тука. Е, не е като ония готвачи по телевизора, обаче на мене ми е вкусно. Отбира от всичко синчето ми, от всичко, ако ме разбирате. — Намигна и щракна запалката; Сайп се усмихна — надяваше се кислородната бутилка да не гръмне и да изпрати двама им право в ада.
	— Обзалагам се, че и тази сутрин ви е приготвил закуската — подхвърли.
	— Печелите баса, господин полицай. Кафе, препечени филийки и бъркани яйца с много масло, тъкмо както ги харесвам.
	— Рано ли ставате, госпожо? Питам, защото с тази бутилка и прочие сигурно ви е…
	— И двамата сме ранобудни — прекъсна го тя. — Дето се вика, слънцето още не е изгряло, а ние сме на крак.
	Клод отново се появи, беше сложил на поднос три чаши студен чай — две големи и една малка. Оуен Сайп изпи чая на две глътки, примлясна и заяви, че е крайно време да потегля. Майката и синът — тя на люлеещия се стол, той — седнал на стъпалата на верандата — проследиха с поглед отдалечаващата се патрулка, оставяща подире си облак прах.
	— Видя ли колко са мили ченгетата, когато не си сгазил лука? — подхвърли Лави.
	— Да…
	— Бил е път чак дотук да пита за някаква си катарама. Представяш ли си?
	— Не дойде за това, мамо.
	— Така ли? Тогава за какво?
	— Не съм сигурен, но не беше за катарамата. — Клод остави чашата на стъпалото и се вгледа в пръстите си. В написаните думи, във възела, който най-после беше превъзмогнал. Изправи се и добави: — Отивам да досъбера прането от простора. После ще отскоча до Джордж да го питам иска ли помощ за утре. Ще си ремонтира покрива.
	— Добро момче си, Клод. — В очите й проблеснаха сълзи, които го трогнаха. — Ела да прегърнеш старата си майчица.
	— Разбира се, госпожо. — И той стори тъкмо това.


>>	12.

	Тъкмо когато съпрузите Андерсън се приготвяха за срещата в кантората на Хауи Голд, мобилният телефон на Ралф иззвъня — обаждаше се Хорас Кийни. Докато Ралф разговаряше с него, Джийни си сложи обеците и си нахлузи обувките.
	— Благодаря, Хорас. Задължен съм ти. — Той прекъсна връзката.
	— Е? — нетърпеливо попита Джийни.
	— Хорас изпратил под някакъв измислен предлог щатски полицай в къщата на Болтънови в Мерисвил. Всъщност трябвало да…
	— Знам, знам.
	— И така, госпожа Болтън казала, че тази сутрин Клод приготвил закуската някъде към шест. Ако си го видяла в нашата дневна в четири часа…
	— Като станах да се изпишкам, погледнах часовника — прекъсна го тя. — Показваше 4:06.
	— Разстоянието между Флинт Сити и Мерисвил е шестстотин осемдесет и осем километра. Няма начин Клод да го е взел с колата само за два часа, мила.
	— Може би майката е излъгала — възрази Джийни, но не разпалено — очевидно сама не си вярваше.
	— Сайп — така се казвал полицаят, изпратен от Хорас — бил убеден, че старицата не лъже, иначе щял да усети.
	— Историята с Тери се повтаря… — прошепна тя. — Един и същ човек на две места едновременно. Защото той беше тук! Кълна се!
	Преди Ралф да отговори, на вратата се позвъни. Той облече спортно сако, за да скрие револвера, и отиде да отвори. На прага стоеше окръжният прокурор Бил Самюълс, но все едно не беше той — толкова различен изглеждаше по джинси и синя тениска.
	— Хауард ми се обади. Щяло да има среща („неофициален разговор относно случката с Мейтланд“, така се изрази) в неговата кантора — покани и мен. Хрумна ми, че може да отидем заедно, ако не възразявате.
	— Хубаво, но чуй какво ще те питам, Бил — на кого друг си казал за срещата? На началник Гелър? На шериф Дулин?
	— На никого. Не съм гений, но и не ми е изпила чавка ума.
	Джийни застана до Ралф:
	— Здравей, Бил. Не очаквах да те видя тук.
	Самюълс кисело се усмихна:
	— Откровено казано, и аз не очаквах да дойда. Този случай е като зомби, което непрекъснато излиза от гроба.
	— Какво мисли бившата ти по този въпрос? — попита Ралф и като видя как Джийни се намръщи, побърза да добави: — Не отговаряй, ако съм бил нетактичен.
	— Ами, с нея го обсъдихме — отговори Самюълс. — Всъщност „обсъдихме“ не е точната дума — тя говореше, аз слушах. Според нея и аз имам вина за смъртта на Мейтланд и донякъде е права. — Помъчи се да се усмихне, само че се получи гримаса. — Но… откъде можехме да знаем, Ралф? Отговори ми. Всичко беше против него, нали така? Ще те питам нещо: ако можехме да се върнем назад във времето и пак разполагахме с неоспоримите улики, щяхме ли да постъпим по друг начин?
	— Да. Нямаше да го арестувам пред очите на целия град и нямаше да го вкарам в съда през парадния вход. Да тръгваме, иначе ще закъснеем.


>	Едната ръка научава какво прави другата
>	25 юли

>>	1.

	В крайна сметка Холи не пътува в бизнес класа, макар че би могла, ако беше взела полета на „Делта“ в 10.15, пристигащ в Кап Сити в 12.30. Тя обаче искаше да разполага с повече време в Охайо, затова предпочете да пътува с три прекачвания, и то с едномоторни самолетчета, които сигурно щяха да я подхвърлят като топка; накратко, неособено приятни полети, но поносими. По-непоносим беше фактът, че ще пристигне във Флинт Сити чак в шест вечерта, и то ако всичко вървеше точно според плана й. Срещата в кантората на адвокат Голд беше насрочена за седем, а от всичко на света Холи най-много мразеше да закъснява. Закъснението за делова среща беше най-сигурният начин да провалиш нещо, преди да е започнало.
	Прибра малкото си вещи, плати сметката си в хотела и потегли към Риджис, намиращ се на петдесет километра оттук. Първо отиде в къщата, в която Хийт Холмс беше прекарал отпуската си заедно с майка си. Вратата беше заключена, прозорците бяха заковани с дъски, най-вероятно защото вандалите ги бяха използвали за мишени. На неокосената морава беше забита табела с надпис: ПРОДАВА СЕ. ОБЪРНЕТЕ СЕ КЪМ ПЪРВА НАЦИОНАЛНА БАНКА, ДЕЙТЪН. Холи се вгледа в къщата (навярно скоро местните хлапетии щяха да я обявят за обитавана от призраци, ако вече не го бяха сторили) и се замисли за същината на трагедията. Трагедията беше заразна също като едрата шарка, заушката или рубеолата. За разлика от тези заболявания обаче за нея нямаше ваксина. Смъртта на Франк Питърсън беше зараза, поразила всички негови близки и разпространила се из целия град. Семейство Холмс вече го нямаше, останал беше само опустелият им дом.
	Холи се поколеба дали да снима къщата със заковани прозорци и с табела ПРОДАВА СЕ на моравата — въплъщение на скръб и загуба, — но се отказа. Някои хора, с които й предстоеше да се срещне, може би щяха да разберат, да почувстват внушението, но само някои. За повечето това щеше да е просто снимка.
	Постоя още малко и потегли към гробището „Вечен покой“ в покрайнините на града. Тук всички от семейството отново бяха заедно: баща, майка и единственият им син. Нямаше цветя, надгробният камък на Хийт Холмс беше съборен. Холи предполагаше, че същото се е случило с надгробния камък на Тери Мейтланд. Скръбта беше заразна, гневът — също. Камъкът беше малък, на него се виждаха само името, датите и някаква засъхнала гадост, може би от хвърлено яйце. Беше й трудно, обаче успя да го изправи. Не си въобразяваше, че няма отново да го съборят, но човек прави каквото може, нали?
	— Не си убил никого, нали, Холмс? Единствената ти вина е, че си имал нещастието да попаднеш на лошо място в лош момент. — Измъкна няколко стръка цветя от букета на съседния гроб и ги пръсна върху гроба на Хийт. — Само че си опозорен завинаги. Всички тук са убедени, че си виновен. Надали и хората, с които ще се срещна довечера, ще повярват обратното.
	Все пак щеше да се опита да ги убеди. Човек прави, каквото може, независимо дали изправя съборени надгробни камъни, или се мъчи да убеди хора от двайсет и първи век в съществуването на чудовища, които осъществяват ужасните си намерения тъкмо заради отказа на разумните хора да повярват в тях.
	Огледа се и зърна гробница на недалечното ниско хълмче (в този район на Охайо всички хълмове бяха ниски). Приближи се до него, загледа се в името, издялано в гранита (ГРЕЙВЗ*, колко уместно), после слезе по трите каменни стъпала и надникна вътре. Видя каменни скамейки, на които някой да седне и да размишлява за всички Грейв, погребани тук. Дали съществото се беше крило в гробницата, след като бе извършил ужасното си дело? Не й се вярваше, защото всеки, може би дори вандалите, съборили надгробния камък на Хийт Холмс, можеха също като нея да надникнат вътре. Освен това следобедите слънцето е огрявало за час-два скамейките, а пък ако то беше онова, за което го мислеше, щеше да предпочита мрака. Не вечен мрак, но в определени моменти. В определени решаващи моменти. Още не беше завършила проучването си, но почти беше убедена във верността на предположението си. И още нещо: може би убийството беше смисълът на живота му, ала скръбта бе храната му. Скръбта и гневът.
	[* _Graves_ (англ.) — гробове, същевременно означава и „семейство Грейв“. — Б.пр.]
	Не, не беше намерило убежище в тази гробница, но беше сигурна, че то е било в гробището, може би дори преди смъртта на Мейвис Холмс и на сина й. Дори го подушваше… макар че може би си въобразяваше. От Брейди Хартсфийлд се излъчваше същата миризма — зловонието на чудовище. Бил го усещаше, медицинските сестри в отделението на Хартсфийлд — също, макар да се предполагаше, че той е в полукататонично състояние. Тя бавно тръгна към малкия паркинг пред гробището, голямата й чанта се полюшваше и се удряше в бедрото й. Тойотата й — сам-самичка и напечена от жаркото слънце, търпеливо я чакаше. Холи я отмина, после бавно се завъртя на сто и осемдесет градуса, като внимателно се оглеждаше. Отвъд започваха стопанствата — тя долавяше специфичния мирис на изкуствен тор, но това тук беше преходна зона с изоставени индустриални сгради, грозна и безплодна. В рекламните брошури на местната Търговска камара (ако в Риджис имаше Търговска камара) нямаше да са поместени снимки от тази зона. Тук нищо не привличаше погледа — тъкмо обратното, отблъскваше го, сякаш самата земя казваше: _„Махай се, тук не е интересно за теб, сбогом и повече не се връщай.“_ Единствената „забележителност“ беше гробището „Вечен покой“, но зиме навярно го посещаваха малцина, и то за кратко, защото мразовитият северен вятър сигурно ги принуждаваше да ограничат до минимум времето за оказване на почит към мъртвите.
	Недалеч в северна посока минаваше железопътна линия, но релсите бяха ръждясали и между траверсите растяха плевели, а прозорците на отдавна изоставената гара бяха заковани с дъски като прозорците на къщата на Холмс. На глуха линия отвъд гарата стояха два товарни вагона, пълзящи растения бяха обвили колелата им. Изглеждаха, сякаш са тук още от времето на войната във Виетнам. Наблизо се намираха отдавна изпразнени складови помещения и още някакви, в които според Холи някога се бяха помещавали ремонтните работилници. Зад тях полуразрушена фабрика се гушеше сред слънчогледи и високи храсти. Върху ронещата се розова фасада, която преди много, много години е била червена, със спрей бе изрисуван пречупен кръст. От дясната страна на пътя към града стърчеше килнат на една страна билборд: АБОРТЪТ СПИРА ЕДНО БИЕЩО СЪРЦЕ! ИЗБЕРИ ЖИВОТА! От другата страна се простираше много дълга ниска постройка с избледнял надпис на покрива: АВТ МИВКА РОБО БЪРЗАКА. На празния паркинг стоеше същата табела като пред дома на Холмс: ПРОДАВА СЕ. ОБЪРНЕТЕ СЕ КЪМ ПЪРВА НАЦИОНАЛНА БАНКА, ДЕЙТЪН.
	_„Мисля, че си бил тук. Не в гробницата, но наблизо, за да помирисваш сълзите, когато вятърът духа в тази посока. За да чуваш смеха на мъжете или на хлапетиите, които са съборили надгробния камък на Хийт Холмс и после (най-вероятно) са се изпикали върху гроба му.“_
	Побиха я тръпки… въпреки жегата. Ако разполагаше с повече време, щеше да влезе в изоставените постройки и да ги огледа. Нямаше да се изложи на опасност, Другия отдавна беше напуснал Охайо. Вероятно и Флинт Сити.
	Тя снима четири обекта: гарата, товарните вагони, фабриката, автомивката. Разгледа ги и реши, че ще свършат работа. Нямаше време за повече, иначе щеше да изпусне самолета.
	И възможността да убеди разни хора в правотата си.
	Стига да успееше, разбира се. В момента се чувстваше безпомощна и самотна. Представяше си как ще й се присмеят — през целия си живот се боеше да не стане за смях. Няма значение, все пак щеше да се опита. Налагаше се. Заради убитите хлапета — Франк Питърсън, момичетата Хауард и всички онези, умъртвени преди тях, — но и заради Тери Мейтланд и Хийт Холмс. Човек прави, каквото може.
	Преди да се качи на самолета, трябваше да се отбие още на едно място. За щастие й беше на път.


>>	2.

	Някакъв старец, отдъхващ си на скамейка в Тротууд Парк, любезно я упъти към мястото, на което са били намерени труповете на „горките момиченца“. Добави, че е наблизо и че тя ще се ориентира, като стигне дотам.
	Така и стана.
	Спря колата, слезе и се загледа в долчинката, която опечалените (и търсачите на силни усещания, преструващи се на опечалени) се бяха опитали да превърнат в нещо като гробница на светец. Оставени бяха лъскави картички, на повечето от които беше написано СКЪРБИМ и РАЙ. Имаше и балони, някои вече спаднали, други — съвсем нови, въпреки че Амбър и Джолийн Хауард са били намерени тук преди три месеца. Някой беше оставил статуетка на Дева Мария, на която шегобиец беше нарисувал мустаци. Холи видя и плюшено мече, от което я побиха тръпки, защото беше плесенясало.
	Извади айпада си и направи една снимка.
	На това място не се усещаше миризмата, която беше доловила (или си беше въобразила, че долавя) на гробището, ала не се съмняваше, че съществото е идвало тук след намирането на мъртвите момиченца, за да отпие от скръбта на опечалените, както се дегустира отлежало бургундско вино. Също и от нездравото вълнение на онези (не много, но неколцина — винаги се намираха неколцина), които идваха, за да си представят какво е да сториш такива ужасии, каквито бяха причинени на Амбър и на Джолийн, и да слушаш писъците им.
	_„О, да, идвал си тук, но не веднага, за да не привлечеш нечие внимание, както е станало в деня, в който братът на Франк Питърсън е застрелял Тери Мейтланд.“_
	— Тогава не си устоял — промърмори тя. — Както прегладнял човек не може да устои на обилен обяд по случай Деня на благодарността.
	Някакъв миниван спря пред нейната тойота. Отдясно на задната му броня имаше стикер с надпис МАМА-ТАКСИ. На другия отляво пишеше ВЯРВАМ ВЪВ 2-РАТА ПОПРАВКА И ГЛАСУВАМ. От вана слезе добре облечена, закръглена и хубавичка жена на около трийсет. Държеше букет. Коленичи, остави цветята до дървен кръст с надписи МОМИЧЕНЦА и С ИИСУС, изправи се и се обърна към Холи:
	— Толкова е тъжно, нали?
	— Да.
	— Християнка съм, обаче се радвам, че звярът, който го е извършил, е мъртъв. Радвам се и че е в ада. Лош човек ли съм?
	— Не е в ада — промърмори Холи.
	Непознатата трепна, сякаш я бяха зашлевили.
	— Той сътворява ад — добави Холи.
	Докато шофираше към дейтънското летище, тя няколко пъти се изкуши да превиши разрешената скорост (малко изоставаше от графика), обаче се въздържа. Законите бяха измислени, за да се спазват.


>>	3.

	Пътуването с прекачване (Бил наричаше „консервени кутии“ малките самолети, използвани от авиокомпаниите за полети на къси разстояния) си имаше и предимства. Първо, накрая тя се озова на летище „Кайова“ в окръг Флинт, без да й се налага да шофира около сто и двайсет километра от Кап Сити дотук. Освен това, докато чакаше следващия полет, тя използваше безжичните интернет-мрежи на летищата, за да свали колкото е възможно повече информация. По време на самите полети пък съсредоточено четеше изтеглената информация и дори не чу изплашените викове на другите пасажери, когато вторият самолет, трийсетместна турбовитлова машина, попадна във въздушна яма и се устреми надолу като асансьор.
	Тя пристигна на „Кайова“ само с пет минути закъснение и като си плю на петите, се класира първа на гишето на „Херц“, без да се трогне от кръвнишкия поглед на шишкавия бизнесмен, когото изпревари на финалната права. Докато шофираше към града, видя, че има опасност да закъснее, и превиши разрешената скорост. Само с осем километра в час обаче.


>>	4.

	— Ето я. Сто на сто е тя.
	Хауи Голд и Алек Пели стояха пред сградата, където се помещаваше кантората на Хауи, и Голд сочеше слабичка жена с елегантен сив костюм и бяла блуза, която припкаше по тротоара и голямата й пътна чанта се удряше о хълбока й. Късо подстриганата й прошарена коса обрамчваше лицето, бретонът й стигаше до веждите. Бледото й червило вече се беше поизтрило, иначе нямаше никакъв грим. Слънцето вече залязваше, но въздухът още беше горещ и по страната на жената със сивия костюм се стичаше струйка пот.
	— Госпожица Гибни? — Хауи пристъпи към нея.
	— Да, аз съм — задъхано изрече тя. — Закъснях ли?
	— Всъщност си подранила — намеси се Алек. — Нека ти помогна с чантата. Изглежда доста тежка.
	— Не е необходимо. — Холи извърна очи от набития, оплешивяващ адвокат и погледна частния детектив, който й беше възложил тази работа. Пели беше най-малко двайсетина сантиметра по-висок от шефа си, прошарената му коса беше пригладена назад, носеше бежов летен панталон и бяла риза с ревери. — Другите тук ли са вече?
	— Да, почти всички — отвърна Алек. — Детектив Андерсън… а, за вълка говорим, а той…
	Холи се обърна; по тротоара вървяха двама мъже и една жена на средна възраст, която на младини явно е била много красива, но и сега изглеждаше доста добре, макар тъмните кръгове под очите й, едва прикрити с фон дьо тен и малко пудра, свидетелстваха, че може би напоследък спи зле. Вляво от нея крачеше кльощав и очевидно изнервен мъж със смешен перчем, който стърчеше от иначе старателно сресаната му коса. А вдясно…
	Детектив Андерсън беше висок, с приведени рамене и наченки на шкембенце, което щеше да увеличи размерите си, ако той не наблегнеше на физическите упражнения и не пазеше диета. Светлосините му проницателни очи я измериха от главата до петите и обратно. Не… не беше Бил. Бил беше в гроба отпреди две години и нямаше да възкръсне. Освен това този човек беше много по-млад, отколкото бе Ходжис, когато тя се запозна с него. Приликата помежду им беше само в изражението на нетърпеливо любопитство. Той държеше за ръка жената, което предполагаше, че тя е съпругата му. Странно, че беше пожелала да го придружи…
	Новодошлите се запознаха с Холи. Оказа се, че слабичкият мъж с щръкналия перчем е Уилям („Моля, наричайте ме Бил“) Самюълс, главният прокурор на окръг Флинт.
	— Да се качим в кантората ми и да избягаме от жегата — предложи Хауи.
	Госпожа Андерсън — Джанет — попита Холи дали полетът е минал гладко. Холи изрече обичайния банален отговор, после се обърна към Хауи с въпрос дали помещението, което ще използват, е оборудвано с аудио-визуална техника. Голд потвърди и добави, че всичко е на нейно разположение, ако тя възнамерява да покаже снимков или видеоматериал. Щом слязоха от асансьора, Холи попита къде е тоалетната и добави:
	— Извинете, ще ми отнеме само минута-две. Идвам направо от летището.
	— Не се притеснявайте. Намира се вляво, в дъното на коридора. Би трябвало да е отключено.
	Холи се боеше, че госпожа Андерсън ще предложи да я придружи, обаче това не се случи и тя се зарадва. Наистина й се ходеше до тоалетната („да пусне една вода“, както се изразяваше майка й), обаче имаше нещо много по-важно, което можеше да направи само ако е сама.
	Влезе в кабинката, сложи чантата на пода и затвори очи. Започна да се моли, но наум, защото облицованите с плочки стени бяха естествени усилватели.
	_„Пак съм аз, Холи Гибни, и ми е необходима помощ. Знаеш, че се стеснявам от непознати, а тази вечер ще са шестима. Дори седем, ако присъства и вдовицата на Тери Мейтланд. Не съм паникьосана, но ще излъжа, ако кажа, че не се страхувам. Бил го биваше в тези неща, обаче аз не съм като него. Помогни ми да не се боя от недоверчивостта им, която е напълно разбираема.“_
	И завърши, шепнейки:
	— Моля те, Господи, помогни ми да не се издъня. — Замълча за миг, после добави: — Продължавам да не пуша.


>>	5.

	Срещата се състоя в заседателната зала на Хауард Голд, която, макар и по-малка, отколкото в сериала „Добрата съпруга“, бе доста изискана: подбрани с вкус картини, махагонова маса, кожени кресла. Госпожа Мейтланд наистина бе дошла. Хауи Голд седна на председателското място, покани я да се настани до него и я попита на кого е оставила дъщерите си.
	Марси невесело се усмихна:
	— Лукеш и Чандра Пател ми предложиха да ги приютят временно. Синът им Байбир играеше в отбора на Тери. Всъщност беше на трета база, когато… — Тя погледна детектив Андерсън. — Когато вашите хора арестуваха мъжа ми. Байбир беше сломен, не разбираше какво и защо се случва.
	Андерсън скръсти ръце и не продума. Жена му го потупа по рамото и му прошепна нещо. Той кимна.
	— Откривам съвещанието — започна Голд. — Не съм набелязал дневен ред, но може би нашата гостенка ще предпочете да се изкаже първа. Представям ви Холи Гибни, частен детектив; Алек й възложи да проведе разследване в Дейтън, в случай че между убийствата има връзка. Този въпрос е сред онези, на които тази вечер трябва да отговорим, ако е възможно.
	— Не съм частен детектив — поправи го Холи. — Партньорът ми Пийт Хънтли има разрешително да упражнява такава дейност. Нашата агенция се занимава предимно с издирване на откраднати автомобили, на длъжници и на хора, нарушили съдебната гаранция. От време на време поемаме криминално разследване, заради което няма да имаме неприятности с полицията. Например имаме голяма успеваемост при намирането на изчезнали домашни животинки… — Последното изречение й се стори толкова глупаво, че тя се изчерви.
	— Госпожа Гибни скромничи — намеси се Алек. — Всеизвестно е, че благодарение на агенция „Търси се“ беше издирен и заловен опасният престъпник и беглец от закона Морис Белами.
	— Залови го моят партньор — поправи го тя. — Първият ми партньор. Бил Ходжис, който вече не е между живите, като знаете, господин Пели… както знаеш, Алек.
	— Уви, знам. Моите съболезнования.
	Латиноамериканецът, когото детектив Андерсън беше представил като Юнел Сабло от Щатската полиция, се прокашля и се обърна към Холи:
	— Известно ми е, че с детектив Ходжис сте разследвали масово убийство и осакатяване на хора, извършено с лек автомобил, шофиран от младеж на име Брейди Хартсфийлд. А самата вие, госпожо Гибни, сте му попречили да взриви бомба в голяма концертна зала и да отнеме живота на стотици тийнейджъри.
	Хората около масата започнаха да си шепнат и се втренчиха в нея. Холи усети, че се изчервява още по-силно. Искаше да им каже, че само временно е попречила на безумеца да осъществи престъпните си намерения, че той е оцелял след удара, който му беше нанесла, и се е подготвял отново да сее смърт, преди да бъде ликвидиран, само че в момента нейните „подвизи“ не интересуваха никого.
	Лейтенант Сабло обаче продължи:
	— Знам още, че сте били наградена от градската управа, вярно ли е?
	— Освен мен награда получиха още двама души: златен ключ и безплатна карта за автобусен превоз, валидна десет години. — Холи огледа присъстващите; даваше си сметка, че лицето й още е пламнало като на шестнайсетгодишна хлапачка. — Беше много отдавна… А сега предпочитам да говоря последна. И да ви съобщя заключенията си.
	— Също като в последната глава в класическите английски криминални романи — усмихна се Голд. — Всички сме се събрали в гостната, съобщаваме ви какво знаем, после вие се изправяте и ни смайвате с обяснението кой, как и защо е извършил престъплението.
	— Пожелавам ви успех — промърмори Бил Самюълс. — Получавам главоболие само като си помисля за Питърсън.
	— Убедена съм, че вече имаме повечето елементи от пъзела — заяви Холи, — но те още не са на масата. В главата ми непрекъснато се върти една стара поговорка за това как едната ръка не знае какво прави другата. Сега обаче и „двете ръце“ са тук, образно казано, и…
	— Ръцете са доста повече — подхвърли Хауи Голд, но като видя изражението й, побърза да добави: — Не ви поднасям, госпожо. Напротив, съгласен съм с вас. И така, да сложим картите на масата. Кой ще започне?
	— Нека е Юн — предложи детектив Андерсън. — Защото аз съм временно отстранен от работа.
	Юн сложи на масата куфарчето си и извади лаптопа:
	— Господин Голд, ще ми покажете ли как работи прожекционният апарат?
	Холи наблюдаваше адвоката и внимателно слушаше обясненията му, за да може да работи с апарата, когато й дойде редът. Щом свързаха кабелите, Хауи завъртя ключа на стената и намали осветлението.
	— Така… — подхвана Юн. — Госпожо Гибни, моля да ме извините, ако съобщя преди вас факти, на които сте се натъкнали в Дейтън.
	— Разбира се, не се притеснявайте.
	— Разговарях с капитан Бил Даруин от дейтънската полиция и със сержант Джордж Хайсмит от полицията в Тротууд. Съгласиха се да помогнат, след като им съобщих, че имаме подобен случай, може би свързан с откраднат бус, който е видян близо до двете местопрестъпления, и благодарение на магията на телекомуникациите би трябвало да имам тяхната информация. Ако тази джаджа работи, де.
	На екрана се появи десктопът на Юн. Той отвори файла ХОЛМС. Първата снимка беше на човек с оранжев затворнически гащеризон. Червеникавокестенявата му коса беше късо подстригана, брадата му — набола. Присвитите му очи бяха или на зъл престъпник, или на човек, смаян от внезапния обрат в живота си. Холи беше виждала полицейската снимка на първата страница на броя от 30 април на „Дейтън Дейли Нюз“.
	— Това е Хийт Джеймс Холмс — каза Юн. — Трийсет и четири годишен, арестуван за убийствата на Амбър и Джолийн Хауард. Разполагам със снимки от местопрестъплението, но няма да ви ги покажа, защото после няма да заспите нощи наред. Не съм виждал такова зверство.
	Седмината около масата не продумаха. Джийни се беше вкопчила в ръката на мъжа си. Марси беше притиснала длан до устните си и като хипнотизирана се взираше в снимката на Холмс.
	— Холмс има чисто полицейско досие, само веднъж като юноша е бил арестуван за шофиране на открадната кола и има няколко глоби за паркиране. Нищо повече. Отзивите за него в докладите за оценка на работата му, каквито по закон се правят два пъти годишно, са блестящи — и в болница „Киндред“, и в клиника „Хейсман“. Колегите му и пациентите имат отлично мнение за него. Ето някои коментари: „Неизменно добронамерен“, „Искрено загрижен“ и „Работи повече, отколкото е необходимо“.
	— Хората казваха същото и за Тери — промърмори Марси.
	— Тези мнения не струват пукната пара — заяви Самюълс. — Същото се е говорело и за Тед Бънди.
	— Холмс казал на колегите си, че ще прекара едноседмичната си отпуска при майка си в Риджис, градче на петдесетина километра от Дейтън и Тротууд — продължи Юн. — В средата на въпросната седмица труповете на двете сестрички били открити от пощальон, движещ се по обичайния си маршрут. Зърнал ято врани над долчинка на около километър и половина от дома на Хауард и спрял да разбере какво ги е привлякло. Предвид онова, което е видял, вероятно вече горчиво съжалява за любопитството си.
	Юн щракна с мишката: на екрана вече не беше лицето на Холмс — човека с присвитите очи и наболата брада, — а две русокоси момиченца в някакъв увеселителен парк. Зад тях се виждаше въртележка с колички, момиченцата се усмихваха и бяха вдигнали като спортни купи фунии със захарен памук.
	— Не че обвинявам горките момичета, обаче и двете били буйни деца, от онези, които понякога наричат „трудни“. Майката е алкохоличка, бащата отдавна ги е напуснал, живеели в скапан дом в скапан квартал. В училище били причислени към рисковата група и често бягали от часовете. Както направили и в понеделник, 23 април, около десет часа. Амбър имала свободен час, а пък Джолийн помолила за разрешение да отиде до тоалетната, затова смятам, че са го планирали предварително.
	— Бягство от Алкатраз — подхвърли Бил Самюълс. Никой не се засмя.
	Юн продължи:
	— Малко преди обяд ги видели в бакалничка на около пет преки от училището. Ето снимка, свалена от записа на една от охранителните камери.
	Холи си помисли, че черно-бялата фотография е като кадър от старомодна холивудска криминална драма. Едното русокосо момиченце държеше две кутийки безалкохолно, другото — няколко шоколадови десертчета. И двете носеха тениски и джинси. И двете бяха намусени; онова с десертчетата явно крещеше нещо, челото му беше сбърчено.
	— Продавачът е знаел, че би трябвало да са в час, и е отказал да ги обслужи — обясни Юн.
	— Очевидно — обади се Хауи. — Все едно чувам как по-голямата сестра го ругае.
	— Така е било — кимна Сабло, — само че друго е интересното. Погледнете горния десен ъгъл на снимката. Вижте кой стои на тротоара и гледа през витрината. Момент, ще увелича изображението.
	Марси прошепна нещо… може би „Господи!“.
	— Холмс е, нали? — възкликна Самюълс. — Наблюдава ги.
	Юн кимна:
	— Продавачът е последният, който е видял живи Амбър и Джолийн. Обаче най-малко една камера ги е проследила. — Щракна с мишката, на екрана се появи снимка, взета от друга камера, насочена към островче пред бензинови колонки. Виждаха се часът и датата: 12:19, 23 април.
	Според Холи тъкмо тази снимка беше споменала медицинската сестра Канди Уилсън. Тя беше предположила, че на фотографията е джипът на Холмс, „Шевролет Тахо“, „много шикозен, с шибидах“, само че беше сгрешила. На тази снимка се виждаше как Хийт Холмс върви към лекотоварен автомобил с надпис ДЕЙТЪН — ОЗЕЛЕНЯВАНЕ & БАСЕЙНИ. Вероятно беше платил бензина и се връщаше с две кутийки безалкохолно, към които протягаше ръце Амбър, надвесена през спуснатото стъкло.
	— Кога е бил откраднат автомобилът? — попита Ралф.
	— На 14 април — отговори Юн.
	— Държал го е скрит някъде, докато се е подготвял. Тоест престъплението е било планирано.
	— Така изглежда.
	— И… момиченцата… са се качили при него, така ли? — прошепна Джийни.
	Сабло сви рамене:
	— Повтарям: не хвърлям вината върху тях — не можеш да виниш толкова малки хлапета заради грешките им, — обаче тази фотография доказва, че доброволно са се качили в колата му. Майката казала на сержант Хайсмит, че по-голямата й дъщеря имала навик „да пътува на стоп“, ако й хрумнело да отиде някъде, макар сто пъти да й било казвано, че е много опасно.
	Според Холи двете снимки разказваха простичка история. Чуждият е видял как продавачът в бакалницата отказва да обслужи момиченцата и е предложил да им купи безалкохолно и шоколадчета от близката бензиностанция, докато му заредят колата. Вероятно им е обещал после да ги закара до вкъщи или докъдето искат: чисто и просто симпатяга, който помага на хлапета, избягали от училище — какво толкова, и той е бил млад, нали?
	Юн отново заговори:
	— Холмс е бил видян малко след осемнайсет часа в закусвалня в покрайнините на Дейтън. По лицето, ръцете и ризата му имало кръв. Казал на сервитьорката и на човека, приготвящ аламинутите, че е получил кръвоизлив от носа, и отишъл в мъжката тоалетна да се измие. Преди да си тръгне, си взел храна за вкъщи. Двамата го гледали, докато излизал, и забелязали как и отзад ризата му е окървавена, кръв имало и по седалището на панталона му; затова си казали, че историята с кръвоизлива издиша, защото на повечето хора носовете са отпред. Сервитьорката записала номера на колата и се обадила на полицията. По-късно разпознали Холмс сред снимките на още петима души. Наистина е трудно да се сбърка човек с червеникава коса.
	— Тогава още ли е карал лекотоварния автомобил? — попита Ралф.
	— Да. Колата е била открита на обществения паркинг в Риджис малко след като са били намерени момичетата. Отзад имало много кръв, както и отпечатъците на Холмс и на момичетата. Някои били оставени от окървавени пръсти. Повтарям — приликата с убийството на Франк Питърсън е много голяма. Всъщност е поразителна.
	— Мястото, на което е намерен лекотоварният автомобил, близо ли е до дома на Холмс? — поинтересува се Холи.
	— Разстоянието е около петстотин метра. От полицията предполагат, че той е зарязал колата, прибрал се е у дома, захвърлил е окървавените си дрехи, преоблякъл се е и е приготвил вкусна вечеря за майка си. Почти веднага намерили съвпадение с пръстовите отпечатъци в автомобила, обаче загубили два дни, докато преодолеят бюрократичните бариери и се доберат до името на лицето.
	— Защото единственият арест на Холмс за шофиране на открадната кола е бил по времето, когато той още е бил непълнолетен — кимна Ралф.
	— _Си, сеньор._ На 26 април той отишъл в клиника „Хейсман“. Завеждащата, госпожа Джун Кели, го попитала какво прави в болницата по време на отпуската си, а той отвърнал, че е дошъл да си вземе нещо от шкафчето и решил, че след като тъй или иначе е там, ще нагледа някои пациенти. Сторило й се странно, понеже само медицинските сестри имат шкафчета, а санитарите разполагат с малки пластмасови контейнери в помещението за отдих. Освен това още при постъпването им на санитарите и на хората от спомагателния персонал втълпяват, че трябва да наричат пациентите (които плащат големи такси) гости на лечебното заведение, а пък Холмс обикновено ги наричал „моите момчета и момичета“. Не подигравателно, разбира се. Така или иначе един от „гостите“, които посетил през този ден, бил бащата на Тери Мейтланд; по-късно от полицията намерили в тоалетната на стареца рус косъм. Заключението на криминолозите било, че е от косата на Джолийн.
	— Колко удобно… — промърмори Ралф. — Случайно някой да е предположил, че косъмът е бил подхвърлен там?
	— Налице били твърде много доказателства, ето защо от местната полиция решили, че Холмс е проявил небрежност или пък че е искал да го заловят — промърмори Юн. — Лекотоварният автомобил, снимките от охранителните камери, бельото на момиченцата, намерено в мазето на къщата му… и накрая, черешката на тортата, съвпадение на ДНК. Пробите от слюнката, събрана от вътрешността на бузата на заподозрения, взети в ареста, съвпадат със семенната течност на извършителя, открита на местопрестъплението.
	— Господи! — изпъшка Бил Самюълс. — Отново déjà-vu… историята се повтаря…
	— Да, но с едно важно изключение — прекъсна го Юн. — Хийт Холмс не е имал късмета да бъде заснет с камера по време на лекция, на която е присъствал по същото време, по което момичетата Хауард са били похитени и убити. Майка му се заклела, че през цялото време е бил в Риджис, че не е стъпвал в „Хейсман“ и че не е пътувал до Тротууд. „Че защо му е да ходи там? — казала. — Тротууд е скапан град, гъмжащ от скапани хора.“
	— Колкото и да се кълне, съдебните заседатели няма да й повярват — отбеляза Самюълс. — Ако майка ти не излъже, за да ти спаси кожата, кой друг би го сторил?
	— Съседите често го виждали през седмицата, докато е бил в Риджис — продължи Юн. — Окосил моравата пред къщата на майка си, оправил улуците, боядисал стълбището към верандата, помогнал на жената в отсрещната къща да си засади цветята в същия ден, в който са били похитени момиченцата. Да не говорим, че „шикозният“ му джип се набивал на очи, когато шофирал из градчето да свърши някоя работа, възложена от майка му.
	— Съседката от отсрещната къща казала ли е кога й е помагал да си насади цветята?
	— Казала, че било около десет, което обаче не потвърждава алибито на Холмс. Риджис е много по-близо до Тротууд, отколкото Флинт до Кап Сити. От полицията предположили, че щом насадил петуниите или каквито там цветя е искала съседката, той отишъл с джипа до обществения паркинг, сменил шевролета с лекотоварния автомобил и тръгнал на лов.
	— Тери извади повече късмет от Хийт Холмс — пророни Марси и се обърна към Ралф и Самюълс. Андерсън я погледна в очите, прокурорът или не можа, или не пожела. — Само че се оказа недостатъчно.
	— Имам още нещо — още един елемент от пъзела, както би казала госпожа Гибни, — но ще го споделя с вас, след като Ралф направи равносметка на разследването на случая с Мейтланд — всички плюсове и минуси.
	Андерсън говори кратко, но всяка дума си беше на мястото, сякаш той даваше свидетелски показания пред съда. Обърна специално внимание на разказа на Клод Болтън как Тери го бил одрал с нокътя си, когато се здрависали. Разказа за находката в Канинг — джинси, боксерки, къси чорапи, маратонки, но не и риза, — после се върна към човека, когото беше видял на стъпалата пред съда. Добави, че не е сигурен в едно: дали този човек е използвал ризата, с която Тери е бил на гарата в Дъброу, за да си покрие главата (може би плешива и осеяна с белези), но всъщност било твърде вероятно.
	— Пред съда е имало телевизионни камери — намеси се Холи. — Прегледахте ли записите?
	Ралф и лейтенант Сабло се спогледаха.
	— Прегледахме ги — отговори Ралф, — обаче този човек го няма на нито един.
	Всички около масата зашепнаха, Джийни отново хвана ръката му, всъщност се вкопчи в нея. Той окуражаващо потупа опакото на дланта й, обаче не гледаше нея — наблюдаваше жената, пристигнала от Дейтън. Холи не изглеждаше озадачена, а доволна.


>>	6.

	— Човекът, убил момичетата Хауард, е използвал лекотоварен автомобил — каза Юн, — и когато вече не му е бил необходим, го е заразял на място, на което да бъде намерен лесно. Човекът, убил Франк Питърсън, е направил същото с буса, с който е отвлякъл момчето; всъщност дори е привлякъл вниманието към него, като го е оставил на служебния паркинг зад кръчмата на Шорти и е разговарял с двама души, както Холмс е разговарял с готвача и със сервитьорката в онази закусвалня. Полицаите в Охайо намерили в лекотоварния автомобил много пръстови отпечатъци — и на убиеца, и на жертвите, — ние също открихме много в буса. Само че в нашия случай имаше минимум едни, които идентифицирахме чак днес, и то късно следобед.
	Ралф се приведе напред, сякаш се боеше да не пропусне и дума.
	— Ще ви покажа нещо. — Юн натисна някакъв клавиш на лаптопа и на екрана се появиха два пръстови отпечатъка. — И двата са на хлапака, който е откраднал буса в северния район на щат Ню Йорк. Едните са взети от буса, другите — от него, когато са го арестували в Ел Пасо. А сега погледнете това. — Пак се приведе към лаптопа и двата отпечатъка съвпаднаха. — Така, приключихме с Мърл Касиди. Ето ви и Франк Питърсън: един отпечатък, снет от патоанатома, и един — намерен в буса. — Той наложи един върху друг тези отпечатъци и те също съвпаднаха. — Ред е на Мейтланд. Негов отпечатък, открит в буса (един от многото, държа да подчертая), и един, взет от полицията на Флинт Сити при задържането на треньора. — Юн наложи и тези отпечатъци — отново имаше пълно съвпадение. Марси едва чуто изстена. — А сега се подгответе за главоблъсканицата. Вляво е отпечатък на неизвестно лице, свален от буса; вдясно — пръстов отпечатък на Хийт Холмс, взет при задържането му в окръг Монтгомъри, Охайо. — Той ги наложи един върху друг.
	_„Не съвпадат идеално като предишните, но за съдебните заседатели съвпадението ще е пълно. Самата аз се заблудих в първия момент“_ — помисли си Холи.
	— Ще забележите минимални разлики — продължи Юн, защото отпечатъкът на Холмс, снет от буса, е леко размазан. Така или иначе сходствата са достатъчно, за да твърдя, че в някакъв момент Хийт Холмс е бил в буса, с който е бил отвлечен малкият Франк Питърсън. Вие сте първите, които научавате тази информация.
	Никой не продума.
	Той показа на екрана още два отпечатъка. Онзи вляво беше съвсем ясен. Холи осъзна, че вече са го видели. Ралф — също, защото каза:
	— Отпечатъкът на Тери от буса, нали?
	— Точно така. А вдясно е онзи от катарамата в обора.
	Линиите бяха еднакви, но на места бяха избледнели, което бе много странно. Когато Юн ги постави един до друг, отпечатъкът от буса запълни избледнелите участъци на отпечатъка, оставен на катарамата.
	— Несъмнено са идентични — каза той. — И двата са на Тери Мейтланд. Само че онзи на катарамата сякаш е от пръста на много по-възрастен човек.
	— Как е възможно? — възкликна Джийни.
	— Невъзможно е — намеси се Самюълс. — Видях отпечатъците на Мейтланд на формуляра, изготвен след ареста му… Взети са дълго след като е пипал катарамата. Бяха идеални, всички линии — дъги, завои и завъртулки — бяха непокътнати.
	— Ние също взехме от катарамата пръстов отпечатък на неизвестно лице — намеси се Юн. — Ето го. Съдебните заседатели няма да го приемат, защото, макар да се виждат линии и завъртулки, отпечатъкът е неясен. Накратко, нямаме доказателства, обаче аз не вярвам отпечатъкът да е на господин Мейтланд, не може и да е на Холмс, защото той е бил мъртъв много преди катарамата да бъде видяна на записа от охранителните камери на гарата. И все пак… Хийт Холмс е бил в буса, с който е отвлечен Франк Питърсън. Не мога да обясня кога, как и защо се е случило, но съм готов да дам хиляда долара, за да разбера кой е оставил неясния отпечатък върху катарамата, плюс още поне петстотин, за да узная защо отпечатъкът на Мейтланд върху нея е от пръста на много по-възрастен от него човек. — Той изключи лаптопа и седна.
	— Вече имаме много парченца от пъзела — въздъхна Хауи, — обаче те не съставят цялостната картина. Някой знае ли още нещо?
	Ралф се обърна към жена си:
	— Кажи им. Кажи им за онзи, когото си сънувала в нашата къща.
	— Не беше сън — възрази тя. — Сънищата избледняват, но не и действителността.
	Заразказва — отначало бавно, после по-бързо — как е видяла включената лампа на долния етаж и човека, седнал на стол, взет от кухнята, зад арката, разделяща дневната от кухненското помещение. Завърши разказа си, като наблегна на избледнелите букви, татуирани на опакото на дланта му.
	— „ТРЯБВА да го накараш да спре“ — така ми каза, после… после припаднах. За първи път в живота си.
	— Събуди се в леглото си — обясни Ралф. — Нямаше следи от влизане с взлом в къщата. Алармата беше включена.
	— Било е сън! — отсече Самюълс.
	Джийни тръсна глава толкова силно, че косата й се разпиля:
	— Не! Той беше в дома ни!
	— Нещо се е случило — намеси се Ралф. — Сигурен съм. Човекът с обгореното лице имаше татуировки на опакото на дланите си…
	— Човекът, когото го няма на видеозаписите — прекъсна го Хауи.
	— Да, знам, че изглежда налудничаво. Само че още някой, замесен в този случай, имаше татуировки на опакото на дланите и най-после си спомних кой е бил. Помолих Юн да ми изпрати снимка и Джийни разпозна човека на нея — онзи, когото е сънувала… или е видяла в нашата къща, е Клод Болтън, биячът в „Само за джентълмени“. Онзи, чиято ръка е била одраскана, когато се е здрависал с Мейтланд.
	— Също както Тери е бил наранен, когато се е сблъскал със санитаря — промълви Марси. — Този човек е бил Хийт Холмс, нали?
	— О, да — някак разсеяно промърмори Холи, сякаш мислеше за нещо друго. — Кой друг би могъл да бъде?
	Алек Пели заговори за първи път:
	— Някой от двама ви провери ли къде е сега Болтън?
	— Да — отговори Ралф. — Намира се в Мерисвил, градче в Западен Тексас, на шестстотин и четирийсет километра оттук, и (освен ако не разполага с частен реактивен самолет) е бил там, когато Джийни го е видяла в нашата къща.
	— И освен ако майка му не лъже — обади се Самюълс. — Както вече споменахме, майките са готови да лъжесвидетелстват, когато синовете им са заподозрени.
	— Същото хрумна и на жена ми, обаче надали важи в този случай. Полицаят, който ги е посетил под измислен претекст, твърди, че и двамата изглеждали спокойни и се държали много свободно, а не като престъпници.
	Прокурорът скръсти ръце на гърдите си:
	— Не съм убеден!
	Хауард Голд се обърна към вдовицата на Тери:
	— Марси? Твой ред е да добавиш липсващи парченца от пъзела.
	— Аз… аз не искам. Нека говори детективът. Грейс му разказа всичко.
	Хауи стисна дланта й:
	— Направи го заради Тери.
	Марси въздъхна:
	— Добре… Грейс също видя някакъв човек. Два пъти, втория — в дома ни. Предполагах, че сънува кошмари, защото не е на себе си след смъртта на баща си… кое дете не би реагирало така? — Тя млъкна и прехапа долната си устна.
	— Моля ви, продължете — промълви Холи. — Много е важно, госпожо Мейтланд.
	— Да, много — повтори Ралф.
	— Бях убедена, че не е истина!
	— Тя описа ли го? — намеси се Джийни.
	— Ами… криво-ляво. Първият път беше преди седмица. Със Сара спяха в една стая и каза, че се събудила и го видяла да се движи бавно край прозореца. Лицето му било от пластилин и вместо очи имал сламки. Всеки би си помислил, че е било само кошмар, нали?
	Никой не й отговори.
	— Вторият път беше в неделя. Каза, че била задрямала, а като се събудила, той седял на леглото й. Очите му вече не били от сламки, а очите на баща й, но пак я било страх от него. Имал татуировки на ръцете чак до раменете.
	Ралф допълни:
	— Грейс ми каза, че лицето му вече не било от пластилин. Имал къса черна коса, щръкнала като бодлите на таралеж. И къса брада около устата.
	— Брада катинарче — промълви Джийни. Беше пребледняла като платно. — Бил е същият човек. Може би първия път е сънувала, но втория… бил е Болтън. Няма кой друг да е бил.
	Марси притисна длани до слепоочията си, като че ли я мъчеше главоболие:
	— Да, логично е, но… _трябва_ да е било сън. Грейси описа как тениската му си сменяла цвета пред очите й и това би могло да се случи само насън. Детектив Андерсън, ще разкажеш ли останалото?
	Той поклати глава:
	— Не, справяш се чудесно.
	Марси разтърка очи и продължи:
	— Тя каза, че човекът й се подигравал, а когато се разплакала, се зарадвал — било хубаво, когато тъгувала. После й предал съобщение за детектив Андерсън: че той трябва да спре, иначе ще се случи нещо много лошо.
	— Според Грейс при първото му появяване изглеждал като недовършен — намеси се Ралф. — А втория път описа човек, който наистина много прилича на Клод Болтън. Само че Болтън е в Тексас. Какво ще кажете?
	— Ако той е там, няма начин да е бил тук — намеси се Бил Самюълс, който явно губеше търпение. — Очевидно е!
	— И с Тери Мейтланд изглеждаше очевидно — промърмори Хауи. — И с Хийт Холмс, както вече установихме. — Той се обърна към Холи. — Тази вечер мис Марпъл не е сред нас, но пък госпожа Гибни е тук. Ще ни помогнете ли да разгадаем мистерията?
	Холи сякаш не го чу, продължаваше да се взира в картината на стената.
	— Сламки вместо очи — промълви. — Да, точно така. Сламки… — Тя не довърши изречението.
	— Госпожо Гибни? — повтори Хауи Голд. — Искате ли да ни съобщите нещо?
	Холи се върна от мястото, на което се беше пренесла:
	— Да. Мога да обясня какво се случва. Моля ви само да не си правите прибързани заключения. Мисля, че ще стане по-бързо, ако ви покажа откъс от филма, който донесох. Дискът със записа е в чантата ми.
	Отново каза наум молитва за сила (и да получи подкрепата на Бил Ходжис, когато присъстващите заговориха един през друг — едни изразиха недоумение, други бяха разгневени), стана и сложи лаптопа си на масата на същото място, на което беше стоял лаптопът на Юн. После извади външен дивиди-плеър и го включи.


>>	7.

	Джак Хоскинс си беше наумил да помоли за отпуск по болест заради слънчевото изгаряне, като изтъкне, че ракът на кожата се предава по наследство в семейството му, но се отказа. Беше глупаво. Всъщност беше адски тъпо. Знаеше какво ще се случи: началник Гелър щеше да му нареди веднага да се пръждоса от кабинета му, а когато всички в участъка научеха (Родни Гелър не умееше да си държи езика зад зъбите), щяха да побъркат от майтапи детектив Хоскинс. Ако пък случайно Гелър се съгласеше, щеше да го прати на лекар, а Джак още не беше готов за среща с медицинско лице.
	Така или иначе му бяха съкратили отпуската с три дни — адски нечестно, след като я беше заявил още през май. Според него тази несправедливост му даваше право (_пълно_ право) да оползотвори дните под формата на еднодневни екскурзии, както би се изразил Ралф Андерсън. Още същия следобед предприе екскурзии до няколко бара. След третия почти забрави страховитото преживяване в Канинг, а след четвъртия вече не се страхуваше толкова много от слънчевото изгаряне и от странния факт, че го беше получил през нощта.
	Петата му спирка беше в кръчмата на Шорти. Помоли барманката — секси мацка, чието име беше забравил, но не и очарователно дългите й крака, подчертавани от впитите джинси, да му каже какво вижда на врата му.
	— Слънчево изгаряне — обяви тя.
	— Само това, нали?
	— Да… — Барманката замълча за миг, после добави: — Доста зле изглежда обаче. Появили са се мехурчета. Използвай мехлем с…
	— Алое. Да, вече ми го казаха.
	След като изпи пет водки с тоник (дали пък не бяха шест?), потегли с колата към дома си; седеше, изпънал гръб зад волана, гледаше само напред и стриктно спазваше ограничението на скоростта. Щеше да е кофти, ако го спрат. В този щат шофирането с повече от 0.8 промила в кръвта се наказваше сурово.
	Спря колата пред старата си къща почти по същото време, по което Холи Гибни започна изложението си в заседателната зала на Хауи Голд. Захвърли всички дрехи, докато остана по боксерки, набързо заключи вратите и се втурна в банята, защото мехурът му заплашваше да се пръсне. Облекчи се и отново взе огледалцето, за да разгледа врата си. Предполагаше, че червенината вече я няма и кожата е започнала да се бели. Но не! Мястото на изгарянето беше почерняло, прорязваха го дълбоки цепнатини, от две се стичаха бисерни ручейчета гной. Той изстена, стисна клепачи, отново отвори очи и облекчено въздъхна. Кожата не беше почерняла, нямаше нито цепнатини, нито гной. Само че мястото беше силно зачервено и _наистина_ имаше мехурчета. Не го болеше при допир, както преди, но това бе логично, след като беше приел слонска доза руско обезболяващо вещество.
	_„Крайно време е да спра да се натрясквам до козирката_ — помисли си. — _Взеха да ми се привиждат разни страхотии, което е ясен сигнал, даже предупреждение.“_
	Нямаше подръка мехлем с алое, затова обилно се намаза с гел, съдържащ арника. Засмъдя го, обаче болката скоро премина (по-точно постихна и сега той усещаше само леко пулсиране). Беше добър признак, нали? Постла хавлиена кърпа върху възглавницата си, за да не я изцапа, просна се в леглото и изгаси лампата. Веднага се почувства по-зле, в тъмното болката сякаш се усили, а и беше по-лесно да си представи, че не е сам, че в стаята се е промъкнало съществото, което стоеше зад него в изоставения обор.
	_„Въобразих си го, нищо повече. Както си въобразих, че кожата ми е почерняла, нацепена и гноясала.“_
	Безспорно беше така, само че се почувства по-добре, като включи нощната лампа. Последната му мисъл беше, че ако се наспи, на сутринта всичко ще е наред.


>>	8.

	— Госпожице Гибни, искате ли да намаля осветлението? — попита Хауи Голд.
	— Не е необходимо. Не го правим за забавление, само ще споделя информация и макар филмът да е кратък, само осемдесет и седем минути, не се налага да го изгледаме целия, нито дори повечето кадри. — Страхуваше се, че ще е нервна, но не беше. Поне засега. — Преди обаче да ви го покажа, държа да изясня нещо, което, предполагам, вече всички знаете, въпреки че съзнанието ви още отказва да го приеме.
	Всички я гледаха, без да продумат. Господи, толкова очи, вперени в нея! Не можеше да повярва, че го прави, не и плахата като мишле Холи Гибни, която в училище винаги седеше на последния чин, никога не вдигаше ръка и в дните, когато имаше час по физическо, обличаше спортния екип под полата и блузата си. Холи Гибни, която, дори и прехвърлила двайсетте, не смееше да възрази на майка си. Холи Гибни, която на два пъти беше полудяла.
	_„Само че това беше преди Бил. Той ме смяташе за нещо много повече и аз бях… заради него. И ще бъда заради тези хора.“_
	— Тери Мейтланд не е убил Франк Питърсън и Хийт Холмс не е убил момичетата на семейство Хауард. Убийствата са извършени от друг. Той използва срещу нас нашата съвременна наука, съвременните ни криминологични методи, но истинското му оръжие е отказът ни да повярваме в съществуването му. Свикнали сме да приемаме фактите и понякога, когато те си противоречат, ние надушваме миризмата му, обаче отказваме да я проследим, да потърсим източника й. Той знае това. Той го използва.
	— Госпожо Гибни — промълви Джийни Андерсън, — нима твърдите, че убийствата са дело на свръхестествено същество, на нещо като вампир?
	Холи прехапа устни и проговори едва след няколко секунди:
	— Засега не желая да отговоря на този въпрос. Предпочитам първо да видите кадри от филма, който съм донесла. Мексикански е, обаче е дублиран на английски и е бил предвиден за двойните прожекции в местните автокина преди петдесет години. Английското заглавие е „Мексиканските жени бойци се срещат с Чудовището“, но испанското е…
	— Губим си времето! — възкликна Ралф. — Каква е връзката?
	— Замълчи! — Джийни говореше тихо, но гласът й трепереше от гняв. — Позволи й да се доизкаже.
	— Но…
	— Ти не беше там снощи, обаче аз бях. Не се инати, дай й възможност да говори.
	Също като Самюълс той скръсти ръце на гърдите си. Холи познаваше този жест, означаващ: „Няма да те слушам.“ Въпреки това продължи:
	— Оригиналното заглавие е _„Rosita Luchadora e Amigas Conocen El Cuco“_. Означава „Жената боец Росита и приятелките й срещат Ел Куко“.
	— Това е! — извика Юн и всички стреснато подскочиха.
	— Това е името, което не можах да се сетя онзи ден в ресторанта на О’Мали! Помниш ли историята, Ралф? Онази, която бабата на жена ми й разказала в детството й?
	— Как бих могъл да я забравя? За човека с черна торба, който убива дечица и натърква с мазнината им… — Ралф не довърши изречението — против волята си мислеше за Франк Питърсън и момичетата на семейство Хауард.
	— Какво по-точно им прави? — намеси се Марси Мейтланд.
	— Изпива им кръвта и се разтрива с мазнината им — обясни Юн. — Предполага се, че това му помага да остане вечно млад.
	— Точно така — кимна Холи. — В Испания го наричат _El Hombre con Saco_ — Човека с торбата. В Португалия — Тиквоглавеца. Когато хлапетата в Америка правят тиквени фенери за Хелоуин, винаги изобразяват Ел Куко, както преди стотици години са правили децата на Иберийския полуостров.
	— Имаше една приспивна песничка за Ел Куко — промърмори Юн. — Понякога баба ми я тананикаше вечер: Duérmete, niño, duérmete ya… останалото съм забравил.
	— Заспи, дете, заспи веднага — изрецитира Холи. — Ел Куко е на тавана и ще дойде да те изяде сега.
	— Чудесна приспивна песен — отбеляза Алек. — Сигурно след това децата са спели спокойно и щастливо.
	— Божичко… — прошепна Марси. — Мислите, че нещо такова е било в _нашата_ къща? _Седяло е на леглото_ на дъщеря ми?
	— И да, и не — отговори Холи. — Ще пусна филма. Първите десетина минути са достатъчни.


>>	9.

	Джак сънуваше, че шофира по празно двулентово шосе, от двете страни на което няма нищо, а отгоре е само безкрайното синьо небе. Беше зад волана на голям камион, може би цистерна за гориво, защото надушваше миризмата на бензин. До него седеше човек с къса черна коса и с брада катинарче. Ръцете му бяха покрити с татуировки. Хоскинс го познаваше, защото често посещаваше „Само за джентълмени“ (но рядко по служба) и много пъти си беше бъбрил с Клод Болтън, който имаше полицейско досие, но беше свестен, особено след като вече не се друсаше. Този Клод на съседната седалка не беше свестен, а много, много _лош_. Този Клод беше дръпнал завесата на душа дотолкова, че Джак да прочете татуировката на опакото на дланта му: НЕМОЖЕ.
	Цистерната отмина крайпътна табела с надпис МЕРИСВИЛ, НАС. 1280.
	— Ракът се разпространява бързо — каза Клод. Да, това беше гласът, който беше прозвучал иззад завесата. — Погледни си ръцете, Джак.
	Хоскинс машинално погледна ръцете си на волана — бяха почернели. Докато се взираше в тях, те се откъснаха. Цистерната излезе от пътя, наклони се, всеки момент щеше да се преобърне. Джак разбра, че ще стане експлозия, и се изтръгна от съня, преди това да се случи — задъхваше се и гледаше в тавана.
	— Боже! — прошепна и провери дали ръцете му са си на мястото. Там бяха, също и часовникът му. — Беше спал по-малко от час. — Боже Госпо…
	Нещо се размърда вляво от него. За миг Джак се запита дали не е довел вкъщи дългокраката барманка, но не… беше се прибрал сам. Такава красива млада жена никога нямаше да му обърне внимание. За нея той беше шишкав чичко, наближаваш петдесетте, и оплеши…
	Погледна встрани. Жената в леглото беше майка му. Позна я по шнолата от черупка на костенурка, увиснала от няколкото кичура коса, които й бяха останали. Като я положиха в ковчега, беше с тази шнола. От погребалната агенция я бяха гримирали — малко приличаше на восъчна кукла, но, общо взето, не беше толкова лошо. Сега лицето й почти го нямаше, разложената плът се беше свлякла и бе оголила костта. Нощницата й прилепваше към тялото й, понеже беше просмукана с гной. От нея лъхаше воня на гниещо месо. Той понечи да закрещи, но не можа.
	— Ракът те чака, синко — каза му разлагащата се жена. Джак виждаше как зъбите й тракат, понеже устните ги нямаше. — Разяжда те. Той още може да си го вземе обратно, но скоро ще е прекалено късно дори за него. Ще направиш ли каквото иска?
	— Да — прошепна Хоскинс. — Да, готов съм на всичко.
	— Тогава слушай внимателно.
	Джак Хоскинс я изслуша.


>>	10.

	Преди филма нямаше обичайното предупреждение, че ФБР ще преследва разпространяването на пиратски копия, но Ралф не се изненада. Кой би си направил труда да регистрира авторското право на толкова стара лента, при това с долнокачествено съдържание? Музиката към филма също беше пълна скръб — смехотворна комбинация от скрибуцащи цигулки и влудяващо веселяшки акордеонни рифове. Копието беше надраскано, като че ли е било прожектирано многократно от отдавна мъртви киномеханици, на които не им е пукало за лентата.
	_„Чак не ми се вярва, че още не съм си тръгнал_ — каза си Ралф. — _Това е налудничаво.“_
	Само че жена му и Марси Мейтланд не откъсваха поглед от екрана на лаптопа, съсредоточени като студенти, подготвящи се за последния си изпит, а другите, макар и не толкова заинтригувани, също гледаха внимателно. Юн Сабло леко се усмихваше — не като човек, наблюдаващ нещо нелепо, а като някой, зърнал епизод от миналото, оживяла легенда от детството.
	Филмът започваше със заснети през нощта кадри от улица, където всички сгради бяха или публични домове, или барове, или и двете. Камерата следваше красива жена с дълбоко деколтирана рокля; жената водеше за ръка дъщеричката си, наглед четиригодишна. Причината за нощната разходка в квартал с лоша слава, при това с дете, което би трябвало да си е в леглото, може би щеше да бъде обяснена в следващите епизоди от филма, но не и в този.
	Пияница, преплитащ крака, се приближи до жената и (съдейки по движението на устните му) каза нещо различно от американския актьор, озвучаващ ролята, който произнесе „Ехей, маце, искаш гушка те?“ с мексикански акцент, наподобяващ изказа на Спиди Гонзалес. Тя го отблъсна и продължи пътя си. След малко на тъмното местенце между две улични лампи от една странична уличка изникна човек с дълго черно наметало, все едно излязъл от филм за Дракула, носещ черен чувал. Със свободната си ръка той сграбчи момиченцето. Майката изпищя, подгони го, настигна го при следващата лампа и се вкопчи в чувала. Човекът се извърна, лампата освети лицето на мъж на средна възраст с белег на челото.
	Той изръмжа, фалшивите му вампирски зъби проблеснаха под лампата. Жената сепнато се отдръпна и вдигна ръце, заприличвайки не на ужасена майка, а на оперна певица, подготвяща се да изпее ария от „Кармен“. Крадецът на деца преметна наметалото си върху момиченцето, но миг преди да побегне, от един бар излезе човек, който му подвикна, говорейки със същия кошмарен акцент на Спиди Гонзалес: „Професор Еспиноза, що тъй бърза? Ела те черпя едно питие!“
	Следващата сцена показа как доведоха майката в градската морга (с надпис EL DEPOSITO DE CADAVERES на матовото стъкло на вратата) и тя, както се очакваше, запищя истерично, когато повдигнаха чаршафа, скриващ вероятно обезобразения труп на детето й. Следваха кадри с ареста на човека с белега, който се оказа уважаван професор в местния университет.
	После — един от най-кратките в историята на киното съдебен процес. Майката даде показания, на свидетелското място се изредиха двама души с акцента на Спиди Гонзалес, единият беше човекът, предложил питие на професора, накрая съдебните заседатели се оттеглиха да разискват присъдата. Сюрреалистичен момент в иначе предсказуемото съдебно заседание беше появата на пет жени, които седнаха най-отзад — и петте носеха костюми като на супергероините от съвременните филми, лицата им бяха скрити зад причудливи маски. Никой в залата не реагира, включително съдията, сякаш присъствието им беше в реда на нещата.
	Заседателите се върнаха; професор Еспиноза беше осъден за отвратително престъпление; той наведе глава, изглеждаше гузен. Една от маскираните жени се изправи и извика:
	— Това ужасна съдебна грешка! Професор Еспиноза никога не посегнал на дете.
	— Но аз видяла го! — изписка майката. — Тоз път ти в грешка, Росита!
	Маскираните жени се изнизаха от залата, потропвайки с токовете на шикозните си ботуши, последва плавен преход към едър план на клуп. Камерата се отдръпна, за да покаже ешафод, заобиколен от зяпачи. Поведоха професор Еспиноза нагоре по стълбите. Докато нахлузваха примката на шията му, погледът му се спря на човек с монашеско расо, с качулка на главата, обут в сандали. Между краката му стоеше голям черен чувал.
	Филмът беше глупав и зле направен, но Ралф настръхна и машинално стисна ръката на Джийни. Знаеше точно какво ще последва. Монахът отметна качулката си — лицето му беше на професор Еспиноза с белега на челото и всички други подробности. Ухили се, разкривайки нелепите си пластмасови кучешки зъби… посочи черната торба… и се засмя.
	— _Ето го!_ — извика от бесилката истинският професор. — _Ето го там!_
	Зяпачите се обърнаха, обаче човекът с черния чувал беше изчезнал. Еспиноза получи свой черен чувал — нахлузиха му го на главата. Той закрещя:
	— Чудовището, чудовището… чудо… — Капакът се отвори и професорът увисна на бесилото.
	В следващата сцена маскираните жени преследваха „монаха“ по някакви покриви; Холи натисна бутона за „пауза“ и каза:
	— Преди двайсет и пет години гледах копие на този филм, което не беше дублирано, а със субтитри. Преди да го обесят, професорът крещи: „Ел Куко, Ел Куко!“
	— Че кой друг? — промърмори Юн. — Господи, от детството си не съм гледал нито един от тези филми за _лучадорас_. Сигурно са били цяла дузина. — Той се огледа, като че ли се изтръгваше от сън. — Така наричат жените бойци. Росита, звездата в тези филми, беше прочута. Да я бяхте видели без маската, _ой, карамба_! — Той помаха с пръсти, като че ли беше докоснал нещо горещо.
	— Били са най-малко петдесет — поправи го Холи. — Всички в Мексико обожавали жените бойци. Филмите напомнят съвременните ленти за супергерои, само че са били заснети с много по-малък бюджет.
	Можеше да им изнесе цяла лекция за тази интересна (според нея) подробност от историята на киното, само че моментът не беше подходящ; не и сега, когато детектив Андерсън се мръщеше като човек, отхапал голям залък от нещо отвратително на вкус. Нямаше да сподели с тях и че много харесваше филмите за жените бойци. Излъчваха ги на майтап по местната кливландска телевизия, по която всяка събота вървяха филми на ужасите. Тя предполагаше, че колежанчетата се напиваха и си пускаха тези филми, за да се подиграват на лошия дублаж и на костюмите, които сигурно им се струваха смехотворни, ала за свитата и нещастна гимназистка Холи жените бойци не бяха смешни и нелепи. Карлота, Мария и Росита бяха силни, смели и винаги помагаха на бедните и угнетените. Росита Муньос, най-известната, дори с гордост признаваше, че е _cholita_ — тъкмо за каквато се мислеше свитата и нещастна гимназистка: _мелез, странна птица_.
	— Повечето мексикански филми за жени бойци преразказват древни легенди. Този не прави изключение. Забелязвате ли как пасва на информацията ни за двете убийства?
	— Да, безспорно — каза Бил Самюълс. — Не отричам аргументите ви. Единственият проблем е, че теорията е налудничава. Ако наистина вярвате в Ел Куко, госпожо Гибни, вие сте куку.
	„И това го казва човекът, който ми разказа за необяснимо изчезващите следи от стъпки“ — помисли си Ралф. Не вярваше в съществуването на Ел Куко, обаче се възхищаваше от куража на тази жена да им покаже филма, макар че сигурно е знаела как ще реагират. Любопитно му беше какво ще отговори на прокурора Холи Гибни в качеството й на частна детективка от агенция „Търси се“.
	— В легендата Ел Куко се храни с кръвта на дечица — отвърна тя, — ала в реалния свят, в нашия реален свят, той оцелява и благодарение на хора, които мислят като вас, господин Самюълс. Както, предполагам, мислите всички вие. Позволете да ви покажа още нещо. Съвсем кратичко е.
	Премина на деветия, предпредпоследен сегмент на дивидито. Действието набираше скорост, ставаше напечено — Карлота, едната жена боец, беше сгащила в изоставен склад монаха с качулката. Той се опита да се изплъзне, като се покатери на стълба (явно поставена там за целта). Карлота го хвана за развяващото се расо и го преметна през рамото си. Той се превъртя във въздуха и се просна по гръб. Качулката му се отметна, видя се лицето му — всъщност не беше лице, а празен овал. Карлота изпищя, когато два нажежени до червено шипа изскочиха от местата, където би трябвало да са очите. Навярно притежаваха някаква загадъчна отблъскваща сила, защото Карлота залитна, притисна гръб до стената и машинално вдигна ръка да се защити.
	— Спрете го! — извика Марси. — Моля ви!
	Холи натисна някакъв клавиш; картината на екрана изчезна, но Ралф още я виждаше: оптичен ефект, който изглеждаше праисторически в сравнение със съвременните компютърно генерирани специални ефекти, но достатъчно въздействащ, ако си чул разказа на едно момиченце за страшния човек, седнал на леглото му.
	— Мислите ли, че това е видяла дъщеря ви, госпожо Мейтланд? — попита Холи. — Е, не точно същото, но…
	— Да! Разбира се. „Вместо очи имаше сламки.“ Така каза Грейс.


>>	11.

	Ралф стана и заяви, без да се горещи:
	— Госпожо Гибни, моите уважения за вашите… хм… подвизи в миналото, обаче това свръхестествено чудовище Ел Куко, което се храни с кръвта на деца, не съществува. Далеч съм от мисълта да отричам, че в този случай — в тези два случая, ако са свързани, което изглежда все по-вероятно — се наблюдават много странни елементи, но вие ни водите по фалшива следа.
	— Не я прекъсвай, нека довърши! — настоя Джийни.
	— Преди да го отречеш напълно, изслушай докрай госпожа Гибни.
	Той забеляза, че жена му е на ръба да избухне. Разбираше я и дори й съчувстваше. За нея отказът му да приеме нелепата теория за Ел Куко означаваше и отказ той да повярва, че рано сутринта е видяла в дома им непознат. Искаше да й вярва не само защото я обичаше и уважаваше, а и понеже описаният от нея човек си приличаше като две капки вода с Клод Болтън — прилика, за която нямаше обяснение. Въпреки това каза нещо — на всички и най-вече на Джийни. Налагаше се. Това бе основата, скалата на истината, върху която беше изграден животът му. Да, наистина в пъпеша имаше личинки, но те бяха попаднали вътре по някакъв естествен начин. Фактът, че не знаеш какво представлява нещо или някакво явление, нито го променяше, нито го отхвърляше.
	— Как е възможно да вярваме в каквото и да било, ако признаваме съществуването на чудовищата, на свръхестественото? — възкликна разпалено, отново седна и понечи да хване ръката на Джийни, но тя я отдръпна.
	— Разбирам ви — промълви Холи. — Честна дума. Обаче съм виждала неща, детектив Андерсън, заради които вярвам и в чудовищата, и в свръхестественото. Не говоря за филма, нито дори за легендата, послужила за сценария му. Само че във всяка легенда има зрънце истина. Предлагам временно да се отклоним от тази тема. Бих искала да покажа диаграма на събитията, която подготвих в Дейтън, преди да потегля насам. Ще разрешите ли? Няма да отнеме много време.
	— Имате думата — промърмори Хауи; изглеждаше доста озадачен.
	Тя отвори един файл и го показа на екрана. Почеркът й беше дребен, но много четлив. Ралф неохотно призна пред себе си: диаграмата беше толкова професионално изработена, че всеки съд би я признал.
	— Четвъртък, 19 април. Мърл Касиди зарязва буса на паркинг в Дейтън. Убедена съм, че превозното средство е било откраднато още същия ден. Няма да наричаме крадеца Ел Куко, а Другия, за да не влизаме в противоречие с убежденията на детектив Андерсън.
	Ралф премълча леко хапливата забележка и този път Джийни му позволи да хване ръката й, макар да не стисна дланта му.
	— Къде го е скрил? — намеси се Алек. — Имаш ли някакво предположение?
	— Ще стигнем и до това, но предпочитам засега да се придържам към хронологията на случилото се в Дейтън. Става ли?
	Той й направи знак да продължи.
	— Събота, 21 април. Семейство Мейтланд пристигат със самолет в Дейтън и се настаняват в хотела. Хийт Холмс — истинският Хийт Холмс — е в Риджис при майка си.
	Понеделник, 23 април. Амбър и Джолийн Хауард са убити. Другия ръфа плътта им и пие кръвта им. — Холи погледна Ралф. — Не, не го знам. Не и със сигурност. Обаче като чета между редовете на вестникарските репортажи, оставам с убеждението, че са липсвали части от труповете и че труповете са били обезкървени. Нещо подобно ли се е случило с момчето на Питърсънови?
	— Аз ще ви отговоря. Случаят Мейтланд е приключен и тук провеждаме неофициален разговор, ето защо не нарушавам служебната етика. Парчета плът липсваха от шията, дясното рамо, дясната част от седалището и от лявото бедро на Франк Питърсън.
	Марси задавено изстена, но когато Джийни пристъпи към нея, тя й махна да не се приближава:
	— Добре съм. Всъщност… не съм, но няма да повърна или да припадна.
	_„Не съм толкова сигурен. Пребледняла си като платно“_ — апострофира я наум Ралф Андерсън.
	Холи продължи:
	— Другия изоставя близо до дома на Холмс лекотоварния автомобил, с който е отвлякъл момичетата, за да е сигурен, че бързо ще открият превозното средство и то ще се превърне в поредното доказателство за вината на избраната от него изкупителна жертва. Оставя бельото на момиченцата в мазето на Холмс — още един гвоздей в ковчега му.
	Сряда, 25 април. Труповете на момичетата на семейство Хауард са намерени в Тротууд, между Дейтън и Риджис.
	Четвъртък, 26 април. Докато Хийт Холмс е в Риджис, помага на майка си с домакинската работа и дори услужва на съседите, Другия се появява в клиника „Хейсман“. Дали е търсил конкретно господин Мейтланд, или би могло да е който и да е пациент? Не знам със сигурност, но мисля, че е бил набелязал Мейтланд, защото е знаел, че семейството пристига отдалеч. Другия (без значение дали ще го наречете реално, или свръхестествено същество) има една прилика със серийните убийци — не се застоява на едно място. Госпожо Мейтланд, _възможно_ ли е Хийт Холмс да е знаел, че съпругът ви възнамерява да посети баща си?
	— Предполагам. От управата на клиниката държат да бъдат уведомявани за посещенията на родственици от други райони на страната. В тези случаи полагат усилия да подобрят външния вид на пациентите — подстригване за господата и студено къдрене за дамите, — както и по възможност да уредят свиждането да не е в самата клиника. Бащата на Тери нямаше късмета да излезе извън четирите стени на стаята си — психичното му разстройство беше в твърде напреднал стадий. — Марси се приведе и погледна в очите Холи: — Но ако този, когото наричате Другия, не е бил Холмс, макар да е изглеждал като него, откъде би могъл да знае за посещението на Тери?
	— О, елементарно е, ако приемем основната предпоставка — намеси се Ралф Андерсън. — При положение че Другия, както го наричате, е точно копие на Холмс, той вероятно има достъп до спомените му. Познах ли, госпожо Гибни? Това ли се канехте да ни кажете?
	— Да речем, че донякъде имате право, но да не си губим времето. Предполагам, че всички сме уморени и госпожа Мейтланд иска да се върне у дома при децата си.
	_„Ако преди това не припадне“_ — помисли си Ралф.
	— Другия знае, че ще го видят в клиника „Хейсман“ — продължи Холи. — Такава е и целта му. Затова оставя още една улика, която ще инкриминира истинския Холмс — косъм от едното убито момиче. Според мен обаче главната причина да отиде там на 26 април е да пусне кръв от Тери Мейтланд, точно както по-късно прави с Клод Болтън. Винаги действа по един и същи начин. Първо убива. После набелязва следващата си жертва. Следващото си _аз_, да речем. След това се скрива. Само че всъщност това му състояние е нещо като зимен сън. Също като мечките и той излиза от предварително набелязаната си бърлога, но, общо взето, остава там известно време и си почива, докато настъпи промяната.
	— В легендите преобразяването продължава години наред — намеси се Юн. — Може би цели поколения. Само че сега не става въпрос за легенда. Нали не мислите, че отнема толкова време, госпожо Гибни?
	— Смятам, че са му необходими само няколко седмици, най-много няколко месеца. Докато се преобразява от Тери Мейтланд в Клод Болтън, лицето му вероятно изглежда като от пластилин. — Тя се обърна и погледна Ралф. Мразеше да гледа хората в очите, но понякога беше неизбежно. — Или все едно има дълбоки белези от изгаряния.
	— Не го вярвам — промърмори Ралф. — Меко казано.
	— Тогава защо човека с изгореното лице го няма на видеозаписите? — попита Джийни.
	Той въздъхна:
	— Не знам.
	— В повечето легенди има зрънце истина — каза Холи, — но _те не са истината_, ако разбирате какво имам предвид. В мексиканските предания Ел Куко е като вампир, смучещ кръв, но според мен това същество се храни и с отрицателните емоции, със страданието. За него скръбта е като кръв, психическа кръв. — Тя се обърна към Марси: — Казал е на дъщеря ви, че се радва, задето е тъжна и скърби. Мисля, че се е хранел със скръбта й.
	— И с моята — прошепна Марси. — Също и със скръбта на Сара.
	— Не твърдя, че каквото и да е в тази история отговаря на истината — каза Хауи Голд. — Не ме разбирайте погрешно. Само че случилото се със семейство Питърсън съответства на този сценарий. Всички бяха унищожени с изключение на бащата, а той е „зеленчук“ — лекарите го поддържат жив, но защо ли? Питърсънови са идеалните жертви за чудовище, което съществува благодарение на нещастието — поглъщач на скръб, вместо на грехове*.
	[* Поглъщач на грехове — човек, който консумира ритуална храна, та чрез вълшебство да поеме върху себе си греховете на определен човек или на цяло семейство. Смятало се е, че храната поглъща греховете на наскоро починал човек и освобождава душата му. Фолклористите класифицират поглъщането на греха като форма на религиозна магия. — Б.пр.]
	— Напомни ми за случилото се пред съдебната зала — замислено промърмори Юн. — Ако наистина съществува чудовище, което се храни с отрицателни емоции, за него събитията пред съда са били като празнична вечеря по случай Деня на благодарността.
	— Абе, вие чувате ли се какво говорите? — избухна Ралф. — Полудяхте ли всички?
	— Престани да си криеш главата в пясъка! — сопна се Сабло и Ралф примигна, като че го бяха зашлевили. — Не само аз, всички си даваме сметка колко е невероятно и ще минем без натякванията ти, че си единственият нормален в приюта за душевноболни. Тук се случва нещо извън обсега на човешкото познание, нещо непознато. И човекът пред съдебната зала, който не се вижда на видеозаписите, е само елемент от загадката.
	Ралф усети как лицето му пламва, обаче не възрази на упрека.
	— Престани да упорстваш и да се съпротивляваш, драги. Ясно ми е, че този пъзел не ти харесва, меко казано — не мисли, че допада и на мен, — но поне признай, че парченцата прилягат на местата си. Налице е верига — поредица от последователности, — която води от Хийт Холмс към Тери Мейтланд и към Клод Болтън.
	— Знаем къде е Клод Болтън — намеси се Алек. — Според мен логичният ни следващ ход е някой да отиде в градчето му и да го разпита.
	— Защо, за Бога? — възкликна Джийни. — Та нали _тази_ сутрин видях _тук_ човека, който си прилича с него като две капки вода!
	— Ще говорим за това — каза Холи, — но първо ще задам един въпрос на госпожа Мейтланд. Къде е погребан съпругът ви, госпожо?
	Марси слисано я изгледа:
	— Как къде? Ами тук, в гробището „Вечна памет“. Не бяхме… нали се сещате… не бяхме мислили за това… Та Тери щеше да навърши едва четирийсет през декември… смятахме, че ни остава още много време… че като всички добродетелни хора сме заслужили да се радваме на дълголетие…
	Джийни извади от чантата си носна кърпичка и я подаде на Марси, която избърса сълзите си бавно, все едно не съзнаваше какво прави.
	— Не знаех, че трябва да… бях… зашеметена… мъчех се да възприема мисълта, че той е мъртъв. Господин Донъли, директорът на погребалната агенция, предложи „Вечна памет“, понеже в „Хилвю“ нямало места, пък и е в другия край на града…
	Ралф изпита желание да извика на Хауи: _„Кажи на тази Гибни да престане! Въпросите й са мъчителни и безсмислени. Мястото, на което е погребан Тери, интересува само Марси и дъщерите й!“_
	Само че отново не продума, защото думите на Марси също бяха упрек към него, макар и непреднамерен. Каза си, че рано или късно тази история ще приключи и той ще заживее без мисълта за Тери Мейтланд. Задължително беше да повярва, че това е възможно.
	— Знаех за другото място — продължи Марси, — обаче и през ум не ми мина да го спомена на господин Донъли. Веднъж Тери ме заведе там, само че е прекалено далеч от града… и е толкова… уединено… изолирано от света.
	— Какво е това място? — попита Холи.
	Ненадейно Ралф си спомни една снимка — шестима каубои с вехти шапки и с револвери, прибрани в кобурите, внасят в гробище дъсчен ковчег — и предусети изникването на поредното сливане, наречено от Джийни „стечение на обстоятелствата“.
	— Старото гробище в Канинг — отговори Марси. Както вече споменах, веднъж Тери ме заведе там и… изглеждаше, сякаш от много време никой не е бил погребан там, нито пък някой е посетил гроба на скъп покойник. Нямаше цветя, само надгробни плочи, повечето бяха дотолкова съсипани от природните стихии, че имената върху тях не се четяха.
	Ралф изумено погледна Юн, който само кимна.
	— Ето защо Мейтланд е разглеждал книгата в хотелското магазинче за печатни издания — тихо каза Бил Самюълс. — „Илюстрована история на окръг Флинт, окръг Дюри и община Канинг“.
	Марси отново си избърса очите с кърпичката на Джийни и промълви:
	— Не се учудвам, че е проявил интерес към тази книга. Мейтландови са пуснали корени в този район на щата още от времето на треската за земи през 1889-а. Прапрадядото и бабата на Тери — може би дори едно поколение преди тях, не съм сигурна — се заселили в Канинг.
	— А не във Флинт Сити, така ли? — попита Алек.
	— По онова време този град не е съществувал. Само селце, наречено Флинт, почти невидима точица на картата. В началото на двайсети век Канинг бил най-големият град в района и, разбира се, бил наречен на името на най-големия местен земевладелец. Мейтландови заемали второто или третото място след него. Градът бил важно средище до разразяването на страшните пясъчни бури през двайсетте и трийсетте, в резултат на които горният, плодороден слой на почвата бил отнесен. Сега това е западнало селище с един магазин и с църква, в която рядко влиза някой.
	— И с гробище — допълни Алек, — където навремето местните са погребвали близките си. Сред тях са и мнозина предци на Тери.
	Марси невесело се усмихна:
	— Ужасно беше това място. Също като запустяла къща, която вече никой не обича.
	— Ако по време на преобразяването Другия е попивал мислите и спомените на Тери, сигурно е научил за гробището — промърмори Юн. Сега се взираше в една картина на стената, обаче Ралф сякаш му четеше мислите. Защото и самият той мислеше за същото. За обора. За захвърлените дрехи.
	— Според легендите — в интернет са качени много предания за Ел Куко — тези същества харесват местата за вечен покой. Защото там се чувстват най-добре.
	— Ако приемем, че съществуват чудовища, които се хранят със скръб — замислено промърмори Джийни, — то за подобно същество гробището ще е като закусвалня…
	Ралф ужасно съжаляваше, че жена му го е придружила на тази среща. Иначе щеше да напусне още преди десет минути. Да, оборът, в който бяха намерили дрехите и маратонките, беше близо до потъналото в забрава гробище. Да, слузта, която беше боядисала в черно сеното, беше озадачаваща, меко казано, и да, може би някой, когото условно бяха нарекли Другия, нарочно пресъздаваше стара мексиканска легенда… само че това не обясняваше защо на видеозаписите липсваше човекът с белязаното лице, нито как е било възможно Тери Мейтланд да е бил на две места едновременно. Тези въпроси възникваха непрекъснато и не му даваха покой; бяха като камъчета, заседнали в гърлото му.
	— Разрешете да ви покажа няколко фотографии, които заснех в друго гробище. Може би след като ги видите, ще имате повод да предприемете „нормално“ разследване. Разбира се, стига детектив Андерсън или лейтенант Сабло да пожелаят да се свържат с полицията в окръг Монтгомъри в Охайо.
	— На този етап ще разговарям и с папата, ако това ще помогне да разбулим мистерията — заяви Юн.
	Холи показа на екрана снимките една след друга: гарата, фабриката с пречупения кръст, нарисуван със спрей на фасадата й, отдавна неработещата автомивка.
	— Заснех ги от паркинга пред гробището „Вечен покой“ в Риджис, в което са погребани Хийт Холмс и родителите му. — Тя отново превъртя снимките — гара, фабрика, автомивка. — Мисля, че Другия е скрил на едно от тези места буса, който е откраднал от паркинга в Дейтън, и че ако убедите полицията в окръг Монтгомъри да ги претърси, може би ще бъдат открити следи от това превозно средство. Дори следи от _него, от Другия_. Тук… или може би тук. — Тя показа снимката на двата товарни вагона на глухата линия зад гарата. — Има вероятност той да е скрил буса в единия вагон, може би дори се е подслонил в другия за известно време. Те са още по-близо до гробището.
	Най-после нещо реално, за което Ралф можеше да се хване.
	— Хм, уединени места, където не стъпва човешки крак… Наистина може да има следи. Дори след три месеца.
	— Следи от автомобилни гуми — предположи Юн. — Още захвърлени дрехи.
	— Или други неща — добави Холи. — Предупредете колегите си да се подготвят за киселинно-фосфатен тест.
	„Петна от сперма“ — помисли си Ралф и си спомни слузта в обора. Какво беше казал Юн по този повод? „Била е полюция, достойна за «Рекордите на Гинес».“
	Сега Юн каза, и то с уважение:
	— Разбирате си от работата, госпожо!
	Тя се изчерви, сведе поглед и промълви:
	— Бил Ходжис беше човекът, който си разбираше от работата. От него научих много.
	— Ако искате, мога да телефонирам на прокурора на окръг Монтгомъри — предложи Самюълс. — Да уреди полицаите, под чиято юрисдикция е онзи град… Риджис?… да съгласуват действията си с Щатската полиция. Стига онова, което младият Елфман е открил в обора, да си струва труда.
	— Моля? — Холи наостри уши. — Какво е намерил освен катарамата с отпечатъците по нея?
	— Панталон, боксерки, чорапи, маратонки — отвърна Самюълс. — По тях имаше нещо като слуз, както и по сеното. Беше го боядисала в черно. — Спря за миг, после добави: — Нямаше риза обаче.
	— Може би тъкмо ризата онзи с изгореното лице е бил омотал около главата си, когато го видяхме пред съдебната зала — обясни Юн.
	— Какво е разстоянието между обора и гробището? — попита Холи.
	— Около петстотин метра — отговори Юн. — Петната по дрехите бяха като от засъхнала семенна течност. Същото ли подозирахте и вие, госпожице Гибни? Затова ли искате полицаите от Охайо да направят киселинно-фосфатен тест?
	— Невъзможно е да е сперма — възрази Ралф. — Прекалено много е.
	Сабло не му обърна внимание. Взираше се в Холи, все едно го беше хипнотизирала.
	— Предполагате, че онази гадост в обора е нещо като… утайка, останала след преобразяването, така ли? — попита. — Дали сме проби в лабораторията, но още не сме получили резултатите.
	— Не знам какво предполагам, лейтенант. Проучванията ми за Ел Куко засега се свеждат до легендите, които прочетох по време на полета дотук, а те не са достоверен източник. Предавани са устно от поколение на поколение много преди възникването на криминалистиката. Казвам само, че полицията в Охайо трябва да провери местата, които видяхте на моите снимки. Може да не открият нищо… обаче мисля, че няма да бият път напразно. Надявам се да намерят следи, както каза детектив Андерсън.
	— Приключихте ли, госпожо Гибни? — попита Хауи Голд.
	— Мисля, че нямам какво повече да кажа. — Тя седна до масата. Ралф си помисли, че изглежда капнала от умора, което беше съвсем естествено. През последните дни е имала твърде много работа. Пък и лудостта сигурно изтощава.
	— Госпожи и господа — каза Хауи, — някакви предложения какво следва да предприемем оттук нататък? Имате думата.
	— Следващата стъпка изглежда очевидна — отбеляза Ралф. — Този непознат — предпочитам да го наричам така — може да е тук, във Флинт Сити; разказите на съпругата ми и на Грейс Мейтланд предполагат това заключение, обаче някой трябва да се срещне в Клод Болтън в Тексас и да разбере какво знае той. Предлагам да замина аз.
	— Държа да те придружа — каза Алек.
	— Аз също идвам с вас — заяви Хауи. — Лейтенант Сабло?
	— Много ми се иска, обаче трябва да свидетелствам в съда, иначе две много лоши момчета може да отърват затвора. Ще попитам прокурора в Кап Сити дали делото не може да се отложи, но подозирам какво ще ми отговори. Все пак не мога да изтъкна като основателна причина, че съм по следите на мексиканско чудовище, притежаващо способността да се преобразява в каквото пожелае.
	Хауи се усмихна:
	— Вярно е. А вие, госпожо Гибни? Желаете ли да продължите с нас още малко на юг? Разбира се, срещу парично възнаграждение.
	— Да, ще дойда. Този Болтън може би знае подробности, които ще ни помогнат да стигнем до истината. Ако е така, от голямо значение е правилната формулировка на въпросите, които ще му зададем.
	— А ти, Бил? — обърна се Хауи към прокурора. — Не искаш ли да довършиш започнатото?
	Самюълс кисело се усмихна, поклати глава и стана:
	— Всичко, което чух тази вечер, беше много интересно, ако човек харесва налудничавите истории, но за мен този случай е приключен. Ще се обадя на полицията в Охайо, обаче не очаквайте друго от мен. Госпожо Мейтланд, съжалявам за загубата ви.
	— Има защо да съжалявате.
	Той потръпна, но продължи, все едно не беше чул язвителното подхвърляне:
	— Госпожо Гибни, прекарах много интересна вечер. Оценявам усърдната ви работа и трудолюбието ви. Признавам, че излагате много убедителни доводи за доказване на нещо несъществуващо — казвам го без капчица ирония, — но аз възнамерявам да се прибера у дома, да си взема една бира от хладилника и да се помъча да забравя тази история.
	Гледаха го как си грабва дипломатическото куфарче и тръгва към вратата — щръкналият му перчем се поклащаше като заканително размахван пръст.
	Хауи го изчака да излезе и обясни подробности за пътуването:
	— Ще наема самолета „Кинг Еър“, с който понякога летя. Пилотите ще знаят най-близкото летище, на което да кацнат. Ще уредя да ни чака автомобил. Ако сме само четиримата, обикновен седан или комби ще свърши работа…
	— За всеки случай предвиди място и за мен — прекъсна го Юн. — Ако случайно успея да изклинча от съда.
	— С удоволствие.
	— Още тази вечер някой трябва да се обади на Клод Болтън, за да го предупреди да очаква посещение.
	Юн вдигна ръка:
	— Това мога да направя.
	— Успокой го, че не го издирваме заради нещо незаконно — добави Хауи, — иначе ще избяга и ще се укрие.
	— Обади ми се, след като разговаряш с него — каза Ралф. — Дори да е много късно. Интересува ме реакцията му.
	— И мен — промълви Джийни.
	— Лейтенант, кажете му и още нещо — намеси се Холи. — Предупредете го да бъде нащрек. Защото ако теорията ми се потвърди, той ще е следващата жертва.


>>	12.

	Вече беше паднал мрак, когато излязоха от сградата, в която се помещаваше кантората на Голд. Хауи беше останал да уреди още нещо, частният детектив беше с него.
	— Госпожице Гибни, къде ще нощувате? — попита Джийни.
	— В тукашния хотел „Лукс“. Запазих си стая.
	— Не, в никакъв случай! — отсече Джийни. — Единственият лукс в този хотел е названието, му. Всъщност е долнопробна дупка.
	Холи явно се разтревожи.
	— Сигурно тук има хотел от веригата „Холидей Ин“…
	— Заповядайте у дома — каза Ралф, изпреварвайки жена си и надявайки се заради този жест тя да му прости за всичко, което беше наговорил тази вечер.
	Холи се поколеба. Чувстваше се неловко в домовете на други хора. Чувстваше се неловко дори в дома, в който беше израснала, когато й се налагаше да гостува на майка си. Знаеше, че ако приеме поканата на тези непознати, ще остане будна до късно и ще се събуди рано, ще се вслушва във всяко проскърцване на стените и на подовете, ще чува тихите гласове на съпрузите Андерсън и ще се пита дали разговарят за нея… в което не се съмняваше. Ще се моли те да не я чуят, като стане през нощта, ако й се допишка. А как искаше да се наспи! Срещата в кантората на Голд я беше изтощила — оправдаваше недоверието на детектив Андерсън, но отказът му да приеме дори най-железните аргументи й беше причинил допълнителен стрес.
	_Но_, както би казал Бил Ходжис. _Но!_
	Тъкмо заради недоверието на Андерсън трябваше да приеме поканата. Така и стори.
	— Благодаря, много мило, само че преди това ще свърша нещо. Няма да се бавя. Дайте ми адреса и моят айпад ще ме отведе право у вас.
	— Мога ли да помогна с нещо? — попита Ралф. — С удоволствие ще…
	— Благодаря, не е необходимо. — Тя подаде ръка на Юн. — Елате с нас, лейтенант Сабло. Сигурна съм, че ви се иска.
	Той се усмихна:
	— О, да, но както се казва в онова стихотворение на Робърт Фрост, аз дълга си трябва да изпълня.
	Марси Мейтланд стоеше встрани от тях, притискаше до корема си дамската си чанта и изглеждаше като замаяна. Без да се поколебае нито за миг, Джийни се приближи до нея. Ралф, който ги наблюдаваше, видя как отначало Марси сепнато се отдръпна, после позволи на Джийни да я прегърне, дори сложи глава на рамото й и се притисна до нея. Приличаше на дете, капнало от умора. И двете плачеха. След малко Джийни се отдръпна и промълви:
	— Много съжалявам за загубата ти.
	— Благодаря.
	— Винаги съм насреща, ако ти потрябва помощ — за теб или за момичетата…
	— Не можеш да ми помогнеш, но _той_ може — прекъсна я Марси и се обърна към Ралф. Очите й, още влажни от сълзите, бяха студени. Преценяващи. — Искам да намериш този непознат или каквото там е. Не позволявай да избяга само защото не вярваш в съществуването му. Ще можеш ли?
	— Не знам, но ще се опитам.
	Марси не каза нито дума повече; хвана под ръка Юн и му позволи да я придружи до колата й.


>>	13.

	Джак Хоскинс седеше в пикапа си, паркиран пред отдавна закрития магазин от веригата „Улуърт“ на половин пресечка от кантората на Хауи Голд, отпиваше от плоската си метална бутилка и наблюдаваше групичката хора на тротоара. Разпознаваше всички с изключение на слабичката жена в костюм за път, каквито носят бизнесдамите. Прошарената й коса беше къса, бретонът й — неравен, като че си го беше подстригала сама. Чантата с дълга дръжка, преметната през рамото й, беше достатъчно голяма, за да побере късовълнова радиостанция. Непознатата проследи с поглед как Сабло — мексиканското щатско ченге, отведе госпожа Мейтланд до автомобила й, после самата тя се приближи до колата си — толкова безлична, че положително беше взета под наем на аерогарата. Джак смяташе да я проследи, но реши да не си отклонява вниманието от семейство Андерсън. В края на краищата Ралф беше причината той, Джак Хоскинс, сега да виси тук, а май имаше един изтъркан лаф, че си отиваш у дома с момичето, с което си бил на танци.
	Освен това беше наложително да държи под око този Андерсън. Открай време не го харесваше, а откакто преди година разбра, че когато е трябвало да му направи персонална оценка, Ралф е написал _„Нямам мнение“_ (нафукано копеле, все едно лайната му не воняха като на другите хора), вече го мразеше в червата. Зарадва се, когато онзи яко се издъни с ареста на Мейтланд, и въобще не се изненада от откритието, че самодоволният гадняр си навира носа там, където не му е работата. Например в приключен случай.
	Опипа си врата, потръпна и включи двигателя. Можеше да се върне у дома, след като се увери, че Андерсънови са се прибрали в къщата си, обаче реши да спре наблизо и да продължи наблюдението. Държеше в пикапа празна бутилка от тонизиращата напитка „Гаторейд“, в която да се облекчава, може би дори щеше да подремне, ако пулсиращата болка във врата му не е толкова силна. Нямаше да му е за първи път да спи в превозното си средство; случвало му се беше още няколко пъти, откакто онази досадна мърла, жена му, го напусна.
	Джак не беше наясно каква ще е следващата му стъпка, но засега имаше ясна цел: да спре намесата. Намесата в какво? Нямаше представа, знаеше само, че е свързано с момчето на семейство Питърсън. И с обора в Канинг. Засега му беше достатъчно и ако не се броеше онова на врата му, което може би не беше изгаряне, а рак на кожата, случващото се беше интересно и дори вълнуващо.
	Беше убеден, че когато настъпи моментът, ще му кажат какво да прави по-нататък.


>>	14.

	С помощта на навигационното приложение на телефона си Холи бързо стигна до местния „Уолмарт“. Обожаваше тези магазини — халета, анонимността им. Тук купувачите сякаш не забелязваха другите клиенти, както в останалите супермаркети, все едно всеки беше изолиран в капсула, докато пазаруваше на едро дрехи, видеоигри или тоалетна хартия. Тук дори не се налагаше да разговаряш с касиерите, ако използваш каса на самообслужване, както винаги правеше Холи. Напазарува бързо, защото предварително си беше набелязала какво да купи. Първо посети отдела за канцеларски принадлежности, после за юношеско и мъжко облекло, накрая — в отдела за всичко, свързано с автомобилите. Мина през касата на самообслужване и пъхна бележката в портмонето си. Това бяха служебни разходи, за които щеше да си получи парите обратно. Стига да останеше жива. Имаше усещането (сякаш чу Бил Ходжис да казва: „Прочутата интуиция на Холи отново се задейства“), че може би ще оцелее, ако Ралф Андерсън, толкова приличащ на Бил в известно отношение и толкова различен от него в друго, преодолее предубежденията си.
	Качи се в колата и потегли към дома на семейство Андерсън. Преди това обаче прошепна кратка молитва. Не само за себе си, за всички.


>>	15.

	Тъкмо когато двамата с Джийни влязоха в кухнята, мобилният на Ралф иззвъня. Обаждаше се Юн. Беше взел от Джон Зелман, собственика на „Само за джентълмени“, телефона на Лави Болтън в Мерисвил и се беше свързал с Клод.
	— Какво му каза? — попита Ралф.
	— Каквото решихме одеве в кантората на Хауи: че искаме да си поговорим с него, защото се съмняваме във вината на Тери Мейтланд. Подчертах, че не го обвиняваме в каквото и да било и че хората, които ще го посетят, действат само като частни лица. Попита дали ти ще си с тях и аз потвърдих. Дано не възразяваш. Той явно няма нищо против.
	— И аз нямам. — Джийни се беше качила направо на горния етаж и той чу мелодичния сигнал за стартиране на общия компютър. — Нещо друго?
	— Предупредих го, че ако Мейтланд е бил натопен за престъплението, самият той е заплашен от същото, особено след като има досие в полицията.
	— Как реагира?
	— Според мен нормално. Не взе да се оправдава или нещо подобно, обаче ми зададе интересен въпрос. Попита сигурен ли съм, че човекът, когото е видял в клуба в нощта на убийството на малкия Питърсън, наистина е бил Тери Мейтланд.
	— Сериозно? Обясни ли защо пита?
	— Защото Мейтланд се държал така, сякаш го вижда за първи път, и когато Болтън го попитал как върви отборът, оня смотолевил, че отборът е супер, въпреки че би трябвало да се изфука, задето момчетата ще играят в плейофите. И още нещо — каза ми, че Мейтланд бил със скъпи маратонки. Цитирам: „Като ония, за които хлапетиите спестяват, та да изглеждат като бандитчета.“ Добави, че никога не го бил виждал с такива маратонки.
	— Тъкмо тях намерихме в обора.
	— Няма как да го докажем, но съм убеден, че имаш право.
	Ралф чу виене, последвано от скърцане — Джийни беше включила стария им принтер „Хюлет Пакард“, — и се запита какво я е прихванало.
	Юн продължи:
	— Помниш ли какво ни каза госпожа Гибни за косъма, намерен в стаята на бащата на Мейтланд в онази клиника? Дето бил от едното убито момиче.
	— Разбира се.
	— Искаш ли да се обзаложим, че ако проследим банковите извлечения на Мейтланд, ще открием, че е купил тези маратонки с кредитна карта. Както и касова бележка с подпис, който е еднакъв с неговия.
	— Предполагам, че хипотетичният „друг“ би могъл да направи това — кимна Ралф, — но само ако е откраднал някоя от, кредитните карти на Тери.
	— Грешиш. Хората от фамилията Мейтланд са кореняци, поколения наред живеят във Флинт Сити. Предполагам, че имат разплащателни сметки в минимум половин дузина магазини, и то от престижните, в центъра на града. Двойникът отива в спортния магазин, избира си скъпите маратонки, подписва се и си тръгва. Кой би се усъмнил? Всички в града познават Тери. Същото е с косъма и с бельото на момиченцата, не разбираш ли? Отнема лицата на хората и върши отвратителните си дела, само че това не му е достатъчно. Той оплита и въжето, на което да ги обесят — образно казано. Защото се храни със скръб. _Храни се със скръб!_
	Ралф притисна палец до едното си слепоочие, а четирите пръста — до другото.
	— Ралф, чуваш ли ме?
	— Да… само че правиш предположения, които не мога да приема.
	— Разбирам. И аз не съм напълно убеден. Моля те само за едно — не изключвай тази възможност.
	_„Не е възможност!_ — помисли си Ралф. — _Това е невъзможност.“_
	Попита Юн дали е предупредил Болтън да внимава.
	— О, да. Той се засмя. Заяви, че държат вкъщи две пушки и един пистолет и че майка му, макар и с емфизема, стреля по-точно от него. Ех, как ми се иска да съм с вас!
	— Опитай се да го уредиш.
	— Непременно.
	Затвори телефона и погледна Джийни, която се появи с няколко листа хартия и му ги подаде:
	— Потърсих в мрежата информация за Холи Гибни. Уверявам те, че тази кротка наглед жена с безвкусни дрехи изобщо не си поплюва.
	Ралф взе разпечатките, ала в същия момент фарове осветиха алеята пред къщата и жена му сграбчи страниците, но не и преди той да види голямото заглавие на първата страница на някакъв вестник: ПЕНСИОНИРАН ПОЛИЦАЙ И ОЩЕ ДВАМА ДУШИ СПАСЯВАТ ХИЛЯДИ В КОНЦЕРТНА ЗАЛА „МИНГО“. Предположи, че Холи Гибни е една от „двамата души“.
	— Иди да й помогнеш с багажа. — Джийни го побутна към вратата. — Ще четеш после в леглото.


>>	16.

	Холи нямаше багаж — само чанта за през рамо, в която беше лаптопът й, мъничък сак, побиращ се в багажното над седалката в самолета, и найлонов плик от „Уолмарт“. Подаде на Ралф сака, но настоя да носи чантата и найлоновия плик.
	— Много мило, че ме поканихте — каза на Джийни.
	— За нас е удоволствие. Мога ли да ви наричам Холи? Да си говорим на „ти“?
	— Да, разбира се. Благодаря.
	— Стаята за гости е в дъното на коридора на горния етаж. Спалното бельо е сменено, има отделна тоалетна. Само гледай да не се спънеш в крачната ми шевна машина, ако ти се наложи през нощта да посетиш „заведението“.
	Холи очевидно изпита облекчение, задето няма да пречи на домакините, и се усмихна:
	— Ще се постарая.
	— Искаш ли чаша топло какао? Или нещо по-силно?
	— Не, благодаря. Не искам да съм неучтива, но предпочитам веднага да си легна — беше тежък ден.
	— Не се притеснявай, разбирам. Ела, ще ти покажа стаята.
	Холи се поколеба за миг и надникна през свода в семейната дневна:
	— Като си слязла да използваш тоалетната, си видяла там човека, проникнал в дома ви, така ли?
	— Да. Седеше на стол, взет оттук, от кухнята… — Джийни скръсти ръце и обхвана с длани лактите си. — Отначало го виждах само от коленете надолу. После зърнах думата, татуирана на опакото на дланта му — ТРЯБВА. После той се приведе напред и му видях лицето.
	— Лицето на Болтън.
	— Да.
	Холи се позамисли, после широко се усмихна — изненадваща, лъчезарна усмивка, която я подмлади поне с десет години:
	— Извинете ме — отивам в страната на сънищата.
	Джийни я поведе към стаята за гости, като не преставаше да говори за какво ли не. _„Предразполага я така, както аз не бих могъл_ — помисли си Ралф. — _Това е вроден талант и вероятно ще въздейства дори на тази особнячка.“_
	Да, несъмнено беше особнячка, но пък много симпатична въпреки налудничавите й идеи за Тери Мейтланд и Хийт Холмс.
	_„Налудничави идеи, които си пасват с фактите.“_
	Не, беше абсурдно.
	_„Пасват им като ръкавица.“_
	— Въпреки това са абсурдни — промърмори той.
	От горния етаж долетя смехът на двете жени — толкова заразителен, че и Ралф се усмихна. Изчака, докато чу как Джийни тръгва към тяхната спалня, и се качи по стълбището. Вратата на гостната в дъното на коридора беше затворена. Листовете хартия със сведенията, набързо издирени от жена му, бяха на възглавницата му. Съблече се, просна се на кревата и зачете информацията за госпожа Холи Гибни, съсобственичка на детективската агенция „Търси се“.


>>	17.

	От „наблюдателния си пост“ Джак видя как жената със строгия костюм зави с колата по алеята пред къщата на семейство Андерсън. Ралф излезе да й помогне с багажа. Всъщност тя почти нямаше багаж — носеше само голямата чанта, малък пътнически сак и найлонов плик от „Уолмарт“. А, ето къде беше ходила, може би да си купи нощница и четка за зъби. Ако се съдеше по външността на тази жена, нощницата сигурно беше грозна, а четката — толкова твърда, че да й разкървави венците.
	Отпи от манерката, завинти капачката и реши да потегли към къщи (защо не, след като всички добри дечица си бяха у дома), но изведнъж осъзна, че не е сам в пикапа. Някой седеше до него, току-що се беше появил в обсега на периферното му зрение. Разбира се, беше невъзможно, обаче също така невъзможно бе да е бил тук през цялата вечер. Нали?
	Хоскинс се загледа право напред. Болката в зачервеното място на врата му, която беше постихнала, отново се усили и запулсира.
	С крайчеца на окото си мерна ръка, сякаш плаваща във въздуха. Струваше му се, че седалката прозира през нея. На опакото на дланта с избеляло синьо мастило беше написано ТРЯБВА. Хоскинс затвори очи, надявайки се онзи да не го докосне.
	— Искам да отидеш с пикапа до едно място — каза натрапникът. — Освен ако не искаш да свършиш като майка си, разбира се. Помниш ли как пищеше?
	Джак помнеше. Тя пищя, докато вече не можеше.
	— Докато вече не можеше — изрече на глас мислите му онзи. Ръката леко докосна бедрото на Хоскинс и той знаеше, че ще усети парене и там, както на врата. Панталонът нямаше да го предпази, отровата щеше да се процеди през тъканта. — О, да, не си забравил. Как би могъл?
	— Къде искаш да отида?
	Онзи му каза и Джак престана да усеща допира на ужасната ръка. Отвори очи и се огледа. Никой не седеше до него. В къщата на Андерсънови не светеше нито една лампа. Погледна си часовника — единайсет без петнайсет. Неусетно беше заспал. Можеше да си внуши, че случилото се е било само сън, кошмарен сън, ако не беше онова на таблото.
	Включи двигателя и потегли. Щеше да зареди резервоара на бензиностанцията на Шосе 17 извън града, защото Коуди, оня тип, дето все беше нощна смяна, винаги разполагаше със запас от малки бели хапчета. Продаваше ги на шофьорите на големи камиони, пътуващи почти без почивка на север към Чикаго или на юг към Тексас. За Джак Хоскинс от полицията на Флинт Сити стоката щеше да е безплатна.
	Таблото на пикапа беше покрито с дебел слой прах. На първия знак стоп Джак се наведе надясно и го избърса, за да заличи думата, която онзи беше написал с показалеца си. ТРЯБВА.


>	Вселената е безкрайна
>	26 юли

>>	1.

	Ралф почти не мигна, а задремеше ли за малко, сънуваше кошмари. В един държеше в прегръдките си умиращия Тери Мейтланд, който му каза: „Ти ограби децата ми.“
	Събуди се в четири и половина и усети, че повече няма да може да заспи. Чувстваше се, сякаш е преминал в друг свят, на друго ниво на съществуване. Каза си, че всеки би се чувствал така, ако се събуди по това време; успокояващо обяснение, което му даде сили да отиде в банята и да си измие зъбите.
	Както обикновено, Джийни спеше завита презглава, само кичур коса се подаваше изпод завивката. Косата й вече беше прошарена като неговата. Не бе съвсем побеляла, но и това щеше да се случи. Беше в реда на нещата. Времето неумолимо течеше и това бе загадка, обаче _нормална_ загадка.
	Въздушната струя от климатика беше отвяла на пода листовете хартия, които Джийни му беше дала. Той ги събра, сложи ги обратно на нощното шкафче, критично огледа джинсите си, реши, че може да ги носи още един ден (особено в прахоляка на Южен Тексас), взе ги и отиде до прозореца. Мракът вече отстъпваше пред първата сивкава дневна светлина. Очертаваше се горещ ден, а в Тексас щеше да е още по-горещо.
	Не се изненада, макар да не знаеше защо, като видя Холи Гибни на двора — също беше с джинси и седеше на същия платнен стол, на който преди малко повече от седмица седеше самият той, когато го навести Бил Самюълс. Същата вечер, когато Бил му разказа историята за изчезналите следи от стъпки, а той, Ралф — за личинките в пъпеша.
	Навлече си панталона и тениска с емблемата на баскетболния отбор „Оклахома Тъндър“, увери се, че Джийни още спи, и излезе от спалнята, понесъл в ръка вехтите си протрити мокасини, които носеше вместо домашни пантофи.


>>	2.

	След пет минути излезе на двора. Холи се обърна, като чу стъпките му — погледът й беше недоверчив, но не и (поне така си мислеше Ралф) враждебен. След миг тя видя големите порцеланови чаши върху стария поднос с реклама на „Кока-кола“ и сияйната усмивка отново озари лицето й:
	— Дали е това, на което се надявам?
	— Да, ако сте се надявали на кафе. Аз го пия чисто, но за всеки случай донесох и „екстрите“. Жена ми го харесва сладко. Като мен, така казва. — Той се усмихна.
	— Чисто и за мен. Много благодаря.
	Ралф остави подноса на дървената маса за пикник. Холи седна срещу него, взе едната чаша, отпи и блажено въздъхна:
	— Ооо, чудесно е. Няма нищо по-хубаво от силното кафе сутрин. По мое мнение, де.
	— Откога сте станали?
	— По принцип спя малко — избегна отговора тя. — Тук е много приятно. Какъв чист въздух!
	— Невинаги. Задуха ли вятърът от запад, докарва миризмата от рафинериите в Кап Сити. Винаги ми причинява главоболие…
	Той замълча и се вгледа в нея. Холи извърна очи и вдигна чашата пред лицето си, сякаш да се скрие зад нея. Ралф си спомни как предишната вечер тя сякаш събираше сили, преди да се ръкува с поредния присъстващ на съвещанието в кантората на Хауи. Подозираше, че я затрудняват много от обичайните жестове, както и общуването. От друга страна, беше проявила невероятен героизъм и професионализъм.
	— Снощи четох информация за вас — каза. — Алек Пели имаше право. Признавам, че ми направи силно впечатление. — И след като тя не продума, добави: — Не стига че с вашия партньор, господин Ходжис, сте попречили на този Хартсфийлд да вдигне във въздуха зала, пълна с хлапета на по дванайсет-тринайсет години, ами…
	— _Детектив_ Ходжис — поправи го тя. — Детектив в оставка.
	Ралф кимна:
	— Да. Освен това с детектив Ходжис сте спасили момиче, отвлечено от откачен тип на име Морис Белами, застрелян по време на спасителната акция. Участвали сте в престрелка с лекар, който излязъл от релси и убил съпругата си, а миналата година сте заловили бандити, отвличащи кучета от редки породи, за да ги връщат срещу откуп на собствениците им или да ги продават, ако онези откажат да платят. Явно не сте се шегували, когато казахте, че донякъде работата ви се състои в издирване на изгубени домашни любимци.
	Тя отново поруменя, червенината плъзна от шията чак до челото й. Очевидно изреждането на подвизите й не само я притесняваше, но и беше мъчително за нея.
	— Бил Ходжис е причината за тези успехи — промълви.
	— Не е участвал в залавянето на похитителите на породисти кучета. Починал е една година преди това.
	— Така е, но тогава вече работех с Пийт Хънтли. _Бившия детектив_ Хънтли. — Тя се насили да го погледне в лицето. Очите й бяха ясносини. — Той си разбира от работата. Нямаше да се справя без него, само че Бил беше много по-способен. Каквото и да съм постигнала, е благодарение на него. Дължа му всичко. Дължа му живота си. Как ми се иска сега да е тук…
	— Вместо мен, така ли?
	Холи не отговори. Което всъщност беше отговор.
	— Щеше ли да повярва на историята с този Ел Куко, който може да се преобразява в когото си пожелае?
	— О, да — без капчица колебание отговори тя. — Защото двамата с него… и с нашия приятел Джером Робинсън… се сблъскахме с нещо… каквото не сте срещали. Въпреки че може да ви се удаде тази възможност — зависи от това, което ще се случи през следващите няколко дни. Или още днес преди залез-слънце.
	— Може ли да ви правя компания? — Джийни се приближи до масата, носеше си чаша с кафе.
	Ралф й направи знак да седне.
	— Много съжалявам, ако сме те събудили — промълви Холи. — Много мило, че ме покани да спя у вас.
	— Не ти, а Ралф ме събуди, докато излизаше на пръсти толкова тихо, сякаш стъпваше слон. Може би щях отново да заспя, обаче подуших аромата на кафето и не му устоях. А, чудесно, ти си донесъл сметаната.
	— Не беше лекарят — изтърси Холи.
	Ралф повдигна вежди:
	— Моля?
	— Той се казваше Бабино и наистина излезе от релси, само че някой го изблъска от тях; и не той уби жена си, а Брейди Хартсфийлд.
	— Според вестникарските статии, които жена ми откри в интернет, Хартсфийлд е починал в болницата, преди вие с Ходжис да се справите с Бабино.
	— Знам какво писаха във вестниците, само че не е вярно. Мога ли да ви разкажа истинската история? Неприятно ми е, дори не искам да си я спомням, обаче е важно да я чуете. Защото се впускаме в опасно приключение и ако упорствате да вярвате, че си имаме работа с човек — извратен убиец, но все пак човек, — ще се изложите на още по-голяма опасност, детектив Андерсън.
	— Опасността дебне тук — възрази Джийни. — Другия, който изглежда като Клод Болтън… видях го тук. Казах го и снощи по време на срещата!
	Холи кимна:
	— Мисля, че наистина си го видяла в дневната ви, може би дори ще го докажа, същевременно обаче не е бил _напълно_ тук. И сега не е тук. Намира се в Тексас, защото Болтън е там и онзи иска да е близо до него, понеже… — Тя замълча за миг и прехапа долната си устна. — Мисля, че силите му се изчерпват. Не е свикнал хората да го преследват. Да знаят какво всъщност представлява.
	— Не разбирам… — прошепна Джийни.
	— Може ли да ви разкажа за Брейди Хартсфийлд? Тогава може би ще ти стане ясно. — Холи се обърна към Ралф и отново се насили да го погледне в очите: — Може би няма да ви убеди да ми повярвате, но ще ви стане ясно защо _аз вярвам_.
	— Слушаме ви — кимна той.
	Тя заразказва. Когато свърши, червеното слънце вече изгряваше на източния небосклон.


>>	3.

	— Леле! — възкликна Ралф. Само това му дойде наум.
	— Вярно ли е? — поколеба се Джийни. — Не ми го побира главата. Брейди Хартсфийлд е прехвърлил съзнанието си в главата на лекаря, под чиито грижи е бил, така ли?
	— Да. Може би благодарение на експерименталните медикаменти, които му е давал Бабино, само че аз открай време се съмнявам причината да е само в тях. У Хартсфийлд вече се криеше нещо и с удара по главата го извадих наяве. Така мисля. — Холи отново се обърна към Ралф: — Вие обаче не вярвате, нали? Може би ще успея да се свържа по телефона с Джером и той ще потвърди думите ми… ала вие няма да повярвате и на него.
	— Вече не знам в какво да вярвам… Тази поредица от самоубийства, предизвикани от съобщение, закодирано във видеоигра… писаха ли за това във вестниците?
	— Отразиха го навсякъде — вестници, телевизии, интернет. — Холи замълча и се загледа в ръцете си. Ноктите й не бяха лакирани, но бяха добре оформени — беше престанала да ги гризе, също както бе престанала да пуши. Отърсила се беше от навика. Понякога си мислеше, че пътуването й към състояние, поне наподобяващо психическа стабилност, беше започнало с отказването от вредните навици. Раздялата с тях не беше лесна. Те й бяха приятели.
	Отново заговори, но без да поглежда нито Ралф, нито жена му — очите й бяха вперени в далечината:
	— Тъкмо когато се разиграваха събитията с Бабино и Хартсфийлд, лекарите откриха, че Бил има рак на панкреаса. След това той полежа в болницата, после го изписаха. Вече всички знаехме, че е обречен, той също го знаеше, въпреки че не го каза пред никого и до края се бори с проклетия рак. Отбивах се в дома му почти всяка вечер отчасти за да се уверя, че хапва по нещо, отчасти да поседя с него. За да му правя компания, но и за да… не знам как да се изразя.
	— Да попиеш всичко от него? — промълви Джийни. — Преди да си е отишъл завинаги?
	Лъчезарната усмивка, която тъй подмладяваше Холи, отново грейна:
	— Да! Точно така! Една нощ, малко преди той отново да постъпи в болницата, токът в неговия квартал угасна. Някакво дърво беше паднало и бе прекъснало електропровода. Заварих Бил да седи пред къщата и да гледа звездите. „Не можеш да ги видиш добре, когато светят уличните лампи — каза ми. — Погледни колко са много и как ярко светят.“ През онази нощ ми се струваше, че можем да видим целия Млечен път. Поседяхме още малко навън — не продумвахме, само се взирахме в нощното небе. После Бил каза: „Учените започват да вярват, че вселената е безкрайна. Миналата седмица го прочетох в «Ню Йорк Таймс». И когато виждаш всички звезди на небето и знаеш, че отвъд тях има още повече, твърдението започва да ти се струва логично.“ Почти никога не споменавахме Брейди Хартсфийлд и онова, което той причини на Бабино, след като състоянието на Бил се влоши, но мисля, че през онази нощ той говореше за тях.
	— По небето и земята има повече неща, отколкот’ нашите глави побират — промълви Джийни.
	Холи се поусмихна:
	— Да, Шекспир го е казал най-добре. Мисля, че се отнася за всичките му произведения.
	— Може би Ходжис не е говорел за Хартсфийлд и за Бабино. Може би се е опитвал да приеме… състоянието си.
	— Разбира се — кимна Холи. — Както и всички загадки. Тъкмо както трябва да сторим и ние… — Телефонът й изчурулика. Тя го извади от задния си джоб, прочете съобщението и обясни: — От Алек Пели е. Самолетът, осигурен от господин Голд, ще е готов за излитане в девет и трийсет. Нали не сте се отказали от пътуването, господин Андерсън?
	— Не, разбира се. И тъй като се впускаме заедно в това… каквото и да е то, предлагам да загърбим официалностите и да си говорим на „ти“, става ли? — Той допи кафето си и стана. — Ще помоля двама униформени да наблюдават къщата, докато ме няма, Джийни. Съгласна ли си?
	Тя кокетно запърха с мигли:
	— Добре, стига да са красиви.
	— Ще помоля Трой Рамидж и Том Йейтс. Не приличат на филмови звезди, но те арестуваха Мейтланд на бейзболното игрище. Струва ми се справедливо да ги включим в „екипа“.
	— Искам да проверя нещо, и то още сега, преди напълно да се е развиделило — каза Холи. — Предлагам да се върнем в къщата.


>>	4.

	Холи помоли Ралф да спусне щорите в кухнята, а Джийни — завесите в дневната, после седна на кухненската маса и извади от найлоновия плик от „Уолмарт“ маркерите и тиксото. Откъсна от ролката две малки парченца, залепи ги върху светкавицата и ги оцвети в синьо. Откъсна още едно парче тиксо, залепи го върху сините ленти и го оцвети в лилаво.
	Стана и посочи стола, който беше най-близо до сводестия вход към дневната:
	— Този стол ли беше взел… посетителят?
	— Да.
	Тя направи две снимки на седалката, приближи се до арката и отново посочи:
	— А тук е седял, така ли?
	— Да. Точно тук. Само че на сутринта нямаше следи по мокета. Ралф провери.
	Холи се отпусна на коляно, направи още четири снимки на мокета и се изправи:
	— Така. Мисля, че ще свършат работа.
	— Ралф, знаеш ли какво прави? — озадачено попита Джийни.
	— Превърна телефона в ултравиолетова лампа. — „Нещо, което би трябвало да направя и аз, ако бях повярвал на жена си — научих този трик преди около пет години“ — помисли си той и се обърна към Холи: — Търсиш петна, нали? От онова вещество, което открихме в обора.
	— Точно така, само че ако го има, тук е много по-малко, иначе щеше да се вижда с просто око. Можеш да си купиш онлайн подобно устройство, но и нашият импровизиран уред би трябвало да свърши работа. Бил ме научи на този трик. Да видим какво имаме… ако изобщо имаме нещо.
	Ралф и Джийни застанаха от двете й страни и за първи път тя не се подразни от физическата близост. Беше прекалено съсредоточена и обнадеждена.
	Имаше петна. Избледняло жълтеникаво на стола, на който беше седял непознатият, и още няколко, напомнящи капчици от боя, на мокета до сводестия вход.
	— Мили Боже! — промълви Ралф.
	— Погледнете това. — Холи разпери пръсти, за да увеличи изображението на петно на мокета. — Веществото, или каквото е там, се е стекло по единия крак на стола. — Върна се и снима още веднъж стола, само че долната му част. Отново всички се втренчиха в екранчето на айфона. Холи пак разпери пръсти и единият крак излезе на преден план. — Ето, точно оттук. Ако искате, вдигнете щорите и дръпнете завесите.
	Щом кухнята отново се изпълни с утринната светлина, Ралф взе телефона на Холи и още няколко пъти разгледа снимките. Усети как стената на недоверието му започва да се руши — достатъчни се бяха оказали няколко фотографии на малкия екран на един айфон.
	— Какво означава това, Холи? — нетърпеливо попита Джийни. — Бил ли е тук, или не?
	— Предупредих ви, че нямах време за подробно проучване по този въпрос, за да съм напълно сигурна в отговора. Но ако искате предположение, ето: бил е и не е бил.
	Джийни тръсна глава, сякаш да проясни съзнанието си:
	— Не разбирам…
	Ралф отново си спомни заключените врати и незадействалата се алармена система.
	— Намекваш, че този е бил… — Хрумна му думата _призрак_, само че не беше подходяща.
	— Нищо не намеквам — отговори тя и Ралф си помисли: _„Не, не намекваш. Искаш аз да го кажа.“_
	— Бил е проекция? Или аватар като във видеоигрите, към които нашият син има слабост, така ли?
	— Интересно предположение. — Очите на Холи искряха. Ралф подозираше (и това го вбесяваше), че тя едва сдържа усмивката си.
	— Останали са петна от някакво вещество, но не и следи по мокета от краката на стола… — промърмори Джийни. — Следователно, ако той физически е бил тук, значи е… много лек. Може би колкото пухена възглавница. И според теб, когато се… проектира, това го изтощава, нали?
	— Струва ми се логично — поне на мен — отвърна Холи. — Единственото, в което можем да сме сигурни, е, че _нещо_ е било тук рано сутринта вчера. Съгласен ли сте, детектив Андерсън?
	— Да. И ако не започнеш да ми говориш на „ти“, ще те арестувам.
	— Как съм се озовала обратно в спалнята на горния етаж? — продължи да задава въпроси Джийни. — Да не би той… моля те, кажи ми, че не ме е занесъл там, след като съм загубила съзнание.
	— Съмнявам се — отговори Холи.
	Ралф замислено промърмори:
	— Може би… само предполагам… може да е било хипнотично внушение…
	— Не знам. Подозирам, че никога няма да получим отговори на някои въпроси… Ще взема набързо душ, ако не възразявате.
	— Бягай в банята — усмихна се Джийни. — Ще приготвя бъркани яйца за закуска… Божичко! Чакай малко.
	Холи се обърна.
	— Лампата над печката светеше. — Докато гледаше снимките, Джийни беше развълнувана. Сега изглеждаше изплашена. — Включва се с натискане на специалния бутон. Следователно „посетителят“ не е бил привидение.
	Холи не продума. Ралф — също.


>>	5.

	След закуската Холи се върна в стаята за гости, като заяви, че ще си стегне багажа. Всъщност нямаше багаж и Ралф подозираше, че това е предлог да му позволи да се сбогува насаме с жена си. Тази Холи Гибни беше особнячка, но не и глупачка.
	— Не се безпокой, Джийни. Рамидж и Йейтс ще наблюдават къщата. И двамата си взеха неплатен отпуск.
	— Направили са го заради теб?
	— И заради Тери. Мисля, че и те се чувстват гузни заради… заради онова, което стана на игрището.
	— Къде ти е оръжието?
	— Засега е в пътническата ми чанта. Щом се приземим, ще го прехвърля в кобура. Алек също ще е въоръжен. Още сега извади от сейфа револвера и гледай винаги да ти е подръка.
	— Наистина ли мислиш, че…
	— Ще кажа като Холи: не знам какво да мисля. Повтарям, нека оръжието винаги да ти е подръка. И не застрелвай пощальона.
	— Слушай, не е ли по-добре да ви придружа?
	— Не, в никакъв случай. — Не искаше тъкмо днес да са заедно, обаче нямаше да й го каже, за да не я разтревожи още повече. Най-важното в момента беше синът им, който беше на летен лагер, играеше бейзбол, стреляше с лък по мишени, прикрепени към бали сено, или изработваше колани, украсени с мъниста. Дерек, който беше почти връстник на горкия Франки Питърсън. Дерек, който подобно на всички деца вярваше, че родителите му са безсмъртни.
	— Май имаш право, Ралф. Един от нас трябва да си е у дома, ако момчето ни се обади, нали така?
	Той кимна и я целуна:
	— Точно така, умница си ми ти.
	— Внимавай и се пази. — Джийни беше вперила поглед в него; връхлетя го спомен и сякаш прониза сърцето му: така го гледаше тя — с любов, с надежда и с безпокойство, — когато стояха пред олтара в деня на сватбата си и разменяха брачните си обети пред очите на приятели и роднини.
	— Разбира се. Винаги внимавам.
	Понечи да се отдръпне, но тя се вкопчи в раменете му и го придърпа към себе си:
	— Така е, обаче този случай е напълно различен от другите. И двамата вече го знаем. Залови го, ако можеш. Ако ли не… ако се натъкнеш на нещо непосилно за теб… откажи се. Откажи се и се върни при мен, разбра ли?
	— Чух те.
	— Не ми казвай, че си ме чул — обещай, че ще ме послушаш.
	— Обещавам. — Той отново си спомни как си разменяха брачните обети.
	— Дано си искрен. — Не откъсваше от него погледа си, изпълнен с любов и тревога, поглед, който казваше: _„Обрекох се на теб, моля те, не ме принуждавай да съжалявам.“_ — Искам да ти кажа нещо, важно е. Слушаш ли ме?
	— Да.
	— Ти си умен човек, Ралф. Добър човек, който направи глупава грешка. Нито си първият, нито ще си последният. Налага се да си понесеш последствията, да преживееш случилото се и аз ще ти помогна. Оправи нещата, ако можеш, но не ги обърквай още повече. _Моля те._
	Холи заслиза по стълбището — нарочно тропаше силно, за да ги предупреди за появата си. Ралф още миг се взира в очите на жена си, все тъй красиви, както преди толкова много години. После я целуна и отстъпи. Тя още веднъж стисна раменете му и едва тогава го пусна.


>>	6.

	Ралф и Холи пътуваха до летището с неговия автомобил. Тя беше сложила в скута си чантата с лаптопа, изпънала беше гръб и гледаше през предното стъкло. По едно време попита:
	— Жена ти има ли огнестрелно оръжие?
	— Да. И се е обучавала на полицейското стрелбище — съпругите и дъщерите на служителите имат това право. А ти, Холи?
	— Не, разбира се. Пътувах с чартърен полет.
	— Ще те снабдим. Все пак отиваме в Тексас, а не в Ню Йорк.
	Тя поклати глава:
	— Не съм стреляла, откакто с Бил работехме по последния му случай. А и тогава не улучих целта.
	Ралф заговори отново едва след като се вмъкна в потока от коли, пътуващи по магистралата към летището — сложна и опасна маневра:
	— Пробите от обора са в щатската криминологична лаборатория. Според теб какво ще открият, когато най-после благоволят да ги обработят със скъпарското си оборудване? Имаш ли някакви предположения?
	— Ако се съди по петната на стола и на мокета, пробите ще съдържат предимно вода, но с ниска киселинност. Навярно ще има и следи от течност, подобна на слуз, каквато произвеждат булбо-уретралните жлези, наричани още жлези на Купър по името на анатома Уилям Купър, който…
	— Значи мислиш, че е сперма.
	— По-скоро предеякулат. — Тя леко се изчерви.
	— Разбираш си от работата.
	— След смъртта на Бил изкарах курс по криминологична патология. Всъщност изкарах няколко курса… та да си запълвам времето.
	— По задната част на бедрата на Франк Питърсън имаше сперма. Доста, но в рамките на нормалното. ДНК съвпадаше с тази на Тери Мейтланд.
	— Веществото в обора и в твоята къща не е нито сперма, нито предеякулат, макар че има прилика. Убедена съм, че при тестовете на онова от Канинг лаборантите ще открият непознати компоненти и ще решат, че пробата е замърсена. Ще са доволни, че няма да се наложи да ги използват в съда. И през ум няма да им мине, че боравят с напълно непозната субстанция, каквато се отделя… или се изцежда от него по време на преобразяването му. Колкото до спермата по бедрата на малкия Питърсън… сигурна съм, че онзи се е изпразнил и когато е убил момичетата на семейство Хауард — или по дрехите им, или по телата им. Поредната „визитка“ като косъма от руса коса в банята на господин Мейтланд и всички пръстови отпечатъци, които сте намерили.
	— Не забравяй свидетелите.
	— О, да — кимна тя. — Чудовището си пада по свидетелите и очевидците. И защо не, след като е с лицето на друг човек?
	Като следваше указателните табели, Ралф насочи колата по алеята към чартърната компания, използвана от Хауи, и отново заговори:
	— Предполагаш, че и двете престъпления не са сексуални, но подхвърлените улики навеждат на тази мисъл.
	— Не съм сигурна, обаче… — Тя се обърна към него: — Сперма по бедрата на момчето, но не и… в него?
	— Не. Франки е бил изнасилен с клон.
	— Ужас! — Холи потрепери. — Съмнявам се, че при аутопсията ще открият семенна течност и във вла… в момичетата. Може би донякъде убийствата са и на сексуална основа, обаче подозирам, че онзи е неспособен на истинско сношение.
	— Наблюдава се много често при нормалните серийни убийци — отбеляза Ралф и неволно се засмя — беше използвал оксиморон, нещо като дървено желязо, обаче не потърси друга дума. Защото единствената, която му хрумна, беше „хора“ — серийни убийци _хора_.
	— Ако той се храни със скръб, сигурно поглъща и болката на умиращите си жертви. — Нямаше и следа от руменината по страните на Холи, сега лицето й беше бледо като платно. — Предполагам, че за него е нещо като гурме или скъп отлежал скоч. Да, това би могло да го възбужда сексуално. Не ми се иска да мисля за тези неща, но вярвам, че трябва да опознаеш врага си. Ние… мисля, че трябва да завиете вляво, детектив Андерсън.
	— Ралф.
	— Да. Завий наляво, Ралф. Натам е за „Регал Еър“.


>>	7.

	Хауи и Алек вече бяха там, господин адвокатът широко се усмихваше.
	— Ще излетим малко по-късно. Сабло пътува насам.
	— Как го е уредил? — изненада се Ралф.
	— Аз го уредих. Е, наполовина. Съдия Мартинес е в болница заради спукана язва и това е Божие дело. Или на прочутия лютив сос „Пит Тексасеца“. И аз го харесвам, но тръпки ме побиват, като гледам какви количества излива върху храната си съдия Мартинес. А относно другото дело, във връзка с което Юн трябваше да свидетелства в съда… ами, прокурорът ми дължеше услуга.
	— Мога ли да попитам за какво? — повдигна вежда Ралф.
	— Не. — Хауи Голд се усмихна още по-широко — толкова широко, та всички видяха кътните му зъби.
	Докато пристигне Сабло, четиримата седнаха в малката чакалня — помещение, което в никакъв случай не можеше да бъде наречено зала за заминаващите — и се загледаха в излитащите и кацащи самолети.
	— Като се прибрах у дома снощи, се порових в интернет и прочетох доста за двойниците. Защото онзи… другият… е двойник, нали така?
	Холи сви рамене:
	— Може да се каже.
	— Най-известният двойник в художествената литература е героят Уилям Уилсън от разказа на Едгар Алън По…
	— Джийни е чела този разказ. Наскоро разговаряхме за него — обади се Ралф.
	— Оказва се обаче, че в реалния живот съществуват стотици двойници, включително онези на кораба „Лузитания“. Сред пътниците в първа класа била някоя си Рейчъл Уидърс, но по време на плаването неколцина видели друга жена, която била точно копие на Рейчъл, чак до белия кичур в косата й. Някои твърдели, че двойничката пътува в четвърта класа, други — че е от обслужващия персонал. Госпожица Уидърс и един неин приятел отишли да я търсят и (поне така се предполага) я видели секунди преди торпедо, изстреляно от германска подводница, да улучи десния борд на „Лузитания“. Госпожица Уидърс загинала, но приятелят й оцелял. Той нарекъл двойничката „предвестница на гибел“. Писателят Ги дьо Мопасан срещнал своя двойник, докато вървял по една парижка улица — човекът бил със същия ръст, същата коса, очи и мустаци, същия акцент.
	— О, французите! — Алек вдигна рамене. — Какво според вас се е случило? Вероятно Мопасан го е поканил на чаша вино.
	— Най-прочутият случай с двойници е регистриран през 1845 година в девическо училище в Латвия. Учителката пишела на черната дъска, в този момент влязла жена, с която си приличали като две капки вода, застанала до учителката и започнала да подражава на всяко нейно движение, само дето нямала тебешир в ръката. След малко си излязла. Случило се пред очите на деветнайсет ученици. Не е ли удивително?
	Никой не му отговори. Ралф си мислеше за заразения пъпеш, за необяснимото изчезване на следите от стъпки и за нещо, което бе казал мъртвият приятел на Холи: „Учените започват да вярват, че вселената е безкрайна.“ Предполагаше, че някои ще са въодушевени от това предположение. Не и той. През цялата си кариера на служител на закона се беше придържал към фактите, ето защо се ужасяваше от възможността вселената да е безгранична.
	— Е, _според мен_ е удивително — понацупи се Хауи.
	— Ще те питам нещо, Холи — каза Алек. — Ако този, другият, попива мислите и спомените на жертвите си, когато им отнема лицата — предполагам, посредством някакво загадъчно преливане на кръв, — как така не е знаел къде се намира най-близкият пункт за спешна медицинска помощ? Ами таксиметровата шофьорка Върбова вейка? С Мейтланд се познавали добре, защото тя тренирала баскетболния отбор на Прерийната лига, а той понякога идвал на мачовете им. Само че човекът, когото закарала до гарата в Дъброу, се държал така, сякаш никога преди не я е виждал. Не я наричал по име, а се обръщал към нея с _госпожо_.
	— Не мога да отговоря — кисело промърмори тя. — Всичко, което знам, научих в движение — буквално, — защото проучвах материалите в интернет по време на двата полета насам. Мога само да правя предположения, а това упражнение ми омръзна.
	— Може би е като скоростното четене — предположи Ралф. — Хората, които притежават това умение, се гордеят със способността си да прочитат дебели книги наведнъж, без прекъсване, само дето схващат единствено главната сюжетна линия. Ако ги попитате за подробности, мълчат като риби. Поне така твърди жена ми. В нейния литературен клуб членува жена, която непрекъснато се хвали с читателските си умения. Джийни казва, че понякога й идва да й извие врата.
	Четиримата наблюдаваха как наземният екипаж зареди с гориво „Кинг Еър“-а и двамата пилоти извършиха обичайния преди излитане оглед на самолета. Холи извади от чантата айпада си и се зачете (Ралф си помисли, че и тя чете доста бързо). В десет без петнайсет в мъничкия паркинг влезе някакво „Субару Форестър“, спря и от него слезе Юн Сабло, преметнал през рамо раницата си, продължавайки да говори по мобилния си телефон. Приключи разговора чак когато влезе в малката чакалня:
	— _Амигос!_ Как сте?
	— Чудесно. — Ралф стана. — Да тръгваме.
	— Клод Болтън беше на телефона. Ще ни посрещне на летището в Плейнвю. Намира се на стотина километра от Мерисвил, където живее майка му.
	Алек повдигна вежди:
	— Защо е толкова любезен?
	— Изплашен е. Каза, че снощи почти не мигнал, ставал десетина пъти, усещал, че някой наблюдава къщата. Напомнило му за онези дни в затвора, когато всички чувствали, че ще се случи нещо — не знаели точно какво, само предчувствали, че ще е лошо. Майка му също започнала да се безпокои. Попита ме точно какво става и аз обещах да му разкажа, като пристигнем там.
	Ралф се обърна към Холи:
	— Ако този, когото условно наричаме Другия, съществува и е близо до Клод Болтън, Клод ще почувства ли присъствието му?
	Вместо отново да запротестира, че я принуждават да изказва предположения, тя отговори тихо, но категорично:
	— Убедена съм.


>	Bienvenidos a Tejas
>	26 юли

>>	1.

	Джак Хоскинс премина границата с Тексас приблизително в два през нощта на 26 юли и се регистрира в мизерна дупка с гръмкото название „Индиански мотел & закусвалня“ тъкмо когато небето на изток просветляваше. Плати за една седмица на сънения служител на рецепцията с „Мастъркард“ — единствената си кредитна карта с непревишен лимит — и поиска стая в дъното на порутената сграда.
	Помещението вонеше на долнопробен алкохол и на застоял цигарен дим. Кувертюрата беше излиняла, леглото — продънено, калъфката на възглавницата беше пожълтяла от употреба, от пот или от двете. Джак седна на единствения стол и без особен интерес прегледа есемесите и съобщенията в гласовата поща на телефона си (след 4 сутринта нямаше съобщения, защото пощата се беше препълнила). Всички бяха от участъка, повечето от самия началник Гелър: „Извършено е двойно убийство в «Уест Сайд». Ралф Андерсън и Бетси Ригинс са извън строя, на линия е само той, детектив Хоскинс, къде се губи, да му се не види, незабавно да отиде на местопрестъплението… дрън-дрън-дрън…“
	Той се просна по гръб на леглото, обаче болката на изгореното място беше нетърпима. Обърна се на хълбок и пружините протестиращо закрещяха под тежестта му. „Ще отслабна, ако ракът се разпространи — помисли си. — Накрая майка ми беше станала само кожа и кости. Скелет, който пищеше.“
	— Няма да се случи — каза, сякаш говореше на стаята. — Само да поспя и ще съм кукуряк. Гаранция!
	Четири часа бяха достатъчни. Пет, ако извадеше късмет. Само че мозъкът му отказваше да се изключи; беше като двигател, работещ на празни обороти. Разбира се, онзи тарикат Коуди, дето освен бензин продаваше и дрога, му беше дал от малките бели хапчета, плюс кока, за която твърдеше, че е почти чиста. „И май не излъга, като гледам как се чувствам сега“ — каза си Джак, проснат върху жалкото подобие на креват (и през ум не му минаваше да се завие — кой знае какви гадинки щъкаха между чаршафите). Смръкнал си беше кока само няколко пъти след полунощ, когато му се струваше, че никога няма да се добере до Тексас, и сега се чувстваше, сякаш никога повече няма да заспи… всъщност усещаше, че може да препокрие цял покрив и после да пробяга осем километра. Все пак след известно време заспа, но сънят му беше неспокоен, изпълнен с кошмари, в които непрекъснато беше майка му.
	Събуди се чак след дванайсет по обяд; във вонящата стая беше нетърпимо горещо, въпреки че климатикът работеше. Той отиде в банята, облекчи се и се опита да разгледа в огледалото пулсиращото място на врата си. Не успя, но може би така беше по-добре. Върна се в стаята и седна на леглото, за да си сложи обувките, обаче намери само едната. Заопипва пода за другата и някой му я пъхна в ръката.
	— Джак.
	Хоскинс се вцепени, побиха го тръпки, косъмчетата на врата му настръхнаха. Онзи, който се криеше зад завесата в банята му във Флинт Сити, сега беше под леглото подобно на чудовищата, от които се страхуваше като малък.
	— Слушай внимателно, Джак. Ще ти кажа точно какво трябва да направиш.
	След като безплътният глас приключи указанията, Хоскинс откри, че болката като от забит трън във врата му (каква ирония — навремето той мислено наричаше благоверната си „трън в задника“) е изчезнала. Е, не съвсем, но почти. А онова, което онзи искаше от него, изглеждаше справедливо, макар и малко драстично. Всъщност не му пукаше, защото беше почти сигурен, че ще му се размине безнаказано, а да очисти Андерсън, щеше да му достави безмерно удоволствие. В крайна сметка дъртият детектив Нямам мнение беше главният виновник и сам си го беше изпросил. Щеше да е жалко за другите, но и за тях вината беше на скапания Андерсън, защото ги беше забъркал в тази каша.
	— Кофти, момчета, нямате късмет — промърмори.
	Щом си сложи обувките, коленичи и погледна под леглото: нищо освен прахоляк, макар и тук-там да изглеждаше като издухан. Камък му падна от сърцето. Нито за миг не се съмняваше, че онзи _е бил тук_, както не се съмняваше какво е било татуирано на ръката, която му подаде обувката: НЕМОЖЕ.
	След като болката от слънчевото изгаряне беше постихнала и вече не бе като истеричен крясък, а напомняше едва чуто мърморене, пък и главата му се беше прояснила, може би беше време да хапне нещо. Например телешка пържола плюс яйца. Чакаше го много работа, трябваха му сили. Не можеше да се крепи само на коката и хапчетата. Ако припаднеше от глад на улицата, слънцето щеше да го изгори.
	Слънцето… Щом излезе от хотела, проклетото слънце го блъсна в лицето като юмрук и онова място на врата му предупредително запулсира. Той изведнъж се сети, че е свършил слънцезащитния лосион и че е забравил вкъщи мехлема с алое. Може би щеше да намери някакъв козметичен крем в закусвалнята до мотела заедно с боклуците, които обикновено стояха подредени до касата в подобни заведения: тениски, бейзболни шапки, дискове с кънтри музика и индиански сувенири, изработени в Камбоджа. Би трябвало да предлагат и неща от първа необходимост, понеже най-близкият град беше на…
	Посегна да отвори вратата, но внезапно ги видя през мръсната витрина и се вкамени. Видя ги всички — Андерсън и веселата му дружина гадняри, включително кльощавата жена с прошарената коса. Заедно с тях бяха и някаква дърта вещица на инвалиден стол и мускулест мъж с къса черна коса и брадичка катинарче. Дъртата се разсмя — явно някой беше казал нещо забавно, — после се закашля. Джак я чуваше дори от улицата — звукът беше като от багер, превключил на ниска предавка. Онзи с брадичката катинарче я тупна по гърба няколко пъти и цялата компания още повече се развесели.
	_„Смейте се, ама скоро ще ви се стъжни. Ще ви видя сметката, веселяци“_ — помисли си Джак. Всъщност беше хубаво, че се смеят, иначе можеше да го видят през витрината.
	Обърна се и се отдалечи, като опитваше да осмисли видяното. О, не му дремеше, че се хилят като смахнати, друго го вълнуваше. Онова, което видя, когато якият тип с брадичката катинарче се пресегна да потупа по гърба дъртата кранта — надписът, татуиран на опакото на дланта му. Витрината беше прашна и синьото мастило беше избледняло, обаче Джак Хоскинс знаеше какво е написано: НЕМОЖЕ. Не му се искаше да гадае как онзи се е измъкнал изпод леглото и толкова бързо се е озовал в закусвалнята. Имаше си по-важни задачи и очистването от рака, който щеше да прояде плътта му, беше само едната. Втората беше да очисти Ралф Андерсън и това не беше работа, а удоволствие.
	Проклетия господин Нямам мнение!


>>	2.

	Летището на Плейнвил се намираше в пущинака край почти обезлюденото градче. Имаше само една писта, която според Ралф беше ужасно къса. Щом колесникът докосна земята, пилотът задейства спирачките и всички неприкрепени предмети се разлетяха из пътническия салон. „Кинг Еър“-ът спря на жълтата линия в края на тясната писта на метри от буренясало дере, пълно със застояла вода, в което бяха нахвърляни кутийки от бира „Шайнър“.
	— Добре дошли в Никъде — промърмори Алек още докато самолетът тромаво се движеше към изградения от панелни плоскости терминал, изглеждащ така, сякаш следващият силен повей на вятъра ще го отнесе. Наблизо беше паркиран прашен бус „Додж“. Ралф позна модела — „Къмпениън“, пригоден за превозване на хора на инвалидни колички — още преди да види инвалидния регистрационния номер. До буса стоеше Клод Болтън — висок, мускулест, с избелели джинси, синя риза с джобове, износени каубойски ботуши и шапка на „Тексас Рейнджърс“.
	Ралф слезе от самолета пръв и му подаде ръка. Болтън се поколеба само за секунда, после се ръкува с него. Колкото и да не му се искаше, Ралф неволно се загледа в татуировката на опакото на дланта му: НЕМОЖЕ.
	— Благодаря, че приехте да ни сътрудничите — каза му. — Не сте длъжен, но се съгласихте — добави, после представи спътниците си.
	Холи последна се ръкува с Клод и го попита:
	— Татуировките на ръцете ви… с пиенето ли са свързани?
	_„Ето го!_ — помисли си Ралф. — _Последното парченце от пъзела, което забравих да извадя от кутията.“_
	— Да, госпожо, познахте. — Болтън говореше като човек, който преподава научен наизуст и любим урок.
	— На сбирките на Анонимните алкохолици му викат „големия парадокс“. Първо обаче го чух в затвора. _Трябва_ да пиеш, но _не може_.
	— И аз съм така с цигарите… — промърмори тя.
	Клод широко се усмихна, а Ралф си помисли колко е странно, че най-стеснителната личност сред тях беше помогнала на Болтън да се отпусне и да се успокои. Не че изглеждаше много разтревожен — по-скоро беше нащрек. От самото начало ли беше знаела какво означават татуировките на опакото на дланите? Ралф не беше сигурен.
	— Тоя парадокс можеш да го пребориш само ако ти помогне висша сила, тъй ни учеха на сбирките, затова си намерих такава сила. И винаги държа подръка медальона, дето ми го дадоха, като отказах пиячката. Ето на какво ни учеха там: като ти се прииска пиячка, лапни медальона. Ако ти се разтопи в устата, можеш да изпиеш едно.
	Холи се усмихна — отново лъчезарната усмивка, която Ралф започваше да харесва.
	Страничната врата на буса се плъзна встрани, отвътре със скърцане се спусна ръждясала рампа. Едра жена (побелялата й коса приличаше на екстравагантна корона) в инвалидна количка внимателно я прекара по рампата. В скута й стоеше малка зелена кислородна бутилка с пластмасова тръбичка, свързана с канюлата в носа й.
	— Клод! Какво си се разприказвал с хората на тая жега? Не се мотай, ако ще тръгваме, давай, че наближава пладне.
	— Майка ми — промърмори Клод. — Мамо, това е детектив Андерсън, който ме разпита за онова нещо, дето ти го разказах. Другите не ги познавам.
	Хауи, Алек и Юн се представиха на старицата. Холи последна се приближи до нея и каза:
	— Приятно ми е, госпожо Болтън.
	Лави се изкиска:
	— Ще видим дали ще ти е приятно, като ме опознаеш.
	— Отивам за колата под наем — обяви Голд. — Мисля, че е онази, паркирана до вратата. — Той посочи тъмносиньото комби.
	— Ще карам пред вас — предложи Клод. — Няма как да ме изгубите от поглед, щото по шосето към Мерисвил я се мерне някоя кола, я не.
	Лави Болтън се обърна към Холи:
	— Защо не се качиш при нас, миличка? Тъкмо ще правиш компания на възрастната дама.
	Ралф очакваше Холи да откаже, обаче тя веднага се съгласи:
	— С удоволствие, госпожо. Изчакайте само минутка.
	Извърна очи към Ралф, той разбра, че иска да му каже нещо, и я последва към самолета; Клод не забеляза нищо — наблюдаваше как майка му обърна инвалидната количка и я насочи нагоре по рампата. В първия момент Ралф не чу въпроса на Холи, защото гласът й бе заглушен от рева на двигателя на излитащ малък самолет.
	— Какво да им кажа? — повтори тя. — Положително ще ме питат защо сме дошли.
	Ралф се позамисли, после отвърна:
	— Защо не им кажеш истината?
	— Няма да ми повярват!
	Той се усмихна:
	— Холи, бива те да убеждаваш невярващите.


>>	3.

	Като много бивши затворници (най-малкото като онези, които не искаха да рискуват отново да попаднат зад решетките), Клод Болтън шофираше с осем километра в час по-малко от разрешената скорост. След половин час зави на паркинга пред „Индиански мотел & закусвалня“. Слезе и почти извинително каза на Хауи, който седеше зад волана на наетата кола:
	— Дано не възразявате, че спрях да хапнем нещо. На майка ми й става кофти, ако не се храни редовно, а не й остана време да направи сандвичи. Изюрках я, щото се страхувах да не ви изпуснем. — Понижи глас, сякаш споделяше някаква срамна тайна, и добави: — От кръвната захар е. Като се понижи, на нея й прилошава.
	— На всички ще ни дойде добре — усмихна се Хауи.
	— Тая история, дето ни разказа госпожата…
	— Да я обсъдим у вас, става ли? — намеси се Ралф.
	Клод кимна:
	— Май така е по-добре.
	В закусвалнята миришеше (но не противно) на мазнина, боб и пържено месо. От джубокса Нийл Даймънд пееше на испански „Аз съм, казах“. Менюто със специалитетите (което не беше богато) бе окачено на стената зад барплота. Над вратата към кухнята висеше снимка на Доналд Тръмп, преработена от неизвестен творец. Русата коса на господин президента беше оцветена в черно и един кичур падаше на челото му, под носа му се мъдреха мустачки. Надписът отдолу гласеше: _„Yanqui vete a casa!“_ — „Янки, вървете си у дома!“ В първия момент Ралф се изненада — Тексас беше републикански щат, после си спомни, че тук, близо до границата, хората от бялата раса ставаха малцинство.
	Настаниха се в дъното на помещението; Алек и Хауи — на маса за двама, другите — на съседната маса, която беше по-голяма. Ралф си поръча бургер, Холи — салата (която се оказа накъсани на едро повехнали листа от салата айсберг), Юн и Болтънови — голямо мексиканско меню, състоящо се от тако, бурито и емпанада. Сервитьорката донесе кана с подсладен чай, макар да не го бяха поръчали, и я тресна на масата.
	Лави Болтън любопитно изучаваше Юн, очите й блестяха като на птица.
	— Сабло, викаш, ти е името, а? Бая особено ми се вижда.
	— Така си е, малко хора са с тази фамилия.
	— Отвъд границата ли си роден, или си тукашен?
	— Аз съм американски гражданин, госпожо — отговори той и на две хапки изгълта такото. — Второ поколение.
	— Браво, момче! Произведено в САЩ. Навремето познавах един Аугустин Сабло… тогаз още не бях омъжена и живеех в далечния Юг. Та тоя Аугустин разнасяше с камионетката си хляб в Ларедо и в Нуево Ларедо. Колчем минеше покрай нашата къща, със сестрите ми изтичвахме навънка и му викахме да ни донесе шоколадови еклери. Случайно да ти се пада роднина?
	Смуглото лице на Юн едва забележимо потъмня (почти се беше изчервил), но погледът му към Ралф беше насмешлив.
	— Да, госпожо, сигурно е бил моят _папи_.
	— Виж ти, виж ти, светът е малък, а? — Лави се разсмя, закашля се, накрая се задави. Клод я тупна по гърба толкова силно, че канюлата се изплъзна от носа й и падна в чинията пред нея. Щом си пое въздух, тя възкликна:
	— Леле, синко, какво направи?! Буритото ми се омаза със сополи. — Напъха обратно иглата и добави: — Какво пък толкоз? Каквото си е мое, няма да ме отрови. — И продължи да се храни с апетит.
	Ралф се разсмя, другите също прихнаха. Дори Хауи и Алек, макар че не бяха чули всичките й реплики. _„Смехът сближава_ — помисли си Ралф. — _Радвам се, че Клод я доведе. Възрастната дама е страхотна скица.“_
	— Даааа, светът е малък — повтори Лави. Приведе се толкова силно, че могъщият й бюст изтика напред чинията й. Не откъсваше от Юн любопитните си птичи очи. — Знаеш ли я историята, дето току-що ни я разказа вашата приятелка? — Тя извърна очи към Холи, която намусено ровичкаше салата си.
	— Да, госпожо.
	— Как ти се струва, истина ли е?
	— Не знам… — Той понижи глас. — Според мен — да.
	Лави кимна и също понижи глас:
	— Като малък гледал ли си Парада на мъртвите в Нуево?
	— _Si_, señora.
	Тя продължи, но вече шепнешком:
	— Сещаш ли се за онзи? Farnicoco! Вампира. Виждал си го?
	— _Si_ — отговори Юн.
	Ралф си помисли колко е странно, че макар Лави Болтън да е чистокръвна американка, Юн машинално беше преминал на испански.
	— Не сънуваше ли кошмари после, младежо? — все така шепнешком попита тя.
	Юн се поколеба, после промълви:
	— _Si Muchas pesadillas._ Много кошмари.
	Лави се облегна назад; изглежда, отговорите я бяха удовлетворили, но не и успокоили. Намигна на Юн и го поправи:
	— _Muchos._
	Само че май не й беше до шеги — изглеждаше изплашена.


>>	4.

	След като малкият керван отново потегли на път, Ралф попита Юн какъв е този парад.
	— Провежда се по време на Страстната седмица. Официално е забранен от Църквата, но духовниците се правят на разсеяни.
	— А Фарникоко? Същият ли е като Ел Куко, за когото ни разказа Холи?
	— Много по-страшен е — мрачно промърмори Сабло. — По-страшен е дори от Човека с торбата, когото някои наричат Торбалан. Фарникоко е Човекът с качулката. Той е Смъртта.


>>	5.

	Наближаваше три часът, когато стигнаха до къщата на Болтън в Мерисвил, жегата се стовари върху тях като чук. Насядаха в малката дневна, където монтираният на прозореца бръмчащ климатик, който според Ралф отдавна беше навършил пенсионна възраст, се опитваше да разхлади помещението. Клод донесе от кухнята хладилна чанта с кутийки кока-кола:
	— Ако някой иска бира, ще го разочаровам. Не купувам алкохолни напитки.
	— Кока-колата ще ни дойде добре — каза Хауи. — Надали на някой от нас ще му се допие алкохол, докато не приключим с тази история. Доколкото е по възможностите ни. Разкажи ни за снощи — нали не възразяваш да си говорим на „ти“?
	— Не, никак даже. — Болтън погледна майка си. Тя скръсти ръце и кимна. — Правичката да ви кажа, не беше нещо особено. Легнах си след късните новини по телевизора, както ми е обичай, и веднага ми стана едно…
	— Шубелийско — намеси се Лави. — Откак дойде, не си на себе си. Не те свърта на едно място… — Тя обходи с поглед хората, насядали в мъничката дневна. — Не хапваш ни залък… говориш насън…
	— Аз ли да разкажа, мамо, или ти ще говориш вместо мене?
	Лави му направи знак да продължи и отпи от кока-колата си.
	— Ами, тъй си е — призна Клод, — само че не ми се ще да се разчува в работата. Охранителите в „Само за джентълмени“ трябва да са корави типове, а не бъзливи женчовци. Обаче мен напоследък ме гони шубето. Само че не и като снощи. Снощи беше друго. Събудих се към два, щото ми се присъни нещо гадно, и станах да заключа вратите — нещо, дето не го правя, като съм тука. Иначе съм казал на майка ми да заключва, когато е сама — да изчака социалната асистентка да си тръгне в шест и веднага да врътне ключа.
	— Помниш ли какво сънува? — намеси се Холи.
	— Че под кревата ми лежи някой. Само това помня — отговори Клод и продължи, след като тя само кимна: — Преди да заключа външната врата, излязох на верандата да хвърля едно око наоколо и забелязах, че койотите са спрели да вият. Обикновено се дерат, та се късат, щом луната изгрее.
	— Но ако наблизо има някой — обади се Алек, — престават да вият. Също както щурците се смълчават.
	— Хм, като го спомена, ми идва наум, че и щурците не ги чух, а в градината на мама е пълно с тия свирчовци… Та огледах аз верандата и пак си легнах, обаче сън не ме ловеше. Сетих се, че не съм сложил райберите на прозорците, станах да свърша и тая работа, обаче майка ми се събуди, щото пустите райбери много скърцат. Попита ме какво правя, рекох й да се опита пак да заспи. Легнах си и почти се унесох — по туй време вече наближаваше три, — но се сепнах — не бях сложил райбера на прозорчето в банята, онова над ваната. Счу ми се, че някой се прекачва през него, затуй рипнах от леглото и изтичах да проверя. Абе, знам, че ще ви се стори тъпо, ама…
	Изгледа ги и забеляза, че никой не се усмихва, никой не го гледа недоверчиво.
	— Добре де, добре. Щом сте били толкоз път дотука, може да не ви се струва тъпо. Тръгнах аз към банята, обаче се спънах в глупавата табуретка на майка ми и тоя път тя стана. Попита дали някой се мъчи да влезе в къщата; казах й, че няма такова нещо, но все пак да си стои в стаята.
	— Аз обаче не го послушах — самодоволно отбеляза Лави. — В живота си не съм се подчинявала на ни един мъж, освен на съпруга ми, а той отдавна е в гроба.
	— В банята нямаше никой — продължи Клод, — никой не се опитваше да влезе през прозорчето, обаче чувствах — няма начин да ви опиша колко силно беше това чувство, — че онзи още е в къщата, спотаил се е някъде и дебне удобен момент.
	— Не беше ли под леглото ти? — попита Ралф.
	— Не. Първо там проверих. Абе, луда работа, обаче… — Той замълча за миг. — Не мигнах, докато не се развидели, чак тогаз съм заспал. Мама ме събуди и рече да ставам, иначе ще закъснеем да ви посрещнем на летището.
	— Оставих го да спи до последния момент, затуй не направих сандвичи. Хляба го държиме върху хладилника, а ако се пресегна дотам, дишането ми спира.
	— Сега поуспокои ли се, Клод? — попита Холи.
	Той въздъхна, прокара длан по страната си и наболата му брада проскърца.
	— Не, право да си кажа. Престанах да вярвам в Торбалан горе-долу по същото време, като спрях да вярвам в Дядо Коледа, но ми е едно такова тревожно и все ми се струва, че някой ме дебне — тъй се чувствах, когато се друсах с кока. Тоя тип преследва ли ме? Наистина ли го вярвате?
	Той огледа всички подред. Само Холи му отговори:
	— Да.


>>	6.

	Известно време мълчаха, всички се бяха умислили. После Лави се обърна към Холи:
	— Ти го нарече Ел Куко, нали така?
	— Да.
	Старицата кимна и забарабани по кислородната бутилка с пръсти, изкривени от ревматизма:
	— Като бях малка, мексиканските хлапета му викаха Кукуй, а пък тия, дето говореха английски — Куки, Чуки или само Чук. Даже имах книжка с картинки за този тип.
	— Май и аз имах същата — каза Юн. — Баба ми я подари. За един великан с голямо червено ухо.
	— _Si, mi amigo._ — Лави извади пакет цигари и запали една. Издуха дима, изкашля се и продължи: — В приказката се разказваше за три сестри. Най-малката готвела, чистела и вършела всякаква друга работа. По-големите били мързеливи и й се подигравали. Веднъж дошъл Ел Кукуй. Вратата била заключена, обаче той изглеждал като татко им, затуй го пуснали. Ел Кукуй отвлякъл лошите сестри, за да им даде урок. Оставил само доброто момиче, което се претрепвало от работа за баща си, дето сам се грижел за трите си дъщери. Помниш ли я, млади господин Сабло?
	— Разбира се. Трудно се забравят приказките, които си чувал като малък. В книгата Ел Кукуй беше положителен герой, обаче помня колко се изплаших, когато той завлече момичетата в планинската си пещера. И как те плачеха и го молеха да ги освободи.
	— Да — кимна Лави. — Накрая ги пусна и те от лоши момичета станаха добри. Така се разказва в приказката. Само че истинският Кукуй не пуска децата, колкото и да плачат и да му се молят. Вие всички, дето сте тука, знаете това, нали? Виждали сте какво прави.
	— Значи и ти вярваш в съществуването му, така ли? — попита Хауи.
	Лави сви рамене:
	— Както се казва, кой знае? Вярвала ли съм в Чупакабра — тъй старите индианци наричат чудовището, дето пие кръвта на козите? — Тя изсумтя. — Дръжки! Колкото в съществуването на Голямата стъпка. Не отричам обаче, че има странни неща. Например веднъж — беше на Разпети петък — видях в църквата „Светото причастие“ на Галвестън Стрийт как статуята на Дева Мария рони кървави сълзи. Не само аз, много хора я видяха. По-късно отец Хоаким рече, че не били сълзи, а ръжда, потекла изпод стрехите, ама ние знаехме, че не е вярно. И отецът знаеше — личеше си по изражението му. — Тя отново погледна Холи: — Одеве рече, че и ти си виждала разни шантави неща.
	— Да. Затова вярвам в… онова. Може би не е точно Ел Куко, но мисля, че е съществото, на което се основават всички легенди.
	— Дали този… това същество… е изпило кръвта и се е хранило с плътта на момчето и момиченцата, за които ми разказа?
	— Възможно е — намеси се Алек Пели. — Ако се съди по намереното на местопрестъпленията, да, твърде е възможно.
	— Сега се е превърнал в мене — промълви Болтън. — Това си мислите, нали? Стигало му е да вземе малко от кръвта ми. Изпил ли я е?
	Никой не му отговори, само че Ралф все едно видя как съществото, изглеждащо като Тери Мейтланд, стиска ръката на Клод и го одрасква с нокътя на кутрето си. Картината беше съвсем ясна — доказателство доколко това безумие се е загнездило в съзнанието му.
	— Той ли снощи се е навъртал около къщата ни? — попита Болтън.
	— Може би не е бил тук в истинския смисъл на думата — промълви Холи, — и може би _още не е приел облика ти_. Може би преобразяването му не е завършило.
	— Да предположим, че е… разузнавал — намеси се Юн.
	_„Да предположим, че се е опитвал да разбере повече за нас_ — каза си Ралф. — _И ако е било така, значи е успял — Клод знаеше, че пристигаме.“_
	— И какво още да очакваме? — намръщи се Лави. — Тоя да очисти друго дете или дори две в Плейнвил или в Остин и да лепне убийството на моето момче, така ли?
	— Едва ли — отвърна Холи. — Мисля, че още не е събрал достатъчно сили. След като е натопил Тери Мейтланд, са му били необходими няколко месеца, докато направи същото с Холмс. А и през това време е бил доста… деен, не е отпочинал.
	— И още нещо — намеси се Юн. — От практическа гледна точка тук вече става твърде напечено за него. Ако е умен — а трябва да е умен, иначе нямаше да оцелее толкова дълго, — ще иска да се прехвърли другаде.
	„Има право“ — помисли си Ралф. Представи си как Другия, описан от Холи и вече приел образа и мускулестото тяло на Клод Болтън, се качва на автобус или на влак на гарата в Остин и потегля към златния Запад. Може би към Лас Вегас. Или към Лос Анджелис, където „случайно“ ще одраска с нокът някакъв мъж (или дори жена), ще пролее малко кръв. Поредната брънка от веригата.
	От телефона в джоба на Юн зазвуча песента на Селена „Изтанцувай тази кумбия“. Сабло сякаш се изненада.
	Клод широко се усмихна:
	— О, да. Мобилните имат покритие даже тук. Вече сме в двайсет и първи век, мой човек.
	Юн извади телефона и погледна екранчето:
	— Търсят ме от полицията в окръг Монтгомъри. Налага се да вдигна. Извинете ме.
	Холи се сепна, дори сякаш се изплаши. Промърмори някакво извинение и го последва на верандата.
	— Може да е относно…
	Ралф поклати глава, без да знае защо. Не и на съзнателно ниво.
	— Къде е този окръг Монтгомъри? — поинтересува се Клод.
	— В Аризона — каза Ралф, изпреварвайки отговора на Хауи или на Алек. — Друг случай. Не е свързан с този.
	— Мене ме интересува точно какво ще предприемеме за този — обади се Лави. — Имате ли представа как да хванете изрода? Моят син е всичко за мене, той ми е животът.
	Холи се върна, приближи се до госпожа Болтън и й зашепна нещо. Клод се наведе, за да подслушва, обаче Лави му махна, като че ли прогонваше пиле:
	— Донеси от кухнята ония бисквити с шоколад, момчето ми. Стига да не са се разтопили в тая жега.
	Той явно беше свикнал да се подчинява, защото безпрекословно изпълни нареждането. Холи продължи да шепне, Лави се ококори, после кимна. Клод донесе пакета с бисквитите в същия момент, в който Юн се върна в дневната, напъхвайки телефона обратно в джоба на ризата си.
	— Беше за… — Не довърши, защото Холи, която беше с гръб към Клод, притисна пръст до устните си и завъртя глава. — Относно друг случай — добави той. — Арестували са някакъв човек, обаче не е, когото търсим.
	Болтън остави на масата бисквитите (шоколадовата глазура наистина се беше разтекла в целофановия плик) и недоверчиво изгледа Сабло:
	— Нещо ни мотаеш. Друго искаше да кажеш. Какво става?
	„Уместен въпрос“ — помисли си Ралф и примижа, когато слънчевите лъчи се отразиха в металния сандък отзад в пикапа, който изтрополи по пътя отвън.
	— Ето какво искам от тебе, момчето ми — обърна се Лави към сина си. — Сядаш в колата и отиваш да ни купиш пилешко за вечеря от „Раят на магистралата“ — бива си го това заведение. Ще нахраним нашите гости, пък чак тогава да вървят да спят в оня, „индианския“ мотел. Не е бог знае какво, но поне ще имат покрив над главата си.
	— Ама до Типит са шейсет и четири километра! — запротестира Клод. — Порции за седем души ще струват майка си и баща си, да не говорим, че докато се върна, всичко ще е изстинало!
	— Ще стопля пилешкото на печката и ще е като току-що изпечено — преспокойно възрази тя. — Хайде, тръгвай, не се мотай!
	Клод сложи ръце на кръста си и я изгледа — хем ядосано, хем развеселено:
	— Искаш да се отървеш от мене, а?
	— Позна. — Тя угаси цигарата си в тенекиен пепелник, вече препълнен с фасове. — Защото, ако симпатичната госпожица Холи е права, оня знае всичко, дето _и ти го знаеш_. Може да няма значение, може вече да е късно, обаче от прекалени мерки глава не боли. Затуй бъди добро момче и ни купи вечеря.
	Хауи си извади портфейла:
	— Позволи ми аз да платя, Клод.
	— Няма нужда — кисело промърмори Болтън. — И аз мога да се бръкна.
	Голд се усмихна подкупващо, както умее всеки адвокат:
	— Настоявам!
	Клод взе парите и ги пъхна в портфейла, закачен с верижка на колана му. Огледа гостите, насилвайки се да изглежда разгневен, но не издържа и се засмя:
	— Майка ми винаги получава, каквото си е наумила. Сигурно вече сте го разбрали.


>>	7.

	Страничният път, минаващ край къщата на Болтънови, стигаше до Магистрала 190, но преди това вдясно имаше отклонение — четирилентово, но неподдържано шосе. В началото му се издигаше билборд в същото окаяно състояние, изобразяващ щастливо семейство — мъж, жена и двете им деца, слизащи по спираловидно стълбище. И четиримата бяха вдигнали високо запалените газови фенери и гледаха в захлас сталактитите, надвиснали над тях. Под снимката пишеше: ПОСЕТЕТЕ МЕРИСВИЛ ХОЛ, ЕДНО ОТ НАЙ-ГОЛЕМИТЕ ЧУДЕСА НА ПРИРОДАТА. Всъщност това беше написано навремето, когато Клод беше тийнейджър с бълбукащи хормони, заточен в Мерисвил, а сега на табелата се четеше само: ПОСЕТЕТЕ МЕРИС и ЕМИТЕ ЧУДЕСА. Останалите букви бяха закрити от залепената върху тях широка бяла лента с надпис (също избелял) ЗАТВОРЕНО ДО ВТОРО НАРЕЖДАНЕ.
	Докато минаваше край шосето, което местните хлапета (подхилквайки се многозначително) наричаха Пътя към ада*, Клод Болтън усети как му се зави свят и му призля, но щом усили климатика, главата му се проясни. В интерес на истината, макар да протестираше, задето го пращат в ресторанта на майната си, всъщност с радост излезе от къщата. Усещането, че някой го наблюдава, вече не го измъчваше. Пусна радиото, превключи на станцията „Кънтри извън закона“, по която тъкмо вървеше парче на Уейлън Дженингс** (най-якият!), и запя с него.
	[* Системата от пещери се нарича _The Marysville Hole_, а шосето към нея — _The Road to Hole_; хлапетата го наричат на шега _Road to Hell_, като е озаглавена известната песен на Крис Риа. — Б.пр.]
	[** Уейлън Дженингс е сред най-прочутите кънтри певци в САЩ. До края на живота си (умира на 64 години) се терзае от мисълта, че невинната му шега е причинила смъртта на Ричи Валенс, Бъди Холи и Биг Бопър, с които изнася концерти. На 3 февруари 1959 г. им предстои пътуване: едните — с автобус, другите — с малък самолет. Жребият определя Дженингс да е в автобуса с още двама музиканти. На раздяла Бопър усмихнато подхвърля: „Дано замръзнете в автобуса!“, а Дженингс отвръща: „Дано самолетът ви се разбие!“. За съжаление това се случва. Ричи Валенс, Биг Бопър и Бъди Холи загиват заедно с пилота. — Б.пр.]
	Май идеята да вземе пилешко от „Раят на магистралата“ не беше толкова кофти. Щеше да си поръча и порция пържени лучени кръгчета и да си ги хапне по обратния път, докато са още горещи и мазни.


>>	8.

	Джак Хоскинс остана в мотелската стая, докато през пролуката в щорите не видя как на шосето излезе бус с регистрационни номера с обозначението за инвалид. Сигурно беше возилото на дъртата кранта. Последва го синьо комби, с което несъмнено пътуваха тъпаците от Флинт Сити, дето си пъхаха носа в чуждите работи. Изчака колите да се скрият от погледа му, отиде в закусвалнята, нахрани се, после огледа стоките, наредени до касата. Нямаше нито крем с алое, нито слънцезащитен лосион, затова купи две бутилки вода и две прекалено скъпи квадратни кърпи. Нямаше да го предпазят кой знае колко от жаркото тексаско слънце, но без тях щеше да е още по-зле. Качи се в пикапа и потегли на югозапад, следвайки посоката, в който се бяха отправили натрапниците, докато стигна до билборда и зави по шосето към пещерата Мерисвил Хол.
	Около седем километра по-нататък стигна до будка по средата на пътя, носеща следите на времето. Предположи, че тук са се продавали билети, когато пещерата е била отворена за посетители. Стените на будката, някога боядисани в яркочервено, сега бяха бледорозови като кръв, разтворена във вода. Отпред беше закована табела с надпис: ОБЕКТЪТ Е ЗАТВОРЕН, ЗАВИЙ ОБРАТНО! Шосето зад будката беше преградено с верига. Джак я заобиколи и пикапът заподскача встрани от шосето, прегазваше трънаци, заобикаляше пелиновите храсти и с един последен подскок се върна на платното… ако това отвъд веригата можеше да се нарече така. Пътят беше целият в дупки, скрити сред избуялите около тях плевели, и в изровени участъци, които никога не са били асфалтирани. Пикапът — с високо шаси и с двойно предаване — с лекота преодоляваше изровените участъци, изпод големите му гуми хвърчаха пръст и ситни камъчета.
	След десет минути, през които измина едва три километра, Джак стигна до голям празен паркинг; жълтите линии, очертаващи местата, бяха избледнели и едва се виждаха, асфалтът беше напукан и тук-там — надигнат. В подножието на стръмен, обрасъл с храсталаци хълм се намираше отдавна затвореното магазинче за подаръци; табелата беше паднала и обърната наопаки, но Джак Хоскинс прочете надписа: СУВЕНИРИ И АВТЕНТИЧНИ ОБРАЗЦИ НА ИНДИАНСКИТЕ ХУДОЖЕСТВЕНИ ЗАНАЯТИ. Широка циментова алея (също в плачевно състояние) водеше до проход в хълма. По-точно — навремето там е имало проход, сега закован с дъски, върху които имаше табели с надписи: НЕ ПРЕМИНАВАЙ, ВЛИЗАНЕТО ЗАБРАНЕНО, ЧАСТЕН ИМОТ и ОБЛАСТНИЯТ ШЕРИФ ПАТРУЛИРА В ТОЗИ РАЙОН.
	_„Патрулира — друг път!_ — каза си Джак. — _Може би наминава на всеки 29 февруари.“_
	От паркинга започваше още едно изровено шосе, минаваше край магазина за подаръци, изкачваше се по хълма и се спускаше от другата му страна — отначало Джак видя няколко мизерни туристически бунгала, чиито врати и прозорци също бяха заковани с дъски, после — сграда, напомняща склад и вероятно предназначена за служебните автомобили и за оборудването. И тя беше окичена с предупредителни табели ВЛИЗАНЕТО ЗАБРАНЕНО, имаше и една жизнерадостна: ПАЗИ СЕ ОТ ГЪРМЯЩИ ЗМИИ!
	Хоскинс паркира пикапа под оскъдната й сянка. Преди да слезе, омота около главата си едната кърпа (заприличвайки на човека, когото Ралф беше видял пред съда в деня на убийството на Тери Мейтланд). Другата завърза на шията си, та болното място отзад да не изгори още повече от слънцето. Отключи металния сейф и благоговейно извади калъфа, в който беше неговата гордост — пушка помпа „Уинчестър .300“ като онази, с която Крис Кайл* очистваше ония с чалмите (Джак беше гледал осем пъти „Американски снайперист“). Благодарение на оптическия мерник „Leupold VX-1“ можеше да улучи цел на хиляда и осемстотин метра. Разбира се, при четири от шест опита, и то ако му вървеше и ако нямаше вятър, но сега нямаше да стреля на такова разстояние, когато му дойдеше времето. Ако изобщо настъпеше.
	[* Кристофър Кайл (1974–2013) — американски „тюлен“, служил 4 години в Ирак и многократно награждаван за героизма си. През 2012-а публикува автобиографичната си книга „Американски снайперист“, послужила за сценарий на едноименния филм, режисиран от Клинт Истууд. Година по-късно е убит на стрелбище в Тексас от бившия командос Еди Рут, страдащ от посттравматичен стрес. — Б.пр.]
	Сред плевелите бяха захвърлени градински сечива и той взе ръждясала вила, за да се предпази, ако се натъкне на гърмяща змия. Заобиколи сградата и тръгна нагоре по пътеката към входа на пещерата, намиращ се от другата страна на хълма, и всъщност представляваща ерозирала почти отвесна скала. Край пътеката се въргаляха кутийки от бира, няколко големи камъка бяха „маркирани“ с глупави надписи от рода на СПАНКИ 11 и ТАТЕНЦЕТО БЕШЕ ТУК. По средата на пътя пътеката се разклоняваше и втората очевидно водеше обратно до вече несъществуващия магазин за сувенири и до паркинга. В началото й беше забита надупчена от куршуми дървена табела с нарисуван индианец с характерната корона от пера. Отдолу имаше стрелка и много избледнял надпис, който едва се четеше: КЪМ НАЙ-ИНТЕРЕСНИТЕ ПИКТОГРАМИ. Някакъв шегобиец беше нарисувал с флумастер балонче като в комиксите, излизащо от устата на вожда. Вътре беше написано: КАРОЛИН АЛЪН МИ ИЗДУХА ИНДИАНСКИЯ ЧЛЕН.
	Тази пътека беше по-широка, само че Джак не беше дошъл да се любува на изкуството на древните обитатели на Америка, затова продължи нагоре. Стръмнината не беше опасна, но през последните години детектив Хоскинс „тренираше“ само по баровете. Преди да измине три четвърти от пътя, вече едва дишаше, кърпата и ризата му бяха мокри от пот, пред очите му причерняваше. Остави на земята вилата и калъфа с пушката, наведе се и подпря длани на коленете си, докато мъглата пред очите му се разсея и сърцето му почти възвърна нормалния си ритъм. Беше тук, за да избегне ужасната смърт от рака на кожата, който беше погубил майка му. Щеше да е горчива ирония на съдбата, ако вместо това пукнеше от инфаркт.
	Понечи да се изправи, но се спря и присви очи. Под скален перваз, почти скрити в сянката му и защитени от природните стихии, имаше още рисунки, но ако бяха сътворени от хлапета, то тези хлапета бяха мъртви вече стотици години. На една се виждаха човечета-клечки с копия-клечки, заобиколили животно — може би антилопа, но със сигурност рогато. На друга човечета-клечки стояха пред нещо като вигвам. На трета (толкова избледняла, че изображението едва си личеше) човече-клечка стоеше над проснато на земята себеподобно и победоносно бе вдигнало копието си.
	_„Пиктограми_ — каза си Джак, — _и то не най-интересните, както твърди вождът от табелата. Хлапетата от детска градина биха ги нарисували по-добре, само че тези грозотии ще са си тук дълго след като мен вече няма да ме има. Особено ако ракът ме ликвидира.“_
	Вбеси се само като си го помисли. Грабна голям, остър камък и чука с него по скалата, докато заличи пиктограмите.
	_„Така ви се пада, умрели гадове! Така ви се пада! Вече ви няма и аз съм победителят.“_
	Хрумна му, че може би полудява… или вече съвсем се е смахнал. Прогони тази мисъл и продължи изкачването. Най-после се озова на върха и установи, че оттук се виждат паркингът, магазинът за сувенири и препреченият със заковани дъски вход към Мерисвил Хол. Посетителят с татуировките не беше сигурен дали натрапниците ще дойдат тук, но ако това се случеше, Джак имаше задачата да ги очисти. Нямаше да му е трудно с тази страхотна пушка. Ако пък онези потеглеха обратно към Флинт Сити след разговора с човека, заради когото бяха дошли, Джак Хоскинс си беше свършил работата. Посетителят го беше уверил, че и в двата случая ракът ще изчезне и няма да го притеснява повече.
	_„Дали не ме лъже? Дали може само да ме зарази, но не и да ме излекува? Ами ако изобщо го няма? Ако не съществува и съм си го въобразил? Полудявам ли?“_
	Прогони и тези мисли. Отвори калъфа, извади пушката и монтира мерника. Паркингът и входът на пещерата сякаш бяха точно пред него. Ако натрапниците се появяха, щеше да ги вижда големи, колкото билетната каса, която беше заобиколил.
	Седна под сянката на скалния перваз (първо се убеди, че няма змии, скорпиони или други гадинки) и глътна няколко бели хапченца, отпивайки вода от бутилката. После смръкна от коката, която му беше продал Коуди (първокласната колумбийска дрога не беше безплатна). Така. Оттук нататък всичко беше ясно — да чака в засада, както беше правил десетки пъти като служител на закона. Настани се по-удобно и сложи пушката в скута си; от време на време главата му клюмваше, но той нито веднъж не заспа и непрекъснато беше нащрек. Не помръдна, докато слънцето не взе да клони към залез. Чак тогава се изправи и се намръщи — целият се беше схванал.
	— Няма да дойдат — промърмори. — Поне не днес.
	_„Така е_ — каза човекът с татуировките (или Джак си въобрази, че чу гласа му). — _Обаче ти пак ще си тук утре, нали?“_
	Разбира се. Цяла седмица, ако се наложи. Дори цял месец.
	Заслиза обратно, като много внимаваше; само това му липсваше на тази жега — да си изкълчи глезена. Заключи пушката в сейфа, отпи няколко глътки вода от бутилката, която беше оставил в кабината на пикапа (вече беше почти гореща), и потегли обратно към магистралата, откъдето зави към Типит — там щеше да си купи най-необходимото, преди всичко слънцезащитен лосион. И водка. Не биваше да се напива, иначе нямаше да изпълни задачата; само колкото да се осмели да легне на изтърбушения креват, без да мисли как му бяха пъхнали обувката в ръката. Да му се не види, защо му трябваше да влиза в шибания обор в Канинг?
	Размина се с колата на Болтън, движеща се в противоположната посока. Нито той, нито Клод забелязаха с кого се разминават.


>>	9.

	— А сега изплюй камъчето, млади Сабло — каза Лави Болтън, след като Клод потегли да изпълни поръчката й. — Какво става? Какво скри от моето момче?
	Юн не й отговори веднага; първо се обърна към другите:
	— Шерифът на окръг Монтгомъри изпратил двама от неговите хора да огледат местата, фотографирани от Холи. Във фабриката с пречупения кръст намерили купчина окървавени дрехи. Сред тях имало туника на санитар с пришит етикет „Собственост на КХ“.
	— Клиника „Хейсман“ — промърмори Хауи. — Искате ли да се обзаложим какъв ще е резултатът от лабораторния анализ? Аз твърдя, че кръвта по дрехите е на едното или на двете момичета на семейство Хауард.
	— А пръстовите отпечатъци ще са на Хийт Холмс — добави Алек. — Възможно е да са неясни, ако онзи е започнал преобразяването.
	— Не се знае — намеси се Холи. — Не ни е известно колко време е необходимо за промяната, нито дали процесът винаги е един и същ.
	— Тамошният шериф настоява да ни зададе куп въпроси — обясни Юн. — Помолих го да изчака. Като се има предвид с какво сме се сблъскали, искрено се надявам той да не ни се меси.
	— Абе, хора, престанете да си говорите помежду си и кажете какво става — примоли се Лави. — Тревожа се за сина си. Невинен е като онези двамата, а те са мъртви.
	— Разбирам те — каза й Ралф. — Почакай само още минута. Холи, докато с Болтънови пътувахте насам от летището, ти разказа ли им за гробището? Не си, нали?
	— Не. Спазих указанията ти да засегна само най-важното.
	— Момент, момент! Задръжте така! — възкликна Лави. — Преди много години, още когато живеех с нашите в Ларедо, гледах от онези филми за жени бойци…
	— „Мексиканските жени бойци се срещат с Чудовището“ — прекъсна я Хауи. — И ние го гледахме — госпожица Гибни… Холи го беше донесла на диск. Никога няма да спечели „Оскар“, но въпреки това е интересен.
	— Беше с Росита Муньос — продължи Лави, все едно не го беше чула. — _Cholita luchadora._ С моите приятелки искахме да сме като нея. Даже на един Хелоуин се облякох като Росита — мама ми уши Костюма. Правичката да ви кажа, тоя филм беше бая страшен. Имаше някакъв професор… или учен… не помня точно, но Ел Куко му открадна лицето; накрая жените бойци откриха чудовището, което се криеше в крипта в местното гробище. Нали така беше, Холи?
	— Да, защото така се разказва в легендата, поне в испанския й вариант. Като всички вампири и Ел Куко спи при мъртвите.
	— Ако това „нещо“ наистина съществува — промълви Алек, — то наистина е вампир или е подобно на вампир. Пие кръв, за да изгради следващата брънка от веригата. Да се възпроизведе.
	Ралф отново си помисли: „Абе, хора, чувате ли се какво говорите?“ Много харесваше Холи Гибни, същевременно съжаляваше, че са се запознали. Заради нея в главата му бушуваше война, а той жадуваше за примирие.
	Холи се обърна към Лави:
	— Изоставената фабрика, в която полицаите от Охайо са намерили окървавените дрехи, е близо до гробище. Същото, в което са погребани Хийт Холмс и родителите му. Други дрехи са открити в обор, намиращ се недалеч от много старо гробище, където лежат някои предци на Тери Мейтланд. Следва логичният въпрос: наблизо има ли гробище?
	Старицата се замисли, после отговори:
	— Има в Плейнвил, но не и тука. Че ние даже черква си нямаме. Навремето имахме — „Света Дева Опрощаваща“, — ама изгоря преди двайсет години.
	— Да му се не види! — промърмори Хауи.
	— А семеен гроб? — не се отказваше Холи. — Чувала съм, че понякога хората погребват близките си на някое място в имота си.
	— Ами, не знам какво правят другите хора, обаче ние тука нямаме. Нашите са погребани в Ларедо, също и техните майки и бащи. А тези преди тях лежат в гробове в Индиана, където моите хора се преселили след Гражданската война.
	— Ами съпругът ти? — попита Хауи.
	— Джордж ли? Всичките му роднини са от Остин, там го и заровихме, при техните. Чат-пат вземах автобуса и ходех да го навестявам — обикновено на рождения му ден, та да му занеса цветя, — ама откак я хванах тази пуста болест, не съм стъпила там.
	— Е, ударихме на камък — промърмори Юн.
	Лави сякаш не го чу и продължи да разказва:
	— Ако щете, вярвайте, обаче като бях млада и здрава, пеех като славей. И свирех на китара. След гимназията дойдох да живея в Остин заради музиката. На тоя град му викат „Нашвил на Юга“. Хванах се на работа във фабриката за хартия на Бразос Стрийт и лепях пликове, докато чаках да ми излезе късметът и да ме вземат за певица я във „Въртележката“, я в „Счупената спица“ или в друго заведение. И късметът ми излезе, ама за друго — ожених се за отговорника за смяната. За моя Джордж. И не съжалявах, докато той не се пенсионира…
	— Боя се, че се отклоняваме от темата — промърмори Хауи.
	— Остави я да говори — настоя Ралф. Имаше предчувствието, че ще се случи нещо важно. Още беше далеч, но наближаваше. — Продължавай, госпожо Болтън.
	Старицата недоверчиво изгледа Голд, но щом Холи й кимна и се усмихна, тя също се усмихна, запали цигара и отново заразказва:
	— След като Джордж изкара трийсет години служба и взе пенсия, ни накара да се преместим тука, на края на света. Клод беше само на дванайсет — родих го късно, след като вече мислехме, че Бог няма да ни даде деца. Моето момче така и не можа да свикне с Мерисвил, липсваха му забавленията в големия град и безполезните му приятели — правичката да ви кажа, открай време си пати, задето все дружи с непрокопсаници, — а и на мене отначало не ми хареса тука, макар че след време спокойствието и тишината почнаха да ми идват добре. От мен да го знаете — когато човек остарее, иска спокойствие и нищо друго. Може да не ви се вярва, обаче ще дойде време, когато ще го разберете. И като стана дума, тая ваша идея за семеен гроб тука, зад къщата, хич не е лоша, ама Клод сигурно ще ме закара в Остин, та да легна до мъжа си, както в живота. Не е далеч туй време, знам.
	Закашля се, с отвращение погледна цигарата и я забучи в препълнения пепелник, където фасът напук продължи да тлее.
	— Да ви кажа ли защо дойдохме в Мерисвил? На Джордж му щукна да отглежда алпаки. След като измряха скоропостижно, ги замени с кучета от породата голдън дудъл. Да ви светна, ако не знаете — те са кръстоска между голдън ретривъри и пудели. Как мислите, дали природата ще приеме такава мешавица? Ще приеме, ама друг път. Роджър, братът на Джордж, му пусна тая муха. Бог ми е свидетел, че на тоя свят нивгаш не е имало по-голям глупак от Роджър Болтън, обаче мъжът ми реши, че скоро ще се въргалят в пари. Роджър се пресели тука със семейството си и с моя баламурник станаха съдружници. Скоро и кутретата умряха. Тоя тъпанар Роджър беше вложил всичките си спестявания в идиотското начинание и остана без пукнат цент. Взе да си търси работа и… — Изглежда, си спомни нещо, намръщи се и млъкна.
	— Какво стана с Роджър? — подкани я Ралф.
	— Да му се не види! — възкликна Лави Болтън. — Дърта съм, обаче още не ми е изпила чавка акъла. Трябваше да се сетя, щото туй направо щеше да ми избоде очите.
	Той се приведе към нея и хвана ръката й — тактика, която често прилагаше, докато разпитваше свидетели, за да спечели доверието им:
	— За какво говориш, Лави?
	— Роджър Болтън и двамата му синове, братовчедите на Клод, са погребани на около шест километра оттук заедно с още четирима мъже… може да бяха и петима. Както и децата, разбира се, ония близнаци. — Тя поклати глава и въздъхна. — Толкоз се косих, когато Клод го затвориха за шест месеца в „Гейтсвил“ заради някаква дребна кражба. Умирах си от срам. Тъкмо тогаз той взе да се друса… После разбрах, че Бог го е пощадил. Щото ако беше тука, щеше да отиде с тях. Баща му не можеше заради болното си сърце, ама Клоди… да, той щеше да отиде с тях.
	— Къде? — Алек се приведе и се втренчи в нея.
	— В Мерисвил Хол. Там умряха всичките и там ще си останат.


>>	10.

	Добави, че било като в „Том Сойер“, когато Том и Беки се изгубват в пещерата, но накрая се спасяват, обаче близнаците Джеймисън не извадили този късмет. Нито онези, които се опитали да им помогнат. Пещерата погълнала всички.
	— Там ли е работел твоят девер, след като бизнесът с кучетата се е провалил? — попита Ралф.
	Лави кимна:
	— Беше изследвал пещерата — не където водеха туристите, а откъм страната на Ахига, — затуй като кандидатства, тутакси го взеха за екс… екскурзовод — ама че трудна дума… Заедно с другите като него слизаха под земята с групи туристи от по дванайсетина души. Тая е най-голямата пещера в цял Тексас, обаче хората се интересуваха предимно от главната зала. Имаше защо, право да ви кажа — беше същинска катедрала. Викаха й „Залата на звуците“ заради онуй… как му казваха… акустиката. Единият екскурзовод слизаше на дъното — на около сто и петдесет метра по-долу — и шепнешком казваше Клетвата за вярност, а хората горе чуваха всяка думичка. Ехото сякаш отекваше безспирно. Освен това стените бяха покрити с индиански рисунки. Забравих как им викат…
	— Пиктограми — подсказа Юн.
	— Точно. При влизането в пещерата раздаваха на туристите газови лампи „Колман“, та да разгледат картинките и сталактитите, висящи от тавана. До дъното водеше желязна спираловидна стълба — май стъпалата бяха към четиристотин, нещо такова. Няма да ми е чудно, ако още си е там, макар че и пари да ми дават, вече не бих стъпила на нея. Желязото сигурно е ръждясало от влагата. Само веднъж се престраших да я използвам на слизане, но ми се зави свят, а даже не гледах нагоре към сталактитите, както другите хора. Ако щете, вярвайте, после се качих с асансьора. Едно е да слизаш, ама трябва да си много тъп, че да се катериш по четиристотин стъпала, като може да вземеш асансьора.
	Дъното беше дълго около триста метра по диагонал. Монтирани бяха цветни лампи, та да се виждат ивиците от минерали в скалите, имаше и снекбар. За туристите бяха отворени шест-седем коридора, всичките имаха имена. Забравила съм ги, сещам се само за „Галерия Навахо“, където имаше още пиктограми, също за „Дяволската пързалка“ и „Змийски корем“, щото там трябваше да се движиш приведен и даже сегиз-тогиз да пълзиш по корем като змия. Представяте ли си?
	— Да. Ужас! — възкликна Холи.
	— Тия бяха главните. От тях се разклоняваха още много, но бяха затворени, понеже Мерисвил Хол е система от пещери, дузини пещери, една подир друга, все по-надолу и по-надолу. В някои никога не е стъпвал човешки крак.
	— Лесно е да се загубиш — отбеляза Алек.
	— Точно така. Та… ето какво се случи. Два-три коридора, започващи от „Змийски корем“, не бяха преградени нито с дъски, нито с метални решетки — явно на някого му било щукнало, че са прекалено тесни, за да мине човек през тях.
	— Само че не са били прекалено тесни за близнаците — предположи Ралф.
	— Точно така, улучи в десетката, детектив. Карл и Калвин Джеймисън — дребосъци, дето са си търсели белята и са си я намерили. Били с групата, която влязла в „Змийски корем“, вървели най-отзад подир техните, но на излизане вече ги нямало. Родителите… надали трябва да разправям как го приели. Моят девер не бил водач на тази група, ама се включил в търсенето на близнетата. Даже може да е водил издирвачите, макар че никога няма да научиме дали е било така.
	— И синовете му ли са били в същата група? — попита Хауи. — Братовчедите на Клод.
	— Да, сър. И те работеха на половин ден в пещерата и щом чули какво е станало, тутакси изтърчали там. Събрали се и много хора, щото новината се разчула мълниеносно. Отначало си мислели, че е фасулска работа. Чували виковете на момченцата и знаели точно в кой коридор са се вмъкнали, понеже когато единият водач го осветил с фенерчето си, видял малкия пластмасов вожд Ахига, който бащата бил купил от сувенирния магазин. Сигурно фигурката била изпадна от джоба на малкия, докато е пълзял. Да, чували виковете на децата, но нито един възрастен човек не можел да се промуши през прохода, даже играчката не могли да достигнат. Извикали им да се върнат, като се ориентират по гласовете на хората отвън, а пък ако не могат да се обърнат, да пълзят заднешком. Започнали да им святкат с фенерчетата и отначало им се сторило, че хлапетата се приближават, после обаче гласовете им взели да заглъхват, докато накрая вече не се чували. Мен ако питате, хлапетата никога не са били близо до изхода.
	— Акустиката… тя е подвела спасителния екип.
	— _Si, senor._ Тогаз Роджър предложил да заобиколят и да влязат откъм страната на Ахига — познавал я добре от проучванията си и разбирал от спе… спелелогия… спелеология, да. Щом се озовали там, пак чули съвсем ясно как момчетата викат и плачат, затуй взели от склада въже и газови лампи и се върнали да извадят децата. Изглеждало фасулска работа, само че и те загинали.
	— Знаеш ли какво се е случило? — попита Юн. — Знае ли някой?
	— Ами, както ви казах, това долу е лабиринт. Оставили един човек да размотава въжето и ако трябва, да завърже за него още едно. Тоя човек се казваше Ев Бринкли. Напусна града веднага след трагедията и замина за Остин. Беше съсипан… но поне беше жив и можеше да се радва на слънцето. Другите… — Лави въздъхна. — Те никога повече няма да видят слънцето.
	Ралф си представи ужаса на децата, заклещени под земята, на родителите им, на спасителите… и по израженията на другите разбра, че и те си мислят същото.
	— Въжето се размотавало и тъкмо когато оставали около три метра, нещо гръмнало, все едно хлапе взривило бомбичка в тоалетна чиния със спуснат капак. Ето какво се е случило според мене: някой глупак е стрелял с пистолет, за да насочи децата към спасителите, и е станало срутване. Залагам хилядарка, че не е бил Роджър. Старият Родж вършеше какви ли не глупости, особено оная с кучетата, обаче не би стрелял в пещера, щото не се знае къде ще рикошира куршумът.
	— Или къде заради силния звук ще се срути сводът — промърмори Алек. — Все едно, като стреляш с пушка, да предизвикаш падането на лавина.
	— И те били смазани от падналия свод — тихо каза Ралф.
	Лави въздъхна и оправи канюлата, която се беше изместила:
	— Не. Сигурно тая щеше да е по-лека смърт. Ако не друго, поне по-бърза. Само че хората в голямата пещера — „Залата на звуците“ — ги чували как викат за помощ също като близнаците. Отвън вече се били събрали шейсет-седемдесет души — мъже и жени, — готови да направят, каквото могат. Моят Джордж настояваше да иде, щото братът и племенниците му бяха сред затрупаните, затуй накрая кандисах, обаче настоях да ида с него, за да не направи някоя глупост, като да се опита да се включи в спасяването. Това щеше да го довърши.
	— По време на злополуката Клод е бил в изправителния дом, така ли? — попита Ралф.
	— Май му викаха професионално училище „Гейтсвил“, само че си беше точно изправителен дом.
	Холи беше извадила от чантата си бележник и усърдно си записваше всичко.
	— Докато с Джордж стигнем до Мерисвил Хол, вече се беше стъмнило. Паркингът отпред е голям, ама беше претъпкан. Бяха монтирали прожектори и човек, като гледаше колите, пикапите и камионите, щеше да си рече, че се снима холивудски филм. Спасителите влязоха през входа на Ахига, носеха мощни електрически фенерчета, каски и дебело подплатени елеци досущ като бронежилетки. Проследиха въжето, за да стигнат до мястото, на което беше паднал сводът; вървяха дълго, през повечето време газейки в застояла вода. През цялата нощ и почти до обед на другия ден разчистваха отломките, за да си проправят път. По туй време хората в голямата пещера вече не чували писъците на затрупаните.
	— Доколкото разбирам, твоят девер и хората му не са чакали от другата страна, за да бъдат спасени — отбеляза Юн.
	— Точно така. Нямало ги. Роджър или някой друг сигурно си е мислел, че знае как да стигнат до голямата пещера; може и да са се изплашили, че друг участък ще се срути. Тайната завинаги ще остане погребана. Отначало отбелязвали пътя си — драскали по стените и хвърляли след себе си монети и парченца хартия. Някой даже оставил картата си за боулинг от залата в Типит. Още един страйк и е щял да има право на безплатна игра. Това го писаха във вестника.
	— Също както Хензел и Гретел са оставяли след себе си трохички — замислено промърмори Алек.
	— После изведнъж следите спрели — продължи Лави. — Точно по средата на галерията. Никакви маркировки по стените, никакви монети, никакви хартиени топчета.
	_„Като следите от стъпки, за които ми разказа Бил Самюълс“_ — помисли си Ралф.
	— Хората от втория екип продължили напред — тихичко викали приятелите си, осветявали галерията с фенерчетата си, но никой не им отговорил. Оня репортер от остинския вестник по-късно разпитал момчетата от тоз екип и всички разправяли едно и също: нямало начин да изберат по коя пътека да тръгнат, пътеките били прекалено много, всички се спускали надолу — някои водели до задънени коридори и до комини, тъмни като кладенци. Не трябвало да викат силно, за да не стане друго срутване, обаче един все пак изкрещял и пак паднало парче от свода. Тогава решили да се махнат час по-скоро.
	— Не вярвам да са се отказали от търсенето само след един опит — намеси се Хауи.
	— Разбира се, че не се отказаха. — Лави извади от хладилната чанта още една кутийка кока-кола, отвори я и на един дъх изпи половината. — Не съм свикнала да говоря толкоз много и устата ми пресъхна. — Тя провери кислородната бутилка. — И тази скоро ще е празна, ама има резервна в банята, дето са ми санитарните материали, та ако някой иска да ми я донесе…
	— Аз ще отида — предложи Пели.
	Ралф въздъхна с облекчение, че Лави не запали цигара, докато Алек сменяше бутилките. После тя продължи:
	— Проведоха се цяла дузина издирвателни експедиции — години наред, чак до земетресението през 2007-а. После вече беше прекалено опасно. То, това земетресение, не беше много силно, само три-четири по Рихтер, но пещерите са неустойчиви, нали се сещате? „Залата на звуците“ издържа, макар да изпопадаха сталактити. Много коридори обаче рухнаха, със сигурност и „Галерия Навахо“. Оттогаз Мерисвил Хол е затворена. Главният вход е запечатан, мисля, че и онзи отзад, Ахига.
	Известно време всички мълчаха. Ралф не знаеше какво мислят другите, но той си представяше колко страшно е било да умреш бавно под земята, сред пълен мрак. Насилваше се да прогони тези мисли, но не можеше.
	— Знаете ли какво ми каза веднъж Роджър? — попита Лави. — Трябва да е било горе-долу шест месеца преди да умре. Каза ми, че Мерисвил Хол може би стига чак до дълбините на ада. Мисля си, че там вашето изчадие ще си е като у дома, а?
	— Нито дума за това пред Клод, когато се върне — предупреди я Холи.
	— О, той го знае. Загиналите бяха негова кръв. Не обичаше братовчедите си, щото бяха по-големи от него и често го тормозеха, обаче все пак му бяха кръв.
	Холи се усмихна, но невесело:
	— Не се и съмнявам, обаче не му е известно, че ние знаем. И така трябва да си остане.


>>	11.

	Лави, която вече изглеждаше на края на силите си, заяви, че за седем души ще е неудобно да се хранят в малката кухня, затова е най-добре да вечерят в беседката зад къщата. Обясни с присъщата на майките гордост, че Клоди сам я бил построил с материали от „Хоум Депо“.
	— Може отначало да ви е горещичко, ама по това време излиза ветрец, освен туй има мрежа против комари и други гадинки — добави.
	Холи я посъветва да си полегне и да остави гостите да подредят масата за вечеря.
	— Ама ти не знаеш къде са чиниите и всичко друго, дето трябва!
	— Не се безпокой — усмихна се Холи. — Професията ми е да намирам разни неща. А и господата сигурно ще ми помогнат.
	Лави неохотно се съгласи, подкара инвалидната количка към спалнята си и след малко всички чуха как запъшка, докато се прехвърля на леглото, а след това — жалостивото стенание на пружината.
	Ралф излезе на верандата, за да се обади на Джийни. Тя вдигна на първото позвъняване и бодро изчурулика:
	— Домът на Извънземното.
	— Как е положението?
	— Всичко е наред… освен телевизията. Господата полицаи Рамидж и Йейтс гледаха НАСКАР, направо ме побъркаха. Предполагам, че са правили залози, но със сигурност знам, че ометоха до трохичка шоколадовия сладкиш.
	— Горката ти.
	— А, още нещо — Бетси Ригинс дойде да ми покаже бебето си. Никога няма да й го кажа, но малкият е копие на Уинстън Чърчил.
	— Ясно. Слушай, искам или Трой, или Том да остане и през нощта.
	— Нека останат и двамата, та да се погушкаме и поцелуваме.
	— Чудесна идея. И да снимаш, чу ли? — Той наостри уши — приближаваше се кола. Клод Болтън пристигаше от Типит с вечерята. — Не забравяй да заключиш вратите и да включиш алармата.
	— Не бяха от голяма полза онази вечер.
	— Все пак го направи заради мен. — Човекът, който си приличаше като две капки вода с посетителя, навестил Джийни посред нощ, слезе от колата и за миг Ралф изпита странното чувство, че вижда двойно.
	— Слушам и изпълнявам, детектив Андерсън. Открихте ли нещо?
	— Трудно е да се каже — уклончиво отговори той; всъщност бяха открили много и все неприятни неща. — Ще се опитам да ти се обадя по-късно. До скоро.
	— Добре, пази се.
	— И ти. Обичам те.
	— И аз те обичам. И _наистина се пази_.
	Ралф слезе от верандата, за да помогне на Клод да пренесе до беседката дванайсетте найлонови плика от „Раят на магистралата“.
	— Предупредих, че кльопачката ще изстине. Ама кой да ме чуе? Такава си е майка ми и такава ще си остане.
	— Не се тревожи, ще е вкусно.
	— Да, бе. Претопленото пилешко за нищо не става. Взех картофено пюре, че претоплените пържени картофи са гадни. — Тръгнаха към къщата, но той спря, преди да се качат на верандата: — Поговорихте ли си с майка ми?
	— Да — лаконично отговори Ралф, защото не можеше да измисли как да продължи. Клод го спаси от неловкото положение:
	— Не ми казвай. Оня може би ми чете мислите.
	— Вярваш ли, че съществува?
	— Вярвам на всичко, в което вярва онази Холи. Вярвам и че снощи тук май се е навъртал някой. Затуй не искам да знам за какво сте си говорили с мама.
	— Правилно. Смятам, че някой от нас трябва да пренощува тук. Предлагам да остане лейтенант Сабло.
	— Неприятности ли очакваш? Защото в момента не усещам нищо освен глад.
	— Е, не точно неприятности — отговори Ралф. — Казах си, че ако нещо лошо се случи тук и ако има очевидец, убеден, че злодеят много прилича на Клод Болтън, ще е хубаво полицай да свидетелства как не си напускал къщата на майка си.
	— Да, май имаш право — замислено промърмори Клод. — Само че нямаме стая за гости. Диванът е разтегателен, обаче се случва майка ми да я мъчи безсъние и тогава отива в дневната да гледа телевизия. Луда е по ония проповедници — мошеници, дето все просят пари за „благородна кауза“… Ха, сетих се. В задното антре държим резервен дюшек, а нощта ще е топла. Лейтенантът може да спи навън.
	— В беседката?
	Клод се засмя:
	— Точно! Сам я построих с ей тези две ръце.


>>	12.

	Холи препече за пет минути пилешкото на най-горната скара в готварската печка и то хвана хрупкава коричка. Седмината вечеряха в беседката (Клод беше монтирал рампа за инвалидната количка на Лави) и разговорът след това беше оживен и приятен. Клод се оказа страхотен разказвач и развесели компанията с историите (забавни и духовити, но не и цинични) за кариерата си като „специалист по сигурността“ в „Само за джентълмени“. Всички много се смяха, най-гръмко се кикотеше госпожа Лави Болтън. Гвоздеят на вечерта беше разказът на Хауи Голд как един негов клиент, опитвайки се да докаже, че е психически негоден да бъде изправен пред съда, си беше смъкнал панталона и го беше размахал пред съдията. Лави се смя толкова дълго, че накрая се закашля и едва не припадна.
	Причината за пътуването им до Мерисвил не беше спомената нито веднъж.
	Лави не си беше отпочинала достатъчно преди вечерята, затова, щом се нахраниха, заяви, че пак ще си легне:
	— Като си купиш храна за вкъщи, не се налага да миеш купища тенджери и тигани, а чиниите и приборите ще измия утре сутринта, ей тъй, както си седя на количката. Само глупавата кислородна бутилка ми пречи, ама няма как. — Обърна се към Юн: — Още ли държиш да спиш навън, лейтенант Сабло? Представи си, че пак дойде някой като снощи…
	— Няма страшно, госпожо. Въоръжен съм, пък и на чист въздух е по-приятно.
	— Както кажеш. Ама да знаеш, че винаги можеш да влезеш в къщата. Нищо чудно след полунощ да излезе силен вятър. Задната врата ще е заключена, обаче ключът е ей там. — Тя посочи една голяма саксия, скръсти ръце на мощната си гръд и леко се поклони. — Свестни хора сте вие. Благодарна съм, задето искате да помогнете на моето момче. — Обърна количката и я подкара към къщата. Шестимата поседяха още малко в беседката.
	— Госпожа Болтън е добра жена — отбеляза Алек.
	— Имаш право — кимна Холи.
	Клод си запали една „Типарило“ и се усмихна:
	— Ченгетата са на моя страна и ме пазят. За първи път ми се случва. Яко!
	— Има ли „Уолмарт“ в Плейнвил? — попита Холи. — Искам да купя някои неща и обожавам магазините на тази верига.
	— Няма. И по-добре, щото майка също ги обожава и отидем ли там, с часове не мога да я изкарам. Ние, тукашните, си имаме „Хоум Депо“ в Типит.
	— И това върши работа. — Тя стана. — Преди да си тръгнем, ще измием съдовете, за да не се мъчи майка ти сутринта. Утре ще се върнем за лейтенант Сабло, после потегляме обратно. Мисля, че приключихме тук. Нали, Ралф? — Погледът й му подсказа, че трябва да отговори утвърдително. Тя се обърна към Голд и Пели:
	— Вие как мислите?
	— Имаш право — кимна Хауи.
	— Нямаме повече работа тук — побърза да потвърди Алек.


>>	13.

	Влязоха обратно в къщата само петнайсет минути след като Лави величествено се беше оттеглила с инвалидната си количка, но от стаята й се разнасяше задавеното й хъркане. Юн напълни умивалника с препарат, запретна ръкави и се захвана да мие няколкото чинии и прибори от вечерята. Ралф ги подсуши с кърпа, Холи ги прибра. Навън още беше светло и Клод заедно с Хауи и Алек обиколиха къщата, като оглеждаха за следи, оставени от снощния „посетител“… ако наистина е имало такъв.
	— Нямаше да се тревожа, ако си бях оставил пистолета вкъщи — отбеляза по-късно Юн. — За да взема от банята кислородната бутилка, трябваше да мина през стаята на госпожа Болтън. Възрастната дама е добре подготвена: на нощното шкафче държи „Ругер Американ 10+1“ и резервен пълнител, а до прахосмукачката „Електролукс“ — дванайсеткалиброва пушка „Ремингтън“. Не знам какво притежава _Клоди_, но несъмнено и той е въоръжен.
	— Но… нали е осъждан? — учуди се Холи.
	— Да — кимна Ралф, — само че сме в Тексас. Освен това мисля, че той се е поправил.
	— Несъмнено — кимна тя.
	— И аз съм на същото мнение — отбеляза Юн. — Изглежда, е обърнал следващата страница в живота си и коренно се е променил. Случва се с мнозина, след като посещават сбирките на Анонимните алкохолици или на Анонимните наркомани, и тогава е като истинско чудо. Но Другия не би могъл да избере по-подходящ човек, в когото да се преобрази, не мислите ли? Бил е наркопласьор и е лежал в затвора, както и член на бандата „Сатанинската седморка“ — кой би повярвал на твърденията му, че е бил натопен?
	— Никой не повярва на Тери Мейтланд — печално промълви Ралф, — а той беше неопетнен.


>>	14.

	Стигнаха до „Хоум Депо“, когато вече се смрачаваше, и се върнаха в мотела чак след девет. (Джак Хоскинс не пропусна да ги забележи, защото дебнеше през пролуката в щорите, без да престава да разтърква „онова“ място на врата си.)
	Занесоха покупките в стаята на Ралф и ги подредиха на леглото: пет ултравиолетови фенерчета (с допълнителни батерии) и пет жълти каски.
	Хауи взе едното фенерче, включи го и примижа от ослепителната ярколилава светлина:
	— Това чудо наистина ли ще покаже следите му?
	— Да, ако ги има — отговори Холи.
	— Пфу! — Голд остави обратно фенерчето, сложи си едната каска и застана пред огледалото на тоалетката. — Приличам на кретен — промърмори.
	Никой не го опроверга.
	— Наистина ли ще се опитаме да го направим? — продължи той. — Не е риторичен въпрос. Още се мъча да го възприема, но ми е трудно.
	— Едва ли ще убедим тексаската полиция да се включи — отбеляза Алек. — Какво ще им кажем? Че според нас някакво чудовище се крие в пещерата Мерисвил Хол?
	— Ако не го направим, онзи ще продължи да убива деца — настоя Холи. — Така се поддържа жив.
	Хауи се обърна към нея и почти с укор промърмори:
	— Как ще влезем там? Госпожа Болтън каза, че сега пещерата е непристъпна като монахиня. А и дори да влезем, къде ни е въжето? Защо не купихте от „Хоум Депо“? Сто на сто продават въжета…
	— Няма да ни е необходимо — прекъсна го Холи. — Ако онзи е там (в което съм почти сигурна), едва ли е влязъл надълбоко. Първо, защото се страхува да не се загуби или да не бъде затрупан при ново срутване. Второ, мисля, че силите му са поизчерпани. Сега би трябвало да е в хибернационния етап от преобразяването си, но вместо това е хабил енергия.
	— За да се проектира ли? — изгледа я Ралф. — Така ли мислиш?
	— Да. Грейс Мейтланд и жена ти са видели проекции. Мисля, че частица от физическата му същност _е била там_, ето защо в дневната ви имаше следи от него и е могъл да премести стола и да включи лампата над печката; повтарям — само частица, иначе щеше да остави отпечатъци върху новия мокет. Проектирането изцежда силите му; мисля, че е бил истински само веднъж — пред съдебната зала, когато Тери Мейтланд беше убит. Знаеш ли защо? Понеже е бил гладен и е знаел, че там го чака пиршество.
	— Бил е там в действителност, обаче как така го няма на видеозаписите? — недоумяващо попита Хауи. — Все едно е вампир, който не се отразява в огледалата, така ли? — добави, сякаш очакваше опровержение, но Холи кимна:
	— Точно така.
	— В такъв случай вярваш, че той е свръхестествен.
	— Не знам какво е.
	Голд свали каската и я хвърли на леглото:
	— Само налучкваш, нищо повече.
	Думите му явно я наскърбиха и тя не продума, сякаш не знаеше как да отговори. Нито пък забелязваше онова, което виждаха Ралф и Алек — адвокат Хауард Голд беше изплашен. Ако се проваляха, щяха да го лишат от правото да упражнява професията си; вече нямаше да се провиква: „Възразявам, господин съдия!“ Нямаше да иска анулиране на процеса.
	— Още ми е трудно да приема теорията за Ел Куко и за същества, променящи формата си, но вече приемам, че е имало _друг_. Заради находките в Охайо и понеже е невъзможно Тери Мейтланд да е бил едновременно на две места.
	— Според мен Другия се е издънил, като се е преобразил в Тери Мейтланд — намеси се Алек. — Защото не е знаел, че Тери ще бъде на конференцията в Кап Сити, както и за безупречната му репутация. Повечето му жертви са като Хийт Холмс — хора с тъмно минало, чиито алибита не струват пукната пара.
	— Няма логика — възрази Ралф и когато Алек повдигна вежди, побърза да обясни: — Ако той е разполагал с… не знам как да се изразя. Да, имал е спомените му, но не само тях, а нещо като…
	— Карта на съзнанието му — подсказа Холи.
	— Добре, става. Приемам, че може да е пропуснал нещо, както хората, които четат скоростно, пропускат подробности, докато профучават през текста, но тази конференция е била от голямо значение за Тери.
	— Тогава защо го е… — подхвана Алек Пели.
	— Може би е бил принуден. — Холи беше взела едното ултравиолетово фенерче и осветяваше стената, на която се очерта призрачен отпечатък от ръката на предишен обитател на стаята — гледка, който Ралф Андерсън би предпочел да си спести. — Може би гладът му е попречил да изчака появата на по-подходяща жертва.
	— Или пък не му е пукало — каза Ралф. — Често се случва със серийните убийци, особено малко преди да бъдат заловени. Тед Бънди, Ричард Спек, Джон Гейси… в един момент, започнали да вярват, че те са законът. Че са недосегаеми. Станали прекалено самоуверени, увлекли се и започнали да се изсилват. А този „друг“ не се е изсилил много, нали? Само си помислете: ние щяхме да предявим обвинение на Тери и да го съдим за убийството на Франк Питърсън въпреки всичко, което ни беше известно. Алибито му беше желязно, но бяхме убедени, че е скалъпено.
	_„И донякъде ми се иска да вярвам, че е било така. В противен случай това ще преобърне на сто и осемдесет градуса представите ми за света, в който живея.“_
	Втресе го и му се повдигна. Възможно ли е през двайсет и първи век нормален човек да повярва в чудовище, способно да се преобразява в каквото си пожелае? Ако човек повярваше, че Ел Куко на Холи съществува, тогава всичко ставаше ясно. Вселената е безкрайна.
	— Вече не е самоуверен — промълви Холи. — Досега, след като е убивал някого, е оставал с месеци на същото място, докато трае преобразяването му. Отивал е другаде едва след пълната или почти пълната промяна. Всичко, което прочетох по въпроса, както и наученото в Охайо потвърждават теорията ми. Сега обаче е бил принуден да промени обичайния си метод. Принуден е бил да избяга от Флинт Сити, след като онзи хлапак е разбрал за скривалището му в обора. Знаел е, че полицията ще довтаса. Ето защо е дошъл тук по-рано от предвиденото, за да не изпуска от око Клод Болтън. И е открил съвършеното скривалище.
	— Мерисвил Хол — промълви Алек.
	Холи кимна:
	— Само че ние имаме предимство: той не подозира, че знаем. Да, Клод знае, че чичото и братовчедите му са погребани там, обаче няма представа, че Другия прекарва времето в хибернация във/или близо до гробища, като предпочита да са свързани с родственици на човека, в когото се преобразява. Убедена съм, че не греша. Трябва да е така!
	_„Защото ти се иска“_ — помисли си Ралф, но колкото и да опитваше, не намираше пукнатини в логиката й. Теорията й беше издържана, стига да повярваха в нещо невероятно: свръхестествено същество, следващо повели, които никога нямаше да разберат.
	— Дали Лави няма да му каже? — попита го Алек.
	— Не вярвам. Ще си мълчи, защото е в негова полза.
	Хауи пак взе едно фенерче и го насочи към дрънчащия климатик, върху който веднага се очертаха призрачни отпечатъци от пръсти. Той изключи фенерчето и подхвърли:
	— Ами ако е имал помощник? Граф Дракула си е имал Ренфийлд. Доктор Франкенщайн — гърбушкото Игор, който…
	— Това е широко разпространената заблуда — прекъсна го Холи. — В оригиналния филм „Франкенщайн“ асистентът на лекаря се казва Фриц и ролята се изпълнява от Дуайт Фрай, който играе и Ренфийлд в „Дракула“. По-късно Бела Лугоши…
	— Грешката е моя, но въпросът остава: има ли съучастник Другия? Някой, на когото е възложил да ни следи. Не ви ли се струва логично? Дори да не знае, че сме разбрали за Мерисвил Хол, той е неспокоен, защото сме твърде близо.
	— Разбирам накъде биеш — намеси се Алек, — обаче серийните убийци по принцип са единаци и най-дълго остават на свобода онези, което не се задържат на едно място. Разбира се, има изключения, но мисля, че „нашият човек“ не е сред тях. Прехвърлил се е от Флинт Сити в Дейтън. Ако проследите „кариерата му“ преди Охайо, може би ще откриете убити деца в Тампа, Флорида, или в Портланд, Мейн. Една африканска поговорка гласи: „Човек пътува най-бързо, когато е сам.“ Пък и кой би могъл да му е съучастник?
	— Някой откачен! — заяви Хауи.
	— Да речем, че си прав — намеси се Ралф. — Как го намира? Чрез обява във вестника или го взема под наем от психиатрична клиника?
	— Добре, де — промърмори Голд. — Приемаме, че е сам, крие се в Мерисвил Хол и чака да го хванем. Да го изложим под унищожителните лъчи на слънцето, да му забием кол в сърцето или и двете.
	— В романа от Брам Стокър отсякоха главата на Дракула и му запушиха устата с чесън — обясни Холи.
	Хауи хвърли фенерчето на леглото и вдигна ръце:
	— Бива. Отиваме в „Шопуел“, купуваме чесън и сатър, защото пропуснахме да се снабдим от „Хоум Депо“.
	— И куршум в главата ще свърши работа — намеси се Ралф.
	Помълчаха, като че ли обмисляха всички варианти, после Голд заяви, че отива да си легне, и добави:
	— Преди това ми кажете какъв е планът за утре.
	Ралф предположи, че Холи ще отговори, но тя безмълвно извърна поглед към него. Едва сега той забеляза с тревога (и със съчувствие) тъмните сенки под очите й и бръчките, вдълбали се в ъгълчетата на устните й. Самият той беше уморен, навярно всички бяха изтощени, ала Холи Гибни беше на края на силите си, само куражът й я крепеше. За човек с нестабилна психика това бе равнозначно на ходене по тръни. Или по натрошени стъкла.
	— Няма да предприемаме каквото и да било преди девет — отговори той. — Трябва да спим поне осем часа, дори повече, ако е възможно. После си стягаме багажа, напускаме хотела, връщаме се в къщата на Болтън да вземем Юн й оттам потегляме към Мерисвил Хол…
	— Което ще е голяма грешка, ако искаме Клод да си помисли, че се връщаме у дома — прекъсна го Алек. — Ще се учуди, че не тръгваме обратно към Плейнвил.
	— Добре де, ще кажем, че първо отиваме в Типит, защото… ммм… ами, понеже сме забравили да купим нещо от „Хоум Депо“.
	— Доста прозрачно — отбеляза Хауи.
	— Помниш ли името на щатския полицай, който навести Клод, за да разговаря с него?
	Ралф не си спомняше, но в айпада си беше въвел цялата информация, свързана с този случай. Процедурата си е процедура дори когато преследваш вампир.
	— Казва се Оуен Сайп.
	— Добре. Ще кажете на Клод и на маминка (което ще е равнозначно да кажете на Другия, ако той наистина чете мислите на Болтън), че се е обадил полицай Оуен Сайп, за да съобщи, че човек, отговарящ на описанието на Клод, е издирван от ченгетата в Типит във връзка с обир, кражба на кола или проникване с взлом в частен дом. Юн ще потвърди, че Клод си е бил вкъщи през цялата нощ…
	— Не и ако самият той е спал в беседката — намръщи се Ралф.
	— Твърдиш, че не би могъл да чуе, когато Клод включи двигателя? Гърнето на неговата таратайка още преди две години е било за смяна.
	Ралф се усмихна:
	— Имаш право.
	— Така. Казвате, че заминавате за Типит да разберете за какво става въпрос и че ако тази следа води наникъде, отлитаме обратно за Флинт Сити. Как ти се струва?
	— Добре. Само гледай Клод да не види фенерчетата и каските.


>>	15.

	Единайсет часът мина и замина; Ралф лежеше на изтърбушения мотелски креват и си казваше, че трябва да изгаси лампата, обаче не я изключваше. Обади се на Джийни и разговаря с нея почти половин час — за разследването, за Дерек, за маловажни неща. После реши да включи телевизора — може би любимите на Лави Болтън среднощни проповедници щяха да му подействат като приспивателно… или поне щяха да прекратят безумната гонитба на мислите в главата му, — но като натисна копчето на дистанционното, на екрана се появи съобщение: В МОМЕНТА САТЕЛИТНАТА АНТЕНА НЕ РАБОТИ, БЛАГОДАРИМ ВИ ЗА ТЪРПЕНИЕТО. Тъкмо когато посегна да изгаси нощната лампа, някой тихо почука на вратата. Той прекоси стаята, понечи да отвори, но се отказа и погледна през шпионката — напразно, защото беше зацапана от мръсотия или от нещо друго.
	— Кой е? — попита.
	— Аз съм. — Гласът на Холи беше плах като почукването й.
	Ралф й отвори. Тениската й се беше измъкнала от панталона, сакото, което беше наметнала, защото навън бе застудяло, бе провиснало комично на една страна. Надигащият се вятър разрошваше късата й прошарена коса. Ралф забеляза, че тя носи айпада си, после забеляза и друго — че той е по боксерки, които не се закопчават отпред и леко зеят. Спомни си как като хлапета се майтапеха: _„Кой ти даде разрешително за продажба на хотдози?“_
	— Събудих ли те?
	— Не. Заповядай.
	Тя се поколеба, после влезе в стаята и седна на единствения стол, а Ралф побърза да си обуе панталона и започна да я кори:
	— Защо не се опиташ да поспиш, Холи? Изглеждаш капнала от умора.
	— Вярно е. Само че понякога ми се струва, че когато съм преуморена, заспивам по-трудно. Особено ако съм разтревожена и притеснена.
	— Защо не опиташ с амбиен?
	— Не се препоръчва на хора, които вземат антидепресанти.
	— Разбирам.
	— Направих някои проучвания. Понякога това ми помага да заспя. Започнах с вестникарските публикации за трагедията, за която ни разказа майката на Клод. Била е широко отразена, открих любопитни подробности. Реших, че ще представляват интерес за теб.
	— Ще ни помогнат ли?
	— Така мисля.
	— Тогава ме интересуват.
	Той се настани на леглото, Холи седна на крайчеца на стола.
	— Така. Лави говореше за входа на Ахига, спомена още как от джоба на единия близнак била изпаднала пластмасова фигурка, изобразяваща вожда Ахига. — Тя включи айпада си. — Тази фотография е заснета през 1988 година.
	На тонираната в сепия снимка се виждаше индианец с благородно лице, заснет в профил. На главата си носеше украса от пера, които му стигаха до кръста.
	— Отначало вождът живеел с малка група от племето навахо в резервата „Тигуа“ близо до Ел Пасо, после се оженил за белокожа и се преселил първо в Остин, където с него се отнасяли зле, после в Мерисвил — там го приели като свой, след като си отрязал косата и приел християнската вяра. Жена му имала малко спестени пари, с които отворили Мерисвилския пункт за разменна търговия, който след време бил преобразуван в „Индиански мотел & закусвалня“.
	— Мил роден дом. — Ралф огледа мизерната стая.
	— Да. Ето тук е вождът Ахига през 1926-а, две години преди да почине. По това време вече се е казвал Томас Хигинс. — Тя му показа втора снимка.
	— Леле! Ако не беше същият благороден профил, нямаше да го позная. — Профилът беше същият, но страната откъм обектива беше прорязана от бръчки и украсата за глава я нямаше. Бившият вожд на племето навахо носеше очила без рамки, бяла риза и вратовръзка.
	— Освен че упражнявал най-успешната търговска дейност в Мерисвил, вождът Ахига, наричан още Томас Хигинс, бил откривателят на пещерата и човекът, който организирал първите туристически обиколки. Били много популярни.
	— Само че пещерата носи името на градчето вместо неговото — промърмори Ралф. — Не ме учудва. Може да е приел християнството и да е бил преуспяващ търговец, но за местните си е останал червенокож. От друга страна, мисля, че са се отнасяли с него по-човеколюбиво, отколкото християните в Остин. Трябва да им го признаем. Продължавай.
	Тя му показа друга снимка — дървена табела с рисунка на вожда Ахига с индианската украса от пера на главата и с надпис отдолу: КЪМ НАЙ-ИНТЕРЕСНИТЕ ПИКТОГРАМИ. Холи плъзна пръст по екрана, за да увеличи изображението, и Ралф видя пътека през скалите.
	— Пещерата носи името на града, но вождът е получил „утешителна печалба“ — нарекли са Ахига задния вход. Е, не е грандиозен като „Залата на звуците“, но пък води право към нея. През този вход персоналът внасял доставките, той служел и за евакуация при спешни случаи.
	— Оттам са влезли спасителните екипи, надявайки се да открият друг коридор, който да ги отведе при децата, така ли?
	— Точно така. — Холи се приведе към екрана, очите й блестяха. — Главният вход не само е преграден с дъски, Ралф, ами е циментиран. Местните не са искали други трагични случаи. Входът на Агиха също е бил преграден, но в нито една дописка не се споменава, че е бил циментиран.
	— Не означава, че не е бил.
	Холи нетърпеливо тръсна глава:
	— Знам, но ако не са го…
	— … свръхестественото същество е влязло оттам. Убедена си.
	— Първо трябва да огледаме входа и ако забележим влизане с взлом…
	— Разбирам — прекъсна я Ралф — и съм съгласен с теб. Браво. Истинска професионалистка си, Холи.
	Тя срамежливо сведе поглед и смотолеви някакви благодарствени думи като жена, която не знае как да приема комплименти:
	— Много си любезен.
	— Не е любезност. По-способна си от Бетси Ригинс и _сто пъти_ по-способна от онова нещо, заемащо ценно пространство и наречено Джак Хоскинс. Той скоро ще се пенсионира и ако зависеше от мен, щях да те назнача на секундата.
	Холи поклати глава, обаче с усмивка:
	— Стигат ми нарушителите на съдебната гаранция, мошениците, опитващи се да препродадат откраднати вещи, и изгубените кучета. Никога повече не искам да участвам в разследване на убийство.
	Ралф стана:
	— Връщай се в стаята си и гледай да поспиш. Ако предположенията ти са верни, утре ще сме като във филм.
	— След малко. Дойдох тук и заради нещо друго. Седни, ако обичаш.


>>	16.

	Макар че сега беше много по-силна и уравновесена личност, отколкото в деня, когато имаше щастието да се запознае с Бил Ходжис, Холи нямаше навика да поучава хората да си променят поведението, нито да твърди, че допускат голяма грешка. По-младата Холи Гибни приличаше на изплашено мишле, бързащо да се скрие в дупката си, и често си казваше, че единствено самоубийството ще я избави от непрекъснатия страх, усещането за непълноценност и срама. В деня, в който Бил седна до нея зад сградата на погребалната агенция, в която тя не можеше да се насили да влезе, Холи изпитваше най-вече усещането, че е загубила нещо жизненоважно; не само портмонето или кредитната карта, а живота, който можеше да води, ако обстоятелствата бяха малко по-различни или ако Бог беше благоволил при сътворяването й да вложи в нея малко повече от някакво важно химическо вещество.
	_„Мисля, че е твое и си го загубила_ — беше казал Бил, без всъщност да го изрече. — _Заповядай, прибери си го в джоба.“_
	Той вече беше мъртъв, а тя се беше запознала с друг човек, който толкова много приличаше на покойния й ментор: притежаваше неговата интелигентност, чувството му за хумор и най-вече упоритостта му. Сигурна беше, че Бил ще го хареса, защото и детектив Ралф Андерсън не се отказваше, докато не довърши започнатото.
	Но помежду им имаше и разлики, и то не само защото Ралф бе с трийсет години по-млад, отколкото бе Бил, когато почина. Една от тези разлики бе, че Ралф Андерсън беше допуснал ужасната грешка да арестува публично Тери Мейтланд, без да проумее напълно сериозността на случая — може би не най-фаталната, макар чувството за вина да не му даваше покой.
	_„Господи, помогни ми да му кажа всичко, което съм си намислила, защото друга възможност няма да имам. И го накарай да ме чуе, Господи, моля те.“_
	Събра сили и каза:
	— Всички говорите за Другия в условно наклонение.
	— Извини ме, не те разбирам, Холи.
	— Напротив, мисля, че разбираш. _„Ако съществува. При условие че той съществува. Да предположим, че съществува.“_
	Ралф не продума, не се опита да я обори.
	— Мнението на другите не ме интересува, но е важно ти да повярваш, Ралф. Много е важно за мен. Аз вярвам, само че не е достатъчно.
	— Холи…
	— Не! — сопна се тя. — _Не!_ Изслушай ме. Давам си сметка, че е налудничаво. Питам те обаче дали идеята за Ел Куко е по-необяснима от ужасяващите събития, които се случват по света? Нямам предвид природните бедствия и злополуките, а онова, което хората причиняват на ближните си. Нима Тед Бънди не е бил само вариант на Ел Куко, ужасно същество, преобразяващо се в каквото пожелае, с едно лице за познатите си и с друго за жените, които е убил? Последното, което жертвите му са виждали, е истинският му образ, образа на Ел Куко. И не е само той, има и много други. Те са сред нас — знаеш го. Те са пришълци отдругаде. Чудовища извън пределите на разума ни. Ти вярваш в съществуването им, нали? Вкарал си зад решетките някои, може би си наблюдавал екзекуциите им.
	Ралф не отговори, думите й бяха предизвикали хаос в главата му.
	— Ще те попитам нещо — продължи Холи. — Да предположим, че Тери Мейтланд наистина е убил момченцето, ръфал е плътта му и го е изнасилил с клон. По-лесно ли щеше да си го обясниш от чудовището, което може би се крие в пещерата? Щеше ли да си в състояние да кажеш: „Разбирам какво представляват мракът и злото, скрити зад маската на обичания от всички треньор и примерен гражданин? Знам точно какво го е подтикнало към ужасното деяние“?
	— Не. Арестувал съм мъже, извършили неописуеми жестокости — и една жена, удавила бебенцето си във ваната, — но _никога_ не разбрах защо. Мисля, че в повечето случаи и те не разбират себе си.
	— Аз също не разбрах защо Брейди Хартсфийлд беше решил да се самоубие по време на рокконцерт и да погуби заедно със себе си повече от хиляда невинни хлапета. Моля те само за едно. Повярвай в превръщенеца, дори само за двайсет и четири часа. Ще можеш ли?
	— А ти ще можеш ли да заспиш, ако кажа „да“?
	Тя кимна, без да откъсва поглед от него.
	— Тогава ще повярвам. През следващите двайсет и четири часа Ел Куко съществува. Друг е въпросът дали се крие в Мерисвил Хол, но той съществува.
	Холи облекчено въздъхна и се изправи — жена с разрошена от вятъра прошарена коса, с накриво наметнато сако и с тениска, измъкната от панталона. Ралф си помисли, че тя изглежда и очарователна, и безкрайно уязвима.
	— Добре. Отивам да си легна.
	Той я изпрати до вратата и когато Холи пристъпи в нощта, промълви:
	— Вселената е безкрайна.
	— Точно така. Проклетото нещо няма край. Лека нощ, Ралф.


>	Мерисвил Хол
>	27 юли

>>	1.

	Джак Хоскинс се събуди в четири сутринта.
	Навън духаше силен вятър, а той изпитваше болки навсякъде — не само на онова място на врата, а в ръцете, краката, корема, задника. Все едно цялото му тяло беше изгорено от слънцето. Отметна завивките, седна на ръба на леглото, включи нощната лампа и се помъчи да се разгледа на жълтеникавата светлина на шейсетватовата крушка. Нямаше други зачервявания по кожата, обаче болката не го напускаше. Нещо го гризеше отвътре.
	— Ще направя, каквото искаш — каза на посетителя. — Ще ги спра, обещавам.
	Мълчание. Онзи или не искаше да отговори, или го нямаше. Поне не и в момента. Само че несъмнено беше там, в онзи проклет обор. Докоснал го беше съвсем лекичко, като милувка, но и това беше достатъчно. Той, Джак, вече беше пълен с отрова. Отровата на рака. И сега, седнал преди зазоряване в скапаната мотелска стая, той вече не беше сигурен дали онзи ще изпълни обещанието си да го излекува, обаче… имаше ли избор? Не. Трябваше да се опита. Ако това не помогнеше…
	— Ще се гръмна. — Мисълта му подейства успокояващо. Майка му не беше имала избор. Той повтори, този път по-решително: — Ще се гръмна!
	Край на махмурлуците. Край на шофирането с разрешената скорост и със спирането на всеки светофар от страх пътните полицаи да не го накарат „да духа“, защото дрегерът ще покаже минимум един промил. Край на обажданията от бившата му, която го търси само да му напомни, че пак закъснява с издръжката, сякаш на него не му е известно. Какво ще прави мадам, ако престане да получава чековете? Ще й се наложи да се хване на работа, за да види как живеят другите, жална й майка тогава. Край на висенето пред телевизора, за да зяпа шоуто на Елън Дедженеръс и реалитито на съдия Джуди. Колко жалко.
	Облече се и излезе. Леденият вятър го прониза чак до костите. Като потегли насам от Флинт Сити, беше горещо и той не се сети да си вземе якето, нито още една смяна дрехи. Нито дори четка за зъби.
	Стори му се, че чува гласа на бившата си: „Типично за теб, сладък. Никога няма да се промениш. При теб всичко е след дъжд качулка.“
	Автомобили, пикапи и няколко кемпера бяха паркирани така, че предниците им опираха до мотела, все едно бяха кученца, сучещи от майката. Джак слезе няколко стъпала по остъкленото стълбище, за да провери дали синьото комби на навлеците още е там. Там беше. Несъмнено те сладко спяха, унесени в приятни сънища, в които нямаше болка. Прииска му се да обиколи стаите и един по един да застреля тези хора, които му създаваха грижи. Мисълта беше примамлива, но нелепа. Не знаеше в кои стаи са, следователно още след първия му изстрел някой — не непременно главният натрапник — щеше да отвърне на стрелбата. Намираха се в Тексас, където местните предпочитаха да вярват, че още живеят във времената на каубоите и на легендарните стрелци.
	По-разумно беше да ги чака на мястото, на което според посетителя вероятно щяха да отидат. Там щеше да ги избие до крак и да му се размине безнаказано — в радиус от десетки километри нямаше жива душа. Всичко щеше да се нареди, ако онзи спазеше обещанието си и в замяна на „услугата“ премахнеше отровата, разпространяваща се в тялото на детектив Хоскинс. В противен случай детектив Хоскинс щеше да захапе дулото на служебния глок и да дръпне спусъка. О, колко примамлива беше перспективата бившата му — тази гадна пиявица — през следващите двайсет години да работи като сервитьорка в долнопробна кръчма или във фабриката за кожени изделия, само че нещо друго беше много по-важно. Той не искаше и нямаше да умре като майка си, чиято кожа се цепеше при всяко нейно движение.
	Разтреперан от студ, седна зад волана на пикапа и потегли към Мерисвил Хол. Луната, напомняща леден камък, се беше спуснала почти до хоризонта. Джак вече не зъзнеше, а цял се тресеше, и то толкова неудържимо, че няколко пъти премина в другото платно. Нямаше опасност от челен удар — големите камиони пътуваха или по Шосе 190, или по магистралата. В този безбожно ранен час по междуселищния път се движеше само неговият пикап.
	Щом двигателят загря, Джак пусна парното и след няколко минути се почувства по-добре, защото скованият му кръст се отпусна. Онова място на врата му обаче продължаваше да пулсира от болка и когато го разтърка, по дланта му останаха люспици от белещата се кожа. Ами да, вероятно беше най-обикновено слънчево изгаряне, а всичко друго си го беше въобразил. Беше психосоматично също като мигрените на бившата му. Възможно ли е въображаема болка да те събуди от дълбок сън? Нямаше представа, но знаеше, че неканеният гост, скрит зад завесата в банята му, бе реален, а с типове като този не се бъзикаш — заповядат ли ти нещо, изпълняваш дословно.
	И да не забравяме Ралф Скапаняка Андерсън, който открай време го тормозеше. Господин Нямам мнение, заради когото му прекъснаха отпуската — точно заради него, защото го изритаха от работа. Да, тъкмо това направиха с малкия Ралфи, а приказките за временно отстраняване бяха прах в очите. Заради Ралф Скапаняка Андерсън го изпратиха в Канинг и му попречиха да си седи в малката хижа, да гледа филми на дивиди и да жули водка с тоник.
	Стигна до табелата с надпис ЗАТВОРЕНО ДО ВТОРО НАРЕЖДАНЕ, зави по изровеното шосе и внезапно го осени прозрение: Ралф Скапаняка Андерсън _нарочно го беше изпратил в Канинг_! Може би е знаел, че посетителят ще го чака в обора и какво ще му причини. Точно така — подлецът отдавна искаше да се отърве от него и като се вземеше предвид този факт, всичко си идваше на мястото. Логиката беше неоспорима. Само дето Ралфи не беше предвидил, че ще бъде изигран от човека с татуировките.
	Колкото до изхода от тази авантюра, възможностите бяха три. Номер едно: може би човекът с татуировките ще разкара по някакъв начин отровата, разпространяваща се в тялото на детектив Джак Хоскинс. Номер две: ако болката е психосоматична, ще отшуми от само себе си. Номер три: може би е реална и онзи _няма как да я прекрати_.
	Каквото и да се случеше обаче, едно беше сигурно — детектив Нямам мнение щеше да се пресели в ловните полета. Джак се беше зарекъл — не пред татуирания, а пред себе си, — че Андерсън ще бъде ликвидиран заедно с придружителите си. Щеше да ги избие до крак. Джак Хоскинс, американският снайперист.
	Стигна до някогашната будка за билети и заобиколи веригата. Вятърът сигурно щеше да стихне и температурата да започне да се повишава, щом слънцето напече земята, но сега леденият вихър още фучеше и вдигаше облаци прах и ситен чакъл. Чудесно — щеше да заличи следите от гумите на пикапа и навлеците нямаше да ги видят. Ако дойдеха, разбира се.
	— Ако не се появят, ще ми вземеш ли болката? — попита и най-неочаквано получи отговор.
	_„О, да, всичко ще ти е наред.“_
	Изрекъл ли го беше някой, или беше чул собствения си глас?
	Имаше ли значение?


>>	2.

	Мина край разпадащите се туристически бунгала и се запита защо на някого ще му скимне да пръсне куп пари, за да пренощува до някаква дупка в земята (ако не друго, поне названието на пещерата беше точно*). Нима нямаше по-интересни природни забележителности, например националния парк „Йосемити“ или Гранд Каньон? Дори Най-голямото кълбо канап е по-интересно от тази суха и прашна дупка на задника на географията.
	[* Marysville Hole (англ.) — Мерисвилската дупка. — Б.пр.]
	Също като при предишното си посещение паркира до някогашния склад, извади от жабката фенерчето, а от сейфа — пушката и кутия с патрони, които натъпка в джобовете си. Тръгна към пътеката, но се върна, позачисти праха върху стъклото на подвижната врата на склада, включи фенерчето и освети голямото помещение — може би вътре имаше нещо, което щеше да му е от полза. Нямаше, но онова, което видя, предизвика доволната му усмивка: прашна малка кола, може би хонда или тойота. На задното стъкло се мъдреше голяма лепенка с надпис: СИНЪТ МИ Е ПЪРВЕНЕЦ НА ГИМНАЗИЯТА ВЪВ ФЛИНТ СИТИ! Въпреки отровата, която бавно, но сигурно превземаше тялото на Джак Хоскинс, той още не беше загубил елементарните си детективски умения. О, да, татуираният беше тук! Беше пристигнал от Флинт Сити с този (несъмнено откраднат) автомобил.
	Почувства се малко по-добре, дори усети глад (за първи път, откакто ръката с татуировките хвана завесата в банята), затова се върна при пикапа и пак порови в жабката. Намери само пакетче солени бисквити с фъстъчено масло и половин опаковка таблетки против стомашни киселини „Тъмс“. Е, не беше закуска за шампиони, но поне щеше да залъже глада. Тръгна по пътеката, в дясната си ръка държеше бисквита, в лявата — пушката. Уинчестърът имаше ремък, но ако го преметнеше през рамо, каишът щеше да прежули врата му и може би дори да го разкървави. Пълните му с патрони джобове бяха като торби, които се удряха о бедрата му.
	Спря се до дървената табела с избледнелия надпис (и със стария вожд, съобщаващ на света, че Каролин Алън му е издухала индианския член), защото изведнъж се сети нещо. Всеки, който минеше по страничния път, водещ към туристическите бунгала, щеше да види пикапа му до склада и да се усъмни в нещо нередно. Поколеба се дали да не се върне и да го премести, после реши, че се тревожи напразно. Ако навлеците дойдат, ще паркират пред главния вход. Щом слязат от комбито, той ще открие огън от стрелковата си позиция на върха на отвесната скала и преди да се усетят, ще застреля двама, дори трима. Другите ще се разбягат като подплашени пилци и той ще ги гръмне, докато тичат да се скрият. Защо да му пука какво ще видят по пътя към бунгалата, след като нито един от тях няма да напусне паркинга?


>>	3.

	В тъмното изкачването по стръмната пътека към върха на скалата беше опасно дори ако си осветяваш пътя с фенерче, затова Джак не бързаше. Само това му липсваше тъкмо сега като капак на другите неприятности — да падне и да си счупи нещо. Когато се добра до наблюдателницата си, небето на изток вече бавно просветляваше. Той освети с фенерчето вилата, която беше оставил предишния ден, понечи да я вземе, но стреснато отскочи назад. Надяваше се да не е поличба за това как ще се развият събитията до края на деня, но в положението имаше горчива ирония и дори в сегашното си състояние той не пропусна да я отбележи.
	Беше донесъл вилата да се брани от змии, а сега почти върху нея лежеше гърмяща змия, и то много голяма, същинско чудовище. Не можеше да я застреля, само щеше да я рани, тогава проклетото нещо щеше да се опита да го ухапе, а той беше по маратонки, защото беше забравил да си купи ботуши от магазина в Типит. Освен това куршумът можеше да рикошира и да рани самия него. Хвана пушката за приклада и бавно я протегна напред. Подхвана с цевта змията и я хвърли през рамо. Гадината падна на пътеката зад него, сви се на кълбо и заиздава звуци, напомнящи тракане на мъниста в кратуна. Джак грабна вилата, обърна се, пристъпи напред и замахна към влечугото. То се плъзна в пукнатината между два големи камъка и изчезна.
	— Правилно — изсъска Джак. — И не се връщай. Това е _моя_ територия.
	Легна и погледна през оптическия мерник. Ето го паркинга с призрачните жълти линии; ето го порутения магазин за сувенири; ето го затворения вход към пещерата с избледнелия, но все още четлив надпис отгоре: ДОБРЕ ДОШЛИ В МЕРИСВИЛ ХОЛ.
	Не му оставаше друго, освен да чака. Това и щеше да направи.


>>	4.

	Ралф беше казал, че няма да предприемат нищо преди девет, но още в осем и петнайсет се събраха в закусвалнята към мотела. Ралф, Хауи и Алек поръчаха стек и яйца. Холи поиска омлет и пържени картофки и за радост на Ралф не остави и трохичка в чинията си. Той видя, че пак е облякла сакото си и подхвърли:
	— После ще стане много горещо.
	— Знам. Освен това сакото е много измачкано, обаче има големи джобове и ми е удобно. Ще взема и чантата с айпада, въпреки че ако се наложи дълго да вървим пеш, ще я оставя в колата. — Приведе се и понижи глас: — Понякога камериерките в такива „хотели“ са крадливи.
	Хауи притисна длан до устните си — да прикрие или оригване, или усмивката си.


>>	5.

	Потеглиха с комбито към къщата на Болтън и завариха Клод и Юн да пият кафе на верандата. Лави, седнала на инвалидната количка, плевеше градинката си; нахлупила беше голяма сламена шапка, захапала беше цигара, кислородната бутилка беше в скута й.
	— Как мина нощта? — попита Ралф.
	— Нормално — отговори Юн. — Вятърът беше доста силен и отначало ми пречеше да заспя, но после спах като къпан.
	— А ти, Клод? Всичко наред ли е?
	— Ако питаш дали съм усетил някой да обикаля наоколо, не съм. И майка ми нищо не е усетила.
	— Може би защото в Типит се е случило нещо, така ни казаха колегите — обясни Алек. — Имало опит за проникване с взлом в една къща. Собственикът чул трошене на стъкла, грабнал пушката и подплашил разбойника. Описал го на полицаите като мускулест мъж с брадичка катинарче и с много татуировки.
	— Не съм си излизал от стаята! — вбесено извика Клод.
	— Не се и съмняваме — кимна Ралф. — Може да е бил онзи, когото търсим. Отиваме в Типит да разберем какво точно е станало. Ако онзи го няма — предполагаме, че вече е избягал, — ще вземем самолета за Флинт Сити и там ще решим какво да предприемем по-нататък.
	— Въпреки че _едва ли можем_ да направим каквото и да било — добави Голд. — Щом той не се навърта тук и не е в Типит, кой го знае къде е.
	— Някакви други следи? — попита Клод.
	— Нито една — промърмори Алек.
	Лави се приближи до тях с инвалидната си количка:
	— Ако решите да си вървите вкъщи, отбийте се на връщане от Типит и ще ви спретна сандвичи от пилешкото, дето остана. Стига да нямате нищо против да го ядете два пъти, де.
	— Непременно — усмихна й се Хауи. — Благодаря и на двама ви.
	— Аз трябва да съм благодарен — заяви Клод.
	Ръкува се с всички подред, Лави разпери ръце да прегърне Холи, която в първия миг се стресна, но не се възпротиви.
	— Да се върнеш жива и здрава — прошепна й Лави.
	— Добре — отговори Холи, надявайки се да изпълни обещанието си.


>>	6.

	Хауи седна до Ралф, другите трима се настаниха на задната седалка. Слънцето вече беше високо в небето, очертаваше се поредният горещ ден.
	— Чудя се как полицаите от Типит са се свързали с вас — промърмори Юн. — Мислех, че никой от официалните власти не знае къде се намираме.
	— И правилно мислиш — кимна Алек. — Ако това чудовище съществува и чете мислите на Клод, беше наложително да го заблудим.
	И без да умее да чете мисли, Ралф знаеше какво се върти в главата на Холи: _„Винаги говорите за Другия в условно наклонение.“_ Обърна се назад и каза:
	— Слушайте внимателно. Повече никакви „ако“ и „може би“. Днес _вярваме_, че той съществува. Днес вярваме, че той може да чете мислите на Клод Болтън и че се крие в Мерисвил Хол. Край на предположенията, искам да вярвате. Ще можете ли?
	Отначало никой не продума, после Хауи промълви:
	— Аз съм адвокат, синко. Мога да повярвам във всичко.


>>	7.

	Стигнаха до билборда с прехласнатите мъж, жена и двете им деца, вдигнали високо газовите си фенери. Хауи потегли бавно по изровеното шосе към пещерата, като се опитваше да избегне най-големите дупки. Температурата, която беше около десет градуса, когато тръгнаха от къщата на семейство Болтън, вече се беше покачила до над двайсет. И щеше да се повишава още.
	Холи посочи:
	— Виждате ли онзи хълм? Главният вход на пещерата е в основата му. По-скоро е бил, преди да го циментират. Първо ще огледаме него. Ако онзи се е опитал да влезе оттам, може да е оставил някакви следи.
	— Съгласен съм. — Юн се огледа: — Боже, колко е запустяло… печална гледка.
	— Семействата на близначетата и на хората от спасителната експедиция били съкрушени от смъртта им — промълви Холи, — но случилото се било пагубно и за Мерисвил. Всички разчитали на доходите от туристите, посещаващи пещерата. Мнозина напуснали, след като „атракцията“ била затворена.
	Хауи удари спирачки:
	— Сигурно в тази будка са се продавали билетите, виждам и верига, преграждаща пътя.
	— Заобиколи я — каза Юн. — Дай малко зор на автомобила и да се надяваме, че окачването ще издържи.
	Голд се подчини, комбито заподскача, заедно с него заподскачаха и пътниците, закопчали предпазните си колани.
	— Така. Само да предупредя: от този момент нататък сме закононарушители, защото навлизаме без разрешение в частна собственост.
	Мършав койот изскочи от храсталаците и побягна, сянката му препускаше редом с него. Ралф мимоходом забеляза почти заличени от вятъра следи от широки гуми и предположи, че местните младежи — все някои бяха останали в Мерисвил — са идвали тук с атеветата си. Вниманието му обаче беше насочено към скалистия хълм, където бе някогашната единствена туристическа атракция в Мерисвил. Смисълът на съществуването му, както префърцунено би се изразил някой.
	— Всички сме въоръжени — каза Юн. Беше изпънал гръб и се взираше право напред. — Нали така?
	Мъжете отговориха утвърдително. Холи Гибни не продума.


>>	8.

	От стратегическата си позиция Джак ги видя много преди да стигнат до паркинга. Провери оръжието си — беше заредено, имаше и патрон в цевта. Беше сложил на ръба на скалата плосък камък и след като се просна по корем, подпря приклада на камъка. Прицели се така, че кръстчето на мерника спря на предното стъкло на комбито откъм страната на шофьора. Проблясък на слънцето го заслепи за миг. Той потръпна, вдигна глава, разтърка окото си, докато плаващото петно изчезна, и отново погледна през мерника.
	_„Хайде, сладурчета!_ — помисли си. — _Спрете по средата на паркинга. Тъкмо ще сте ми на мушка. Спрете и слезте от колата.“_
	Само че комбито бавно прекоси по диагонал паркинга и спря пред входа към пещерата. Вратите се отвориха, слязоха петима души, четирима мъже и една жена. Петима наглеци накуп. Красота! За съжаление беше невъзможно да ги гръмне, защото заради положението на слънцето тъкмо сега входът беше в сянка. Можеше да се опита — пушката беше точна, — само че комбито закриваше трима, включително господин Нямам мнение.
	Джак лежеше, притиснал страна към приклада, сърцето му биеше бавно и равномерно. Вече не усещаше пулсиращата болка във врата; вълнуваха го само навлеците, които стояха до табелата с надпис ДОБРЕ ДОШЛИ В МЕРИСВИЛ ХОЛ.
	— Махнете се оттам, пиленца. Излезте на светлото и се поогледайте. Нали затова сте дошли? — прошепна и зачака.


>>	9.

	Аркообразният вход на пещерата беше препречен с две дузини дебели дъски, прикрепени с грамадни, ръждясали болтове към циментовата „тапа“ зад тях. При подобна двойна „застраховка“ срещу любители на приключенията предупредителни табели бяха излишни, но все пак имаше две, съобщаващи, че влизането е забранено. Плюс няколко надписа със спрей, вероятно дело на младежите, идвали дотук с атеветата си.
	— Някой забелязва ли опит за проникване в пещерата? — подхвърли Юн.
	— Как не! — промърмори Алек. — Да ги питаш защо са си направили труда да заковават тези талпи. Доста динамит ще потрябва на онзи, който реши да пробие дупка в циментовата преграда.
	— И това вероятно ще довърши започнатото от земетресението — добави Хауи.
	Ходи се обърна и посочи над предницата на комбито:
	— Виждате ли пътя от другата страна на магазинчето за сувенири? Води към входа на Ахига. На туристите не е било разрешено да влизат оттам, обаче има много интересни пиктограми.
	— Откъде знаеш? — повдигна вежда Юн.
	— Картата, която са раздавали на туристите, още е онлайн. В наши дни _всичко_ е онлайн.
	— Нарича се проучване, _амиго_ — намеси се Ралф. — Не е зле да пробваш някой път.
	Качиха се обратно в колата, Хауи отново седна зад волана, Ралф — до него. Хауи насочи комбито към пътя, показан от Холи, и промърмори:
	— Изглежда доста зле. Дано колата не ни изневери…
	— Не бой се — успокои го тя. — И други са минавали по този път. Оттатък хълма има туристически бунгала. Според вестникарските дописки вторият спасителен екип ги е използвал като базов лагер. Плюс куп репортерски коли и автомобили на разтревожени роднини, които са се струпали там, след като новината за срутването се е разчула.
	— Да не забравяме обичайните зяпачи, любители на кървавите гледки — добави Юн. — Вероятно са…
	— Хауи, спри! — извика Алек. — Чакай малко! — Бяха на средата на паркинга, предницата на комбито беше обърната към пътя към туристическите бунгала. И (вероятно) към задния вход към пещерата, споменат от Холи.
	Голд удари спирачки и попита:
	— Защо?
	— Защото май си усложняваме живота. Не е задължително Другия да е в пещерата; спомнете си, че в Канинг се е криел в някакъв обор.
	— Тоест?
	— Тоест първо да проверим дали някой не се е опитал да влезе с взлом в магазинчето за сувенири.
	— Аз ще отида — каза Юн.
	Хауи отвори предната врата:
	— Защо не отидем всички?


>>	10.

	Навлеците зарязаха закования с дъски вход и се върнаха при колата; плешивият шишко я заобиколи, за да седне зад волана. Идеално! Джак фиксира кръстчето на мерника върху лицето на дебелака, дълбоко си пое въздух, задържа го в белите си дробове и натисна спусъка, който обаче не помръдна. За един кошмарен миг той си помисли, че пушката се е повредила, после видя, че не е освободил предпазителя. Ама че глупак! Опита се да го вдигне, без да отмества око от мерника. Палецът му, влажен от пот, се плъзна встрани и когато най-после предпазителят беше освободен, плешивият шишко вече се беше качил в колата и затваряше вратата. Другите също бяха на задната седалка.
	— Мамка му! — прошепна Джак Хоскинс. — Мамка му, мамка му, _мамка му_!
	С нарастваща паника гледаше как комбито потегля към черния път, скоро щеше да е извън обсега на оръжието му. Ще превалят първия хълм, ще видят туристическите бунгала и склада, до който е паркиран пикапът му. Ще се досети ли Ралф Андерсън чий е? Разбира се. Ако не по лепенките с летящи риби от двете страни, то по стикера на задната броня: ОСВЕН ТАЗИ КОЛА ЯХАМ И МАЙКА ТИ.
	_Не им позволявай да стигнат до този път!_
	Не знаеше дали е чул гласа на посетителя, или своя, пък и не му пукаше — който и да го беше казал, имаше право. Трябваше да спре комбито, което не беше трудно — два-три куршума в резервоара и готово. После ще започне да стреля през стъклата. Може да не улучи всички заради отблясъците от слънцето, но оцелелите ще побързат да излязат на паркинга — може би ранени, но със сигурност зашеметени.
	Пръстът му допря спусъка, но преди да стреля, колата спря до магазинчето за сувенири с падналата и обърната наопаки табела. Вратите се отвориха.
	— Благодаря ти, Боже — промълви Джак и отново се прицели, очаквайки появата на господин Нямам мнение. Щеше да ги избие до крак, обаче най-големият виновник щеше да си иде пръв.


>>	11.

	Гърмящата змия излезе от пролуката в скалата, в която се беше скрила. Запълзя към разтворените крака на Джак, спря, стрелна раздвоения си език, за да усети миризмите в затоплящия се въздух, после пак се плъзна напред. Нямаше намерение да напада, но когато Хоскинс изстреля първия куршум, тя вдигна опашката си и затрака зловещо. Джак, който беше забравил не само четката си за зъби, но и тапите за уши, не я чу.


>>	12.

	Хауи Голд пръв слезе от комбито. Сложи ръце на кръста и огледа падналата табела с надпис СУВЕНИРИ И АВТЕНТИЧНИ ОБРАЗЦИ НА ИНДИАНСКИТЕ ХУДОЖЕСТВЕНИ ЗАНАЯТИ. Алек и Юн, които бяха на задната седалка, слязоха през лявата врата. Ралф също слезе, за да отвори другата врата, защото Холи се затрудняваше с ръчката. Изведнъж зърна нещо на напукания асфалт.
	— Виж ти! — възкликна. — Каква находка. — Той се наведе да я разгледа.
	— Какво намери? — нетърпеливо попита Холи.
	— Мисля, че е връх на стре…
	Отекна изстрел от мощна пушка, напомнящ силно плющене на камшик. Ралф усети раздвижването на въздуха, което означаваше, че куршумът е преминал само на два-три сантиметра над главата му, преди да улучи страничното огледало на колата. То се разби на ситни парченца, които се разлетяха по напукания асфалт като безброй ярки искрици.
	— Оръжие! — извика той, хвана за раменете Холи и я накара да коленичи. — _Долу! На земята!_
	Хауи Голд сепнато се огледа:
	— Какво?! Видя ли…
	Вторият изстрел отнесе скалпа му. За миг той се задържа на крака, макар кръвта да струеше по лицето му. После се строполи на земята. Алек се затича към него; отекна трети изстрел и Пели политна по гръб върху капака на комбито. Кръв избликна през ризата му, точно над колана. Юн машинално пристъпи натам. Невидимият стрелец отново натисна спусъка. Куршумът откъсна парче от шията на Алек и той падна зад колата.
	— _Залегни, Юн!_ — извика Ралф. — _Той е на онази скала!_
	Сабло падна на колене и запълзя. Отекнаха още три изстрела, почти един след друг. Едната гума на комбито засъска. Предното стъкло се напука, стана млечнобяло и хлътна около дупката над волана. Третият куршум улучи левия заден калник близо до мястото, на което Ралф и Юн се бяха привели от двете страни на Холи, и проби дупка с големината на топка за тенис. Настъпи пауза, последвана от пореден залп: този път изстрелите бяха четири. Задното стъкло се пръсна, посипаха се парченца, бляскави като диаманти. Поредна назъбена дупка зейна в преградата зад задните седалки.
	— Не можем да останем тук — каза Холи. — Дори онзи да не ни улучи, ще уцели резервоара.
	— Права е — съгласи се Юн. — Алек и Голд… как мислите, има ли шанс да…
	— Не — прекъсна го Ралф. — И двамата са…
	Пореден изстрел, напомнящ плющене на камшик. Тримата потръпнаха, още една гума започна да спада със съскане.
	— Простреля всички гуми. Налага се да тичаме до сувенирното магазинче. Холи, Юн, тръгвате първи, аз ще ви прикривам.
	— Не, аз ще остана — възрази Юн, — вие тичайте.
	Откъм скалата долетя вик; Ралф не можеше да прецени дали е предизвикан от гняв, или от болка.
	Юн се изправи, разкрачи се, хвана пистолета си с две ръце и започна да стреля към върха на скалата.
	— Тръгвайте! — извика. — Веднага! Давайте, давайте!
	Ралф и Холи се изправиха. Той изпита чувство, подобно на онова в деня на убийството на Тери Мейтланд — струваше му се, че сетивата му са изострени до краен предел. Виждаше всичко. Ръката му беше около кръста на Холи. Птица, разперила криле, кръжеше в небето. Гумите спадаха. Комбито се накланяше наляво. Горе на скалата нещо се движеше и проблясваше — той реши, че е оптичният мерник на мръсника. Не знаеше защо се мести и не се интересуваше. Онзи пак изкрещя, после отново, този път гласът му се извиси в писък. Холи хвана Юн за рамото и го разтърси. Сабло я изгледа недоумяващо като човек, събуден от дълбок сън, и Ралф разбра, че лейтенантът е бил готов да умре. Очаквал е да умре. Тримата се втурнаха към магазинчето за сувенири и макар то да беше само на шейсет метра от смъртно раненото комби, все едно тичаха на забавен каданс като трима верни приятели в края на сладникава романтична комедия. Само че героите в сладникавите романтични комедии не газеха в локви кръв и не оставяха след себе си яркочервени следи. Отново проехтя изстрел. Юн извика:
	— Улучи ме! Шибанякът ме улучи! — И се свлече на земята.


>>	13.

	Джак, чиито уши още кънтяха от изстрелите, тъкмо презареждаше, когато на гърмящата змия й писна от натрапника и го ухапа по прасеца. Зъбите й с лекота проникнаха през памучния му панталон, торбичките й с отрова бяха пълни. Джак се претърколи; държеше високо пушката в дясната си ръка и крещеше — не от болка, защото тя още не беше силна, а от ужас, понеже змията вече пълзеше по бедрото му, раздвоеният й език се стрелкаше, черните й мънистени очички сякаш се взираха в него. Хлъзгавата й тежест беше страшна, противна. Тя отново го ухапа, този път по бедрото, и продължи да се придвижва нагоре, като тракаше с опашката си. Следващия път сигурно щеше да си забие зъбите в топките му.
	— Махай се! РАЗКАРАЙ СЕ, ГАДИНО!
	Нямаше как да я избута с пушката в ръце, затова той пусна оръжието и сграбчи влечугото. Змията го клъвна по дясната китка — от втория опит, но успя и дупките от зъбите й бяха големи като двоеточие във вестникарско заглавие, обаче отровата й се беше изцедила. Джак нито знаеше, нито се интересуваше от това. Изви я, както се изстисква пране, и видя как кожата й се разцепи. От паркинга някой стреляше през няколко секунди — вероятно с пистолет, ако се съдеше по звука, — само че разстоянието беше твърде голямо, та стрелецът да улучи мишената си. Хоскинс хвърли змията, тя тупна върху каменистия сипей и отново пропълзя в някаква пукнатина.
	„Очисти ги, Джак!“
	— Да, добре, разбрах.
	Говореше ли, или само си го мислеше? Не знаеше. Бученето в ушите му се беше усилило и напомняше бръмченето на стоманена жица, вибрираща, когато многократно я опъват.
	Грабна пушката, преобърна се по корем, отново облегна приклада върху плоския камък и се прицели. Тримата навлеци, които още бяха живи, тичаха към магазинчето за сувенири. Той опита да се прицели в Андерсън, обаче ръцете му (едната няколко пъти ухапана от змията) трепереха и той улучи смуглия мъж. От втория опит, но все пак го улучи. Ръката на онзи се отметна назад като на питчър, подготвящ се да хвърли най-бързата си топка, и той падна по хълбок. Другите двама се наведоха да му помогнат. Джак знаеше, че това е най-добрата му възможност да приключи с тях, може би последната. Не ги ли застреляше сега, щяха да се скрият зад сградата.
	Кракът му, който змията беше ухапала най-напред, пулсираше, болката се усилваше и прасецът се подуваше, само че най-страшното беше друго — паренето се разпространяваше из цялото му тяло, като че го мъчеха горещи вълни. Или слънчево изгаряне от ада. Отново стреля и реши, че този път е улучил жената, само че се лъжеше. Тя хвана ръката на смуглия, която не беше засегната от куршума, Андерсън го прегърна през кръста и го изправи на крака. Джак отново натисна спусъка… но чу само изщракване. Порови в джобовете си, извади патрони, зареди два, другите изпусна. Ръцете му се вцепеняваха. Ухапаният му крак се вцепеняваше. Езикът му сякаш се подуваше и изпълваше устата му. Той пак изкрещя, но от гняв. Отново се прицели, само че тримата вече ги нямаше. За миг зърна сенките им, после и те изчезнаха.


>>	14.

	С помощта на Ралф и Холи, които го подкрепяха от двете страни, задъхващият се Юн се добра до магазинчето за сувенири, тръсна се на земята и облегна гръб на дъсчената стена. Лицето му беше пепеляво, челото му — осеяно със ситни капчици пот. Левият ръкав на ризата му беше плувнал в кръв чак до китката.
	— Мамка му, само това ми липсваше! — изпъшка.
	Снайперистът отново стреля. Куршумът рикошира в асфалта.
	— Дай да ти видя ръката, приятел. — Ралф разкопча маншета на ризата и макар да нави ръкава внимателно, Юн изстена и стисна зъби. Холи не ги гледаше, а се взираше в мобилния си телефон.
	В първия момент Ралф си помисли, че раната не е сериозна, както се страхуваше — куршумът може би само беше одраскал ръката. Ако бяха герои в екшън, Юн щеше да е готов за нови подвизи, само че това беше истинският живот, в който нещата не се случват като във филмите. Сабло беше улучен в лакътя и плътта наоколо вече се подуваше и се обагряше в лилаво, все едно го бяха ударили с бухалка.
	— Кажи ми, че е само изместен — промърмори той.
	— Де да можех, обаче мисля, че е счупен. И все пак извади късмет, приятел — куршумът можеше да ти откъсне ръката. Не знам какво му е оръжието на онзи, но е мощно и с оптичен мерник.
	— Рамото ми със сигурност е изместено. Станало е, когато ръката ми се отметна назад. _Мамка му!_ Какво ще правим, амиго? В капан сме.
	Ралф се обърна към Холи:
	— Какво става?
	— Нищо. У Болтънови имах пълно покритие, а тук — никакво. Чухте ли какво извика онзи одеве? „Остави ме на мира!“ Чухте ли…
	Снайперистът стреля отново. Тялото на Алек Пели подскочи, после остана проснато на земята.
	— _Ще те очистя, Ралфи!_ — долетя глас от върха на скалата. — _Всички ви ще очистя!_
	Юн сепнато изгледа Ралф.
	— Издънихме се — промълви Холи. — Все пак Другия си е имал Ренфийлд. И те познава, Ралф… който и да е той. Позна ли гласа му?
	Андерсън поклати глава. Онзи крещеше истерично, почти виеше, и ехото повтаряше думите му.
	Юн огледа ранената си ръка. Кървенето почти беше спряло, но отокът се разрастваше. Скоро нямаше да си личи къде е лакътят му.
	— Боли повече и от развален мъдрец! Кажи ми, че имаш идея как да се измъкнем, Ралф.
	Андерсън изтича до другия край на сградата, сви дланите си като рупор и се провикна:
	— Полицията идва, мръснико! Щатската полиция! Тия момчета не си поплюват. Няма да ти предложат да се предадеш, а ще те гръмнат като бясно куче. Бягай, ако искаш да отървеш кожата!
	Тишина, после писък. Може би онзи пищеше от болка, може би се смееше… или и двете. После стреля още два пъти. Единият куршум попадна над главата на Ралф, разхлаби една дъска и от нея се посипаха куп тресчици.
	Той отскочи назад и погледна двамата оцелели от засадата:
	— Май отговорът беше „не“.
	— Мисля, че стрелецът е изпаднал в истерия — отбеляза Холи.
	— Да, обезумял е — съгласи се Сабло и пак облегна глава на стената. — Господи, колко е нагорещен асфалтът! До обяд още повече ще се нажежи. Ако още сме тук, ще се изпечем като на грил.
	— Можете ли да стреляте с дясната ръка, лейтенант? — попита го Холи.
	— Да. И след като сме в капана на луд с мощно оръжие, защо не зарежеш официалностите и не ме наричаш Юн, както ми вика _el jefe_, началник Андерсън.
	— Трябва с Ралф да си размените местата. Когато започнеш да стреляш, ние с Ралф ще се втурнем към пътя към туристическите бунгала и входа на Ахига. Ще бъдем на открито около 45 метра, които можем да пробягаме за петнайсет секунди. Дори за дванайсет.
	— Дванайсет секунди са достатъчни онзи да застреля или Ралф, или теб, Холи.
	— Мисля, че ще успеем. — Хладнокръвието й беше изумително — като студен полъх от вентилатор над купа с ледени кубчета. Още по-изумително бе, че само преди две вечери по време на съвещанието в кантората на Хауи тя изглеждаше толкова изнервена и напрегната, че сякаш щеше да подскочи до тавана дори ако някой се изкашля.
	_„И преди е била в подобни ситуации_ — помисли си Ралф. — _Може би истинската Холи Гибни излиза наяве тъкмо когато е напечено.“_
	Още един изстрел, последван от дрънчене на метал. После още един.
	— Стреля по резервоара на комбито — промърмори Юн. — От агенцията за коли под наем няма да се зарадват.
	— Да тръгваме, Ралф. — Холи го погледна в очите — още нещо, което я затрудняваше преди. Но не и сега. — Мисли за всички момчета като Франк Питърсън, които той ще убие, ако го оставим да се изплъзне. Ще му позволят да ги отведе, където пожелае, защото си мислят, че го познават. Или пък защото се държи приятелски с тях, както е постъпил с момичетата на семейство Хауард. Не говоря за онзи горе, а за Другия, който използва стрелеца като маша.
	Отекнаха три последователни изстрела. Три дупки зейнаха над задния калник. „Да, онзи се цели в резервоара“ — помисли си Ралф и попита:
	— Какво ще правим, ако господин Ренфийлд слезе да ни пресрещне?
	— Може би няма да се случи. Може да предпочете да остане на удобната си позиция. Трябва само да се доберем до пътеката към входа на Ахига. Ако пък онзи слезе от скалата, преди да достигнем пътеката, ще го застреляш.
	— С удоволствие, стига той да не ме гръмне преди това.
	— Според мен този не е наред — отбеляза Холи. — Като си спомня истеричните му крясъци…
	Юн кимна:
	— „Остави ме на мира!“ Да, и аз ги чух.
	Следващият куршум проби резервоара на комбито и бензинът потече по асфалта. Не последва експлозия, но ако онзи на скалата отново улучеше резервоара, колата щеше да експлодира.
	— Да го направим, Холи — каза Ралф. Другата възможност беше да останат тук и да чакат съучастникът на чудовището да заизстрелва високоскоростните куршуми право в магазина, опитвайки се да убие някого. — Юн? Прикривай ни, доколкото е възможно.
	Сабло се приближи до мястото, на което стоеше Ралф, скърцайки със зъби от болка. Глокът беше в дясната му ръка и той го притискаше до гърдите си. Холи и Ралф се преместиха на другия край на сградата. Оттук се виждаше пътят към туристическите бунгала, минаващ между две канари. На едната беше нарисуван американският флаг, на другата — знамето на Тексас, Щата на самотната звезда.
	_„Ще сме в безопасност, щом се озовем зад канарата с американското знаме!“_ — каза си Ралф.
	Да, сигурно, само че тези 45 метра му се струваха като четиристотин. Помисли си за Джийни — може би си е у дома и си прави йога-упражненията или си има някаква работа в центъра на града. Помисли си за Дерек — може би разговаря с новите си приятели за телевизионни предавания, видеоигри или за момичета. Дори му остана време да се запита за какво си мисли Холи.
	Очевидно за него, защото го попита:
	— Готов ли си?
	Преди да й отговори, снайперистът отново стреля в резервоара и комбито се превърна в оранжево огнено кълбо. Юн се подаде иззад сградата и започна да стреля към върха на скалата.
	Холи се затича. Ралф я последва.


>>	15.

	Джак видя как колата се взриви и закрещя победоносно, макар да беше глупаво — та нали вътре нямаше никого. После някакво движение привлече вниманието му — двама натрапници тичаха към страничния път. Жената беше отпред, Андерсън я следваше. Джак Хоскинс обърна пушката към тях и се прицели. Преди да натисне спусъка, изжужа куршум, отломки от скалата се посипаха по рамото му. Стреляше натрапникът, останал при магазина, и макар че обсегът на пистолета или револвера му бе малък, последният изстрел не беше за пренебрегване. Джак се приведе и когато брадичката му се допря до шията му, усети, че лимфните му жлези са подути и пулсират, сякаш са пълни с гной. Главата му се пръскаше от болка, кожата му изгаряше, очите му като че ли бяха изскочили от орбитите.
	Погледна през мерника тъкмо когато Андерсън изчезна зад едната канара. Двамата с жената се бяха изплъзнали. Де да беше само това… От горящото комби се издигаше черен дим, а след настъпването на деня вятърът беше утихнал и вече нищо не можеше да разсее пушека. Ами ако някой го види и се обади на жалките доброволци пожарникари в това смотано градче на края на географията?
	_„Слез от скалата!“_
	Този път не се налагаше да гадае чий е гласът.
	_„Настигни ги, преди да са се озовали на пътя на Ахига!“_
	Хоскинс нямаше представа какво е Ахига, но знаеше за какво говори посетителят в главата му: за пътя, започващ от табелата с индианския вожд. Потрепери, когато следващият куршум на мръсника долу отрони парчета от близката скала, понечи да слезе по пътеката, по която беше дошъл, и падна. За миг болката заличи мислите му. Той се хвана за някакъв храст, растящ между два големи камъка, и се изправи. Погледна надолу и не можа да повярва на очите си — какво се бе случило с него? Кракът му, ухапан от змията, беше два пъти по-дебел от другия и крачолът сякаш щеше да се пръсне. Най-страшна обаче бе подутината между краката му — все едно беше напъхал там възглавничка.
	_„Слизай, Джак! Очисти онези двамата и аз ще те освободя от рака.“_
	Да, добре, само че тъкмо сега го тревожеше нещо друго. Подуваше се като сюнгер, напоен с вода.
	_„Ще премахна и змийската отрова. Ще те излекувам.“_
	Не знаеше дали да вярва на Татуирания, но разбираше, че няма избор. И още нещо — не можеше да позволи проклетият Ралф Андерсън, скапаният господин Нямам мнение, да се измъкне по живо, по здраво. Той и само той беше причината за всички беди на Джак Хоскинс, затова трябваше да умре.
	Закуцука надолу по пътеката; държеше пушката за цевта и се подпираше на приклада. Въпреки това падна втори път — подхлъзна се по каменистия сипей, опита се да прехвърли тежестта на подутия си крак и се строполи на земята. Крачолът на панталона му се цепна, плътта отдолу беше моравочерна. Той се вкопчи в някакви по-големи камъни и с усилие се изправи; по подпухналото му лице се стичаха вадички пот. Сигурен беше, че ще пукне на тази забравена от Бога, обрасла с плевели и храсталаци скала, обаче нямаше да умре сам; проклет да е, но и друг щеше да умре с него.


>>	16.

	Ралф и Холи се приведоха и се затичаха по страничния път. На върха на първия хълм спряха да си поемат дъх. Долу вляво се виждаха подредените в окръжност порутени бунгала. Вдясно имаше дълга сграда, вероятно служила за склад по времето, когато пещерата Мерисвил Хол е била туристическа атракция. До нея беше паркиран пикап. Ралф го погледна, извърна очи, после отново ги впери в него:
	— Господи!
	— Какво? _Какво?!_
	— Нищо чудно, че онзи ме познава. Това е пикапът на Джак Хоскинс.
	— Хоскинс? Детектива от Флинт Сити ли?
	— Същият.
	— Защо му е да… — Тя завъртя глава толкова силно, че косата й се разлетя. — Няма значение. Престана да стреля, което означава, че може би идва насам. Да вървим.
	— Може Юн да го е ранил — предположи Ралф и като видя изражението й, побърза да добави: — Добре, добре, да тръгваме.
	С бързи крачки отминаха някогашния склад, отвъд който започваше друга пътека, заобикаляща хълма.
	— Ще вървя пред теб — заяви Ралф, — защото съм въоръжен.
	Тя не възрази.
	Закатериха се по стръмната, криволичеща пътека. Песъчливата почва се ронеше под краката им, опасността да се подхлъзнат беше голяма. След две-три минути някъде отгоре се чу трополене на падащи камъни. Хоскинс наистина идваше да ги пресрещне.
	Заобиколиха неголяма скална група, Ралф държеше в готовност глока си, Холи вървеше след него. Следваше прав участък от пътеката, дълъг петнайсетина метра. Звуците, съпровождащи слизането на Хоскинс, се усилиха, но сред този скален лабиринт бе трудно да се прецени на какво разстояние се намира той.
	— Къде е проклетото разклонение към задния вход? — изпъшка Ралф. — Онзи се приближава. Заприличва ми на играта на нерви, когато две коли фучат една срещу друга в един филм с Джеймс Дийн.
	— Да, „Бунтовник без кауза“… Не знам къде е, но не може да е далеч.
	— Ако налетим на Хоскинс, преди да напуснем „главната улица“, ще има престрелка. И куршуми, които рикошират. Щом го видиш, искам веднага да легнеш на земята и…
	Тя го потупа по гърба:
	— Стигнем ли преди него до другата пътека, няма да има престрелка, затова си спести указанията. Давай!
	Ралф се затича по правия участък, повтаряйки си, че е получил неочакван прилив на сили. Не беше вярно, обаче оптимизмът помагаше. Холи тичаше след него и го потупваше по рамото — или да му даде знак да побърза, или да го увери, че го следва.
	Стигнаха до следващия завой. Ралф проточи шия, очаквайки срещу него да зейне цевта на пушка. Пушка нямаше, но пред очите му се изпречи дървена табела с избледнелия образ на вожда Ахига.
	— Давай, Холи! — извика. — Бързо!
	Докато тичаха към табелата, Ралф чу приближаването на Хоскинс, по-скоро го чу как се задъхва, почти се дави. Отново изтрополиха камъни, последва вик от болка. Изглежда, Джак беше паднал.
	_„Чудесно! Стой си там, не ставай!“_
	Само че отново чу колебливите стъпки на предателя. Беше съвсем близо. Сграбчи Холи и я избута на пътеката на Ахига. Пот се стичаше по дребното й личице. Беше стиснала устни и бе пъхнала ръце в джобовете на сакото си, вече побеляло от скалния прах и изцапано с кръв.
	Ралф допря пръст до устните си. Тя кимна, Ралф застана зад табелата. Дървото се беше напукало от жаркото тексаско слънце и той надникна през една по-широка цепнатина. Хоскинс се приближаваше, по-точно — залиташе и едва се тътреше. Първата мисъл на Ралф беше, че Юн все пак е ранил предателя, само че защо крачолите на панталона му бяха разкъсани и десният му крак беше подут като балон? Никак не беше чудно, че беше паднал, може би дори няколко пъти. Всъщност беше цяло чудо, че е слязъл чак дотук по стръмната, изровена пътека. Още държеше пушката, с която беше застрелял Голд и Пели, но я използваше вместо бастун и пръстите му бяха далеч от спусъка. Всъщност ръцете му трепереха толкова силно, че дори от близко разстояние едва ли би улучил нещо или някого. Кървясалите му очи бяха хлътнали, скалният прах беше превърнал лицето му в маска от театър кабуки, но потта беше прорязала пътечки през нея и кожата отдолу беше зачервена като от ужасен обрив.
	Ралф излезе иззад табелата и насочи към него пистолета си, който държеше с две ръце:
	— Спри на място, Джак, и хвърли пушката.
	Хоскинс се подхлъзна и олюлявайки се, спря на десетина метра, но продължи да държи пушката за приклада — нещо, което не допадна на Ралф, обаче засега щеше да се примири. Ако онзи понечеше да се прицели, щеше да се прости с живота.
	— Онези хора не трябваше да идват — процеди Джак, — ама щом толкова им се искаше, си го получиха. Получиха си го, задето си завираха носовете в неща, които не ги засягат.
	— Какви по-точно, господин Хоскинс? — намеси се Холи.
	Устните му се разтегнаха в усмивка, нацепиха се и закървиха:
	— Знаеш какви! Бъзикаха се с Човека с татуировките. Тъпачка такава! Кой ти дава право да се бъркаш в живота на хората?
	— Е, след като си изкара яда, хвърли пушката — каза Ралф. — Достатъчно бели направи. Хвърли я. Ако се наведеш, ще се проснеш по корем на земята. Змия ли те е ухапала?
	— Змията беше само допълнение към програмата. Вървете си. Вървете си и двамата, иначе той ще ви отрови, както отрови мен. Послушайте ме.
	Холи пристъпи към него, без да обръща внимание на Ралф, който се опита да я задържи:
	— Как ви отрови, господин Хоскинс?
	— Просто ме пипна по врата. Само толкова. — Той поклати глава, като че ли още не можеше да го повярва. — Случи се в онзи обор в Канинг. — Гласът му изтъня, затрепери от гняв. — Където ме прати _ти_!
	— Грешиш, сигурно е бил началник Гелър. Нищо не знам по този въпрос. Няма да ти повтарям да хвърлиш оръжието. За теб тази история приключи.
	Хоскинс се замисли… или поне се престори. После бавно вдигна пушката, местейки ръцете си по цевта, за да стигне до спусъка.
	— Няма да умра като майка ми! Не, сър, няма. Първо ще гръмна приятелката ти, после теб. Освен ако не ми попречиш.
	— Джак, недей. Последно предупреждение.
	— Заври си го в…
	Опита се да насочи пушката към Холи. Тя не помръдна. Ралф застана пред нея и три пъти натисна спусъка — изстрелите прокънтяха оглушително. Три куршума, по един за Хауи, Алек и Юн. Разстоянието не беше малко, но глокът беше отличен пистолет, а Ралф открай време беше отличен стрелец. Джак Хоскинс се строполи на каменистата земя, на изкривеното му от болка лице сякаш беше изписано облекчение.


>>	17.

	Ралф седна на скален перваз срещу табелата и се опита да си поеме въздух. Холи се приближи до Хоскинс, клекна и го обърна по гръб. Огледа го, после се върна и обясни:
	— Бил е ухапан няколко пъти.
	— Сигурно е била гърмяща змия, и то голяма.
	— Преди това нещо друго го е отровило. Нещо по-страшно от змия. Той го нарече Човека с татуировките, ние — Другия. _Ел Куко._ Искам… длъжни сме да довършим започнатото.
	Ралф си помисли за мъртвите Хауи и Алек, които лежаха от другата страна на този прокълнат скалист хълм. Те имаха семейства. Юн — още жив, но ранен, измъчван от болките, може би вече изпаднал в шок — също имаше семейство.
	— Имаш право — промълви. — Искаш ли пистолета? Аз ще взема пушката на Хоскинс.
	Холи безмълвно поклати глава.
	— Тогава да вървим да сложим точка на тази история.


>>	18.

	След първия завой пътеката на Ахига се разшири и се спусна надолу. От двете й страни имаше пиктограми — някои „разкрасени“, други — напълно закрити от рисунки с цветен спрей.
	— Той ще разбере, че идваме — промълви Холи.
	— Знам. Трябваше да вземем от онези фенерчета.
	Тя бръкна в единия джоб на сакото си — онзи, който беше провиснал като торба, — и извади едното ултравиолетово фенерче, купено от „Хоум Депо“.
	— Невероятна си! Случайно да си пъхнала там и две каски?
	— Не се обиждай, но чувството ти за хумор издиша. Поработи по въпроса.
	Пътеката отново зави и те видяха естествена кухина в скалата на около метър и двайсет от земята. Над нея с избледнели черни букви беше написано: НИКОГА НЯМА ДА ЗАБРАВИМ. В нишата стоеше прашна ваза, от която стърчаха тънки клонки, напомнящи пръсти на скелет. Цветчетата отдавна бяха изпопадали и изгнили, но около вазата бяха разпръснати половин дузина пластмасови вождове Ахига, копия на фигурката на близнаците Джеймисън, останала в прохода, след като те бяха потънали завинаги в земните недра. Фигурките бяха пожълтели от времето и пластмасата се беше напукала от силното слънце.
	— Идвали са хора от градчето — промълви Холи. — Вероятно тийнейджъри, те обичат цветните спрейове. Заличили са пиктограмите, но не са посегнали на този своеобразен олтар.
	— Не са го осквернили — добави Ралф. — Да побързаме. Юн не ми излиза от главата — ранен е и вероятно лакътната му кост е счупена.
	— И сигурно изпитва силни болки. Но и трябва да внимаваме, което означава да не бързаме.
	Ралф я хвана за лакътя:
	— Имаш право. Ако загинем, Юн ще остане без помощ. Предлагам да се върнеш.
	Холи посочи издигащите се в небето кълба черен дим от горящото комби:
	— Някой ще забележи пушека и хора от града ще дойдат да проверят какво става. И ако нещо се случи с нас, Юн е единственият, който ще знае причината.
	Тя се дръпна, за да освободи ръката си, и тръгна по пътеката. Ралф още веднъж погледна малкия олтар, останал непокътнат през годините, и я последва.


>>	19.

	Тъкмо когато Ралф си помисли, че пътеката на Ахига ще ги отведе обратно до магазинчето за сувенири, тя рязко зави наляво и стигна до нещо, което всички биха помислили за вход на барака за инструменти в някое предградие. Само че зелената боя беше избеляла и олющена, а вратата без прозорче зееше. От двете й страни бяха залепени табелки, покрити с найлон. С течение на времето найлонът беше помътнял, обаче надписите още се четяха. Онзи вляво гласеше ВЛИЗАНЕТО АБСОЛЮТНО ЗАБРАНЕНО, другият вдясно — ЧАСТНА СОБСТВЕНОСТ, ОТЧУЖДЕНА ПО НАРЕЖДАНЕ НА ОБЩИНСКИЯ СЪВЕТ В МЕРИСВИЛ.
	Ралф извади пистолета си и се приближи до вратата. Направи знак на Холи да се отдръпне до скалите край пътеката, бутна вратата и приклекна, готов за стрелба. Видя малък коридор, в който бяха захвърлени откъртените дъски, доскоро препречващи голям отвор, водещ в мрака. Назъбените останки от дъсчените планки още бяха прикрепени към скалата с грамадни ръждясали болтове.
	— Ралф, погледни. Важно е.
	Тя се беше навела и разглеждаше ключалката, почти унищожена. Според Ралф не беше разбита с железен лост или щанга — някой я беше удрял с камък, докато поддаде.
	— Какво, Холи?
	— Не забелязваш ли? Заключва се само отвън. Някой е решил, че ако близнаците Джеймисън или хората от първия спасителен екип са живи и се доберат до този изход, вратата не бива да е заключена.
	— Само че никой не е оцелял.
	— Да… — въздъхна тя, мина по коридорчето и се приближи до големия отвор в скалата. — Подушваш ли миризмата?
	Ралф я подушваше и си даваше сметка, че са пред входа към друг свят. Долавяше мириса на застояла влага, примесен със сладникавата воня на разлагаща се плът, ненатрапчива, но се усещаше. Внезапно си спомни пъпеша от детството си и гадинките, пълзящи вътре.
	Пристъпиха в мрака. Отворът беше достатъчно голям, та да не се налага Ралф, макар и доста висок, да се навежда. Холи включи фенерчето — отначало освети каменен коридор, спускащ се надолу, после насочи лъча пред краката им. Призрачно фосфоресциращи капки водеха в мрака. От уважение към Ралф тя не изтъкна, че са от същото вещество, което самоделното й ултравиолетово фенерче беше „прихванало“ в дневната му.
	Изминаха рамо до рамо двайсетина метра, после коридорът се стесни и Холи подаде фенерчето на спътника си. Той го взе с лявата си ръка, в дясната стискаше пистолета. Минералните жилки в каменните стени излъчваха тайнствена светлина — червена, лилава, зеленикавожълта. От време на време Ралф осветяваше тавана, за да се увери, че Ел Куко не пълзи сред останките от счупените сталактити. Въздухът не беше студен (Ралф беше чел, че в пещерите се запазва приблизително същата температура като средната за района, в който се намират), обаче след ужасния пек навън двамата зъзнеха, може би и защото още бяха плувнали в пот след ужасяващото стълкновение с Джак Хоскинс. Въздушно течение, идващо нейде от дълбините, лъхаше в лицата им и разнасяше едва доловимата миризма на гнилоч.
	Той рязко спря и когато Холи се блъсна в него, подскочи — толкова беше изнервен.
	— Какво има? — прошепна тя.
	Той не продума, само насочи фенерчето към тесен проход в стената вляво. Отстрани някой беше написал с черен спрей ПРОВЕРЕНО и НИЩО.
	Продължиха напред бавно, много бавно. Ралф не знаеше как се чувства Холи, ала него все повече го обземаше страх, все повече започваше да вярва, че никога вече няма да види жена си и сина си. Нито пък дневната светлина. Странно как изведнъж започваш да чувстваш колко ти липсва. Струваше му се, че ако се измъкнат от пещерата, ще пие като вода дневната светлина.
	— Тук е ужасно, нали? — прошепна Холи.
	— Да. Искам да се върнеш.
	Вместо да отговори, тя го побутна по гърба.
	Отминаха още няколко прохода встрани от спускащия се коридор; всеки беше обозначен с онези две думи. Кога ли са били написани? Ако по това време Клод Болтън е бил тийнейджър, значи са изминали петнайсет, дори двайсет години. Идвал ли е оттогава някой (освен Другия, разбира се)? Стъпвал ли е тук човешки крак след трагедията? Едва ли, и то с основание. Холи имаше право, в този подземен лабиринт беше ужасно. С всяка стъпка все по-силно го връхлиташе усещането, че го погребват жив. Насили се да си спомни полянката във Фигис Парк. Да си спомни Франк Питърсън и клона с обелената кора, покрит с кървави отпечатъци от пръсти. И Тери Мейтланд, който малко преди да умре, му казва: _„Невинен съм, затова на твоята съвест няма да олекне.“_
	Продължи да върви напред.
	Неочаквано коридорът се стесни още повече заради купчините от скални отломъци от двете му страни. Ралф насочи нагоре фенерчето и видя в тавана голяма вдлъбнатина, напомняща дупка във венеца след изваждането на зъб.
	— Точно тук се е срутил сводът, Холи. Навярно втората група спасители са извозили навън най-големите скални късове. А тези… — Той освети отломките и под лъча на фенерчето отново проблеснаха призрачни разноцветни ивици.
	Холи довърши фразата вместо него:
	— Не са си направили труда да ги изнесат. Само са ги избутали от двете страни на коридора.
	— Да.
	Отново тръгнаха напред, сега придвижването беше по-трудно, особено за Ралф, който беше по-широкоплещест и му се налагаше да върви извърнат настрани. Подаде на Холи фенерчето и повдигна дясната си ръка:
	— Осветявай пътя изпод ръката ми. Само напред, не встрани! Не искам изненади.
	— Д-д-добре.
	— Хм, сякаш зъзнеш от студ.
	— _Наистина_ зъзна. И не говори толкова високо, онзи може да ни чуе.
	— Какво от това? Знае, че идваме. Наистина вярваш, че може да го убие куршум, нали? Нима…
	— _Спри, спри веднага!_ Ще го настъпиш!
	Ралф се подчини, сърцето му заби до пръсване. Холи насочи фенерчето към нещо на сантиметри от краката му. Преди купищата отломки да изчезнат и коридорът отново да се разшири, Ралф видя върху последната купчина труп на куче или на койот. По-вероятно беше на койот, но не можеше да е сигурен, защото главата на животното я нямаше. Коремът му беше разпран, вътрешностите също липсваха.
	— Ето откъде е вонята на мърша — промълви Холи.
	Той внимателно прескочи гнусната находка, но три метра по-нататък отново се спря. _„Да, животното наистина е било койот, ето я и главата му“_ — помисли си. Стори му се, че очите са ококорени от изненада, и отначало не разбра какво предизвиква това впечатление.
	Холи първа осъзна причината:
	— Очите ги няма. Вътрешностите не са му били достатъчни. Изгребал е и очите на горкото животно. Божичко…
	— Излиза, че Другия не се храни само с човешка плът и кръв… Или със скръб — промълви Ралф.
	— Ще ти обясня набързо. Благодарение на нас — най-вече благодарение на двама ви с лейтенант Сабло — той беше прекалено активен в периода, когато би трябвало да е в хибернация. И не можа да се добере до любимата си храна. Сигурно е много гладен.
	— И силите му са изчерпани, както предположи ти.
	— Да се надяваме — прошепна Холи. — Много ме е страх. Мразя затворените пространства и…
	— И те съветвам да се върнеш.
	Тя отново го побутна напред:
	— Продължавай да вървиш и си гледай в краката.


>>	20.

	Дирята от призрачно светещи капки продължаваше. Ралф мислено ги наричаше „потта на чудовището“. Дали и то като тях се потеше от страх? Дано! Надяваше се също да е изпитало сковаващ страх и още да се бои.
	От двете страни на коридора се отваряха нови проходи, които не бяха маркирани с черен спрей; бяха прекалено тесни, та в някой да се вмъкне дете. Както и да се измъкне отвътре. Холи отново вървеше редом с Ралф, макар че пак нямаше много място. Някъде далеч капеше вода, веднъж лек ветрец отляво лъхна лицето на Ралф, сякаш го помилваха призрачни пръсти. Идваше от поредния тесен проход и беше съпроводен от глухо стенание, напомнящо звука, когато някой духа в гърлото на празна бирена бутилка. Да, безспорно страховито място! Трудно му беше да повярва, че туристите са плащали, за да разгледат тази каменна гробница, но, разбира се, те не са знаели онова, което му беше известно и което вече приемаше за истина. Странно как спускането в дълбините на земята помагаше да повярваш в нещо, което доскоро си смятал не само за невъзможно, но и за смехотворно.
	— Внимавай — предупреди го Холи. — Има още „изненади“.
	Този път бяха две катерички, разкъсани на парчета. Встрани от тях се виждаха останките от гърмяща змия… всъщност само ивици от кожата й.
	След малко стигнаха до стръмен спускащ се склон, излъскан като паркета на дансинг. Ралф си помисли, че сигурно тук по времето на динозаврите е текла подземна река, която е пресъхнала дълго преди раждането на Исус. От едната страна имаше железен парапет, на места прояден от ръжда. Холи насочи фенерчето натам и те видяха не само фосфоресциращи капки, а отпечатъци от длани и от пръсти. Отпечатъци, които несъмнено щяха да отговарят на тези на Клод Болтън.
	— Мръсникът се е държал за парапета, за да не падне.
	Холи кимна:
	— Сигурно това е „Дяволската пързалка“, за която говореше Лави. Вни…
	Някъде зад тях и под тях се чу шум от падащи камъни, последван от глухо тупване, от което коридорът се разтресе. Ралф си спомни как понякога дори дебел пласт лед може да се раздвижи. Холи го погледна изплашено.
	— Мисля, че няма опасност — побърза да я успокои той. — В продължение на столетия пещерата е разговаряла със себе си.
	— Да, но след земетресението, за което ни разказа Лави, разговорът е станал по-оживен.
	— Съветвам те да се…
	— Престани да ми го повтаряш. Искам да разбера как ще свърши тази история — прекъсна го тя и Ралф знаеше, че е искрена.
	Слязоха по склона, като се държаха за перилото, обаче внимаваха да не докосват отпечатъците от ръката на онзи, минал преди тях. Долу ги посрещна табела с надпис: ДОБРЕ ДОШЛИ ПРИ ДЯВОЛСКАТА ПЪРЗАЛКА. ВНИМАВАЙТЕ, ДРЪЖТЕ СЕ ЗА ПЕРИЛОТО.
	Коридорът отвъд „пързалката“ беше още по-широк. Следваше още един аркообразен вход, но дървената облицовка беше изгнила и изпопадала, разкривайки създаденото от природата: само една назъбена паст.
	Холи сви дланите си като фуния и тихичко извика:
	— Ехо?
	Гласът й се върна в поредица от наслагващи се отгласи: _Ехо… хо… хо… хо…_
	— Така и предполагах. Това е „Залата на звуците“ — онази, голямата, за която Лави каза, че…
	— Привет.
	_Привет… ет… ет… ет…_
	Думата бе изречена тихо, но за миг сърцето на Ралф престана да бие. Усети как Хол и се вкопчи в рамото му толкова силно, че пръстите й сякаш се превърнаха в нокти на граблива птица.
	— След като вече сте тук… — _Тук… ук… ук… ук…_ — и сте си направили труда да ме намерите, защо не влезете?


>>	21.

	Двамата заедно прекрачиха арката, Холи се беше вкопчила в ръката на Ралф като младоженка, която в последния момент се е изплашила от предстоящата сватбена церемония. Тя държеше фенерчето; Ралф стискаше пистолета и възнамеряваше да го използва веднага щом види онзи, който ги предизвикваше. Само един изстрел. Ала отначало нямаше по кого да стреля…
	Отвъд арката се простираше издадена скална площадка — нещо като балкон на двайсетина метра от пода на пещерата. Надолу водеше спираловидна метална стълба. Холи вдигна глава и веднага й се зави свят — стълбата се изкачваше около шейсет метра височина, минаваше край голям отвор (може би едновремешния централен вход) и стигаше чак до тавана, от който висяха сталактити. Тя разбра, че хълмът е кух като пластмасова торта на витрината на сладкарница. Надолу стълбата изглеждаше непокътната, но горната й част се беше откачила от големите колкото юмрук болтове и висеше изкривена над ямата.
	На дъното на пещерата, осветен от най-обикновен лампион, какъвто има във всяка сравнително добре обзаведена дневна, стоеше Другия. Кабелът на лампиона беше включен в тихо жужащ червен генератор „Хонда“. На границата между кръга светлина и мрака стоеше походно легло, в чийто долен край имаше сгънато одеяло.
	През дългите си години в полицията Ралф беше виждал много бегълци от закона и онзи, за когото бяха дошли, спокойно можеше да мине за един от тях: хлътнали очи, кльощав, очукан от живота. Носеше джинси, кожухче без ръкави над мръсната бяла риза и протрити каубойски ботуши. Изглежда, не беше въоръжен. Беше вдигнал лице към тях — лицето на Клод Болтън, увенчано с черна щръкнала коса, с високите скули, предполагащи, че в жилите му тече индианска кръв, с брадичка катинарче. От мястото, на което се намираше, Ралф не можеше да види опакото на дланите му, но знаеше, че на тях има татуировки.
	„Татуирания, човекът с татуировките“ — така го бе нарекъл Хоскинс.
	— Ако държите да си поговорим, рискувайте да слезете по стълбата. Мен издържа, обаче ви предупреждавам, че никак не е стабилна. — Говореше бавно и спокойно, но думите му се припокриваха, удвояваха се и се утрояваха, сякаш долу не стоеше само едно същество, а цяла секта подобни на него, скрити в сенките и в тесните проходи, в които не проникваше светлината на лампиона.
	Холи тръгна към стълбата, но Ралф я спря:
	— Аз ще сляза пръв.
	— По-добре аз, защото съм по-лека.
	— Аз съм пръв! — повтори той. — Ще ме последваш, когато стигна долу. Ако стигна. — Говореше тихо, почти шепнешком, но предполагаше, че заради акустиката Другия чува всяка негова дума. „Надявам се да е така“ — помисли си. — Само че спри, преди да слезеш по последните стъпала. Искам да си поговоря насаме с него — добави и я погледна в очите. Тя едва забележимо кимна към пистолета му. Не, нямаше да има разговори, никакви въпроси и отговори. Всичко бе приключило. Един изстрел в главата на чудовището и после щяха да изтичат навън. Стига сводът да не паднеше и да не ги затиснеше.
	— Добре — промълви. — Моля те, внимавай.
	Е, нямаше как да изпълни тъкмо тази й молба (ръждясалата спираловидна стълба или щеше да го издържи, или не), но докато слизаше, той се опита да си внуши, че е много по-лек. Стълбата стенеше, скрибуцаше и се тресеше.
	— Добре се справяш дотук — отбеляза Другия. — Движи се по-близо до стената, може да е по-безопасно.
	_Пасно… асно… асно…_
	Ралф стигна до долу. Онзи стоеше неподвижно до лампиона, създаващ нелеп домашен уют. Дали го беше купил заедно с генератора и с походното легло от „Хоум Депо“ в Типит? Нищо чудно — май това беше единственият подобен магазин в това забравено от Бога кътче на Щата на самотната звезда. Не че имаше значение… Стълбата зад него отново заскърца и застена, докато Холи слизаше по нея.
	Едва сега Ралф можа да разгледа отблизо Другия с интереса на учен, изследващ неизвестен обект. Приличаше му на човек, същевременно му беше трудно да го възприеме като представител на човешката раса. Беше като да гледаш картина, но да си малко кривоглед: знаеш какво виждаш, обаче всичко е изместено и някак далеч от истината. Лицето беше на Клод Болтън, но брадичката не беше заоблена, а квадратна и с трапчинка, дясната страна на долната челюст бе по-дълга от другата и физиономията изглеждаше изкривена, почти гротескна. Косата беше гарвановочерна като на Клод, само че в нея се провиждаха кестеняво-червеникави кичури. Най-поразителни бяха очите. Едното беше кафяво като на Клод, но другото беше синьо.
	Ралф знаеше чия е брадичката с трапчинка и червеникавокестенявата коса. И най-вече — синьото око. Беше видял как помръква, когато Тери Мейтланд умря на улицата през онова горещо юлско утро… бе неотдавна, а сякаш бяха изминали години.
	— Още се променяш, нали? Проекцията, видяна от жена ми, може би е изглеждала като Клод, но истинското ти _аз_ не се е преобразило докрай, нали?
	Възнамеряваше това да са последните думи, които Другия ще чуе. Стълбата беше престанала да скърца, което означаваше, че Холи още е достатъчно високо, за да е в безопасност. Той вдигна глока и хвана китката си с лявата си ръка.
	Другия разпери ръце:
	— Убий ме, щом си решил, детектив, но знай, че ще погубиш и себе си, и приятелката си. Не мога да ти чета мислите, както чета мислите на Клод, обаче знам какво ти се върти в главата: смяташ, че не рискуваш само с един изстрел, че това е приемлив риск. Имам ли право?
	Ралф не продума.
	— Знам, че съм прав, знам и още нещо — рискът е _прекалено голям_. — Той изкрещя: — КАЗВАМ СЕ КЛОД БОЛТЪН!
	Ехото отекна още по-гръмко от крясъка. Холи стреснато възкликна, защото парче от сталактит, вероятно вече пропукан, се отдели от тавана и профуча надолу като каменна кама. Заби се в пода на пещерата далеч от окръжността, очертавана от светлината на слабата лампа, но Ралф разбра посланието.
	Другия отпусна ръце:
	— След като сте научили достатъчно, че да ме откриете тук, сигурно вече знаете и това, но за всеки случай ще ви информирам. Две момченца се загубили някъде в проходите под тази зала, а когато спасителите се опитали да ги намерят…
	— Някой от екипа стрелял и част от тавана се срутила — обади се от стълбата Холи. — Да, известно ни е.
	— Случило се е в прохода „Дяволската пързалка“, където звукът от изстрела е бил позаглушен. — Другия се усмихна. — Какво ли ще се случи, ако ти, детектив Андерсън, стреляш тук? Разбира се, по-големите сталактити ще се откъснат от тавана и ще полетят надолу. Може да ги избегнеш, или ще те смажат. Съществува и още една привлекателна възможност — горната част на хълма да се срути и свличането на земните маси да погребе всички ни. Искаш ли да рискуваш, детектив? Мисля, че беше готов, докато слизаше по стълбата, но те предупреждавам, че рискът е прекалено голям.
	Стълбата отново изскърца — Холи беше слязла още едно, може би две стъпала надолу.
	„Не се приближавай!“ — мислено й заповяда той, само че нямаше как да я принуди. Тази жена беше много вироглава.
	— Знаем и защо си тук — каза тя. — Чичото и братовчедите на Клод са погребани някъде в тази пещера.
	— Точно така. — Той… _то_… се усмихна още по-широко. Златният зъб в устата му беше зъбът на Клод, както и татуировките на опакото на дланите му. — Заедно с мнозина други, включително двете деца, които са се надявали да спасят. Усещам ги в земята. Някои са близо. Роджър Болтън и синовете му са ей там, на по-малко от шест метра под „Змийски корем“. Усещам ги най-силно не защото са по-близо, а понеже са кръвни роднини на онова, в което се превръщам.
	— Само че не стават за храна — подхвърли Ралф, като гледаше походното легло. Каменният под до хладилната чанта беше осеян с кости.
	— Естествено! — Другия го изгледа подигравателно, сякаш не беше чувал по-глупава забележка. — Само че от останките им се излъчва нещо… не мога да го обясня, обикновено не споделям тези неща… някаква еманация. Чувствам как се излъчва даже от глупавите хлапета, макар да е слаба. Те са много надълбоко. Може да се каже, че са загинали при проучването на неизследвани участъци от Мерисвил Хол. — Той отново се ухили и този път показа всичките си зъби. Ралф се запита дали се е усмихвал така, когато е убил Франк Питърсън, ръфал е плътта му и заедно с кръвта е пиел агонията му.
	— Излъчване, напомнящо слабата светлина на нощна лампа, така ли? — попита Холи с такъв тон, сякаш изгаряше от любопитство, и слезе още две стъпала надолу. Ралф искаше с цялото си сърце тя да се движи обратно — нагоре и навън, обратно под жаркото тексаско слънце.
	Другия само сви рамене.
	Ралф се опита да внуши на Холи:
	_„Върни се! Обърни се и се изкачи обратно. Ще стрелям веднага щом съм сигурен, че си имала достатъчно време да излезеш през входа на Ахига. Ще стрелям дори ако ще оставя жена си вдовица и сина си сирак. Дължа го на Тери и на всички преди него.“_
	— Да, нощна лампа — повтори тя и прекрачи на долното стъпало. — За да не те е страх от тъмното. Като малка имах такава лампа, действаше ми успокояващо.
	Онзи се беше втренчил в нея. Беше с гръб към лампиона, лицето му оставаше в сянка и сега Ралф видя странно сияние в различните му очи. Всъщност не беше _в тях_, а се _излъчваше отвътре_ и чак сега му стана ясно защо Грейс Мейтланд твърдеше, че съществото, което е видяла, е имало сламки вместо очи.
	— Успокояващо ли? — Онзи сякаш заобмисля думата. — Да, може би, макар че никога не ми е хрумвало. За мен това сияние означава информация. Дори и мъртви, те притежават есенцията на Болтънови.
	— Имаш предвид мислите им, така ли? — Тя направи още една крачка към него. Ралф свали лявата си ръка от китката, стискаща пистолета, и махна на Холи да се върне, макар да знаеше, че няма да му се подчини.
	— Не, не! — нетърпеливо възкликна Другия; очевидно смяташе въпросите й за глупави, но изпитваше и още нещо. Желание, жажда да говори, позната на Ралф от многобройните разпити, които беше провеждал. Случваше се с повечето заподозрени, които твърде дълго бяха останали в заключените стаи на мислите си. А това… същество сигурно е било само с мислите си дълго, много дълго време. Личеше си от пръв поглед.
	— Тогава какво? — Холи не беше помръднала. „И слава Богу“ — помисли си Ралф.
	— Кръвната връзка. Тя е много по-важна от паметта или от физическите прилики, предавани от поколение на поколение. Тя е начин на съществуване. На виждане. Не е храна, но _е сила_. Душите им ги няма, няма го тяхното _ка_, но нещо е останало дори в мъртвите им мозъци и тела.
	— Нещо като ДНК. Може би на племенна, може би на расова основа — подхвърли Холи.
	— Може би, щом така ти харесва повече. — Той пристъпи към Ралф и протегна ръката с татуираната дума ТРЯБВА. — Наподобява тези татуировки. Не са живи, но съдържат определена инфор…
	— Престани! — кресна тя и Ралф си помисли: _„Господи, съвсем близо е до него! Как е стигнала дотам, без да я чуя?“_
	Ехото… и следващото… и следващото се застъпиха и сякаш се усилиха и още нещо падна на пода. Този път не беше сталактит, а камък, откъртен от стената.
	Другия се намръщи:
	— Не викай, ако не искаш пещерата да се срути върху нас.
	Холи отново заговори — по-тихо, но все така настойчиво:
	— Не забравяй какво причини този на детектив Хоскинс. Докосването му отравя.
	— Само когато се преобразявам — любезно обясни чудовището. — Представлява естествена защита и рядко е с фатални последици. По-скоро прилича на обрив от отровен бръшлян, отколкото на поражение от радиация. Разбира се, детектив Хоскинс беше… податлив, да речем. Щом докосна някого, често (невинаги, но често) прониквам и в съзнанието му. Или в съзнанието на близките му. Така направих с близките на Франк Питърсън. Съвсем леко, колкото да ги подтикна натам, накъдето бяха поели.
	— Да не си посмял да мръднеш! — процеди Ралф.
	Другия вдигна татуираните си ръце:
	— Разбира се. Както казах, ти си въоръженият. Само че не мога да ви позволя да си тръгнете оттук. Твърде уморен съм, за да си търся ново убежище. Първо, заради непредвиденото шофиране дотук, второ, трябваше да се снабдя с това-онова, което още повече изчерпа силите ми. Изглежда, сега сме в задънена улица.
	— Ти сам се вкара в задънена улица — поправи го Ралф. — Знаеш го, нали?
	Другия обърна към него лицето си, все още смътно наподобяващо лицето на Тери, и не отговори.
	— Хийт Холмс. Разбирам защо си го набелязал. Другите преди него също. Обаче с Мейтланд се издъни.
	— Може и да си прав. — Онзи изглеждаше озадачен, но все още говореше спокойно, дори самодоволно. — Само че съм избирал и много други — всеки един с желязно алиби и с безупречна репутация. Алибито и репутацията са без значение, когато веществените доказателства и свидетелските показания доказват вината. Хората не проумяват обяснения и факти, неотговарящи на възприятието им за реалност. Не предвиждах да ме проследиш дотук. Дори не трябваше да ме _усетиш_; колкото и непоклатимо да беше алибито на Мейтланд, той щеше да бъде обвинен и осъден. Но ти се усъмни, почувства нещо нередно. Дали защото дойдох пред съда?
	Ралф не продума. Холи беше слязла от стълбата и сега стоеше до него.
	Другия въздъхна:
	— Сгреших, признавам. Подцених факта, че ще има телевизионни камери, обаче още изпитвах глад. Въпреки това _можеше_ да се въздържа. Само че бях лаком.
	— И прекалено самоуверен, не забравяй да го добавиш към списъка. А прекалената самоувереност води до нехайство. Ние, ченгетата, знаем много примери за самозабравили се и станали небрежни престъпници.
	— Да, може да си прав. Мисля обаче, че и този път щеше да ми се размине. — Той изпитателно се втренчи в бледата жена с прошарена коса, застанала до Ралф. — На теб трябва да благодаря за сегашното си положение, нали, Холи? Клод каза, че името ти е Холи. Как така повярва в съществуването ми? Как съумя да накараш неколцина съвременни мъже, които вярват само в онова, което долавят петте им сетива, да ме проследят дотук? Някога виждала ли си подобен на мен? — Нямаше съмнение, че е искрен, че изгаря от любопитство.
	— Не сме тук да отговаряме на въпросите ти! — сопна се тя. Беше пъхнала ръка в джоба на измачканото си сако, в свободната й ръка беше ултравиолетовото фенерче; не го беше включила, единствената светлина идваше от лампиона. — Дойдохме да те убием.
	— И как смятате да го направите… Холи? Да бяхме само двамата с твоя приятел, той може би щеше да се осмели да стреля, но не мисля, че ще рискува и твоя живот. А пък ако той или двамата заедно решите да се нахвърлите върху мен, ще установите, че съм учудващо силен, както и че мога да ви отровя. Да, въпреки че съм омаломощен.
	— Засега резултатът е равен, но не задълго — процеди Ралф. — Хоскинс рани щатския полицай Юн Сабло, обаче не го уби. Сигурно вече е повикал подкрепление.
	— Ха-ха, добър опит, само че не ти се вързах. На десет километра на изток и двайсет на запад няма клетки на мобилни оператори. Мислиш ли, че не съм проверил?
	Ралф очакваше подобна вероятност, но имаше още един коз:
	— Хоскинс взриви автомобила, с който дойдохме. Димът се вижда от километри.
	За първи път онзи се изплаши не на шега.
	— Хм, това променя нещата. Налага се да избягам, което в сегашното ми състояние ще е трудно и болезнено. Ако целта ти е била да ме ядосаш, детектив, то ус…
	— Попита ме дали съм виждала подобни на теб — прекъсна го Холи. — Не съм… по-точно, виждала съм, но не твои копия, обаче Ралф е виждал. Като оставим настрана способността да се преобразяваш и да превземаш паметта на жертвите си, както и странните ти, горящи очи, ти си най-обикновен сексуален садист и педофил.
	Онзи потрепери, сякаш го беше зашлевила, и за миг като че ли забрави горящото, изпращащо димни сигнали комби на паркинга.
	— Обидно, нелепо и невярно! Храня се, за да се поддържам жив, нищо повече. Вие, хората, правите същото, като убивате прасета и крави. Скотове — само това сте за мен.
	— Лъжеш. — Холи пристъпи към него и бръсна встрани ръката на Ралф, когато той се опита да я хване за рамото. На бледите й страни бяха разцъфнали алени рози. — Способността ти да изглеждаш като някой, който не си… като нещо, което не си, ти помага да печелиш доверие. Могъл си да убиеш който и да е приятел на господин Мейтланд. Дори _жена_ му. Само че си убил дете. Жертвите ти _винаги_ са деца.
	— Защото са най-питателната и вкусна храна! Не си ли яла телешко? Или черен дроб от теленце?
	— Не само ги изяждаш, а еякулираш върху тях. — Лицето й се изкриви от отвращение. — Изпразваш се върху тях…
	— За да оставя ДНК! — кресна той.
	— Можеш да я оставиш и по други начини! — извика Холи и още нещо падна от тавана над тях. — Само че не си вкарваш оная работа, нали? Защото си импотентен! — Вдигна пръст, после го сви. — Така е, нали?
	— Млъкни!
	— Избираш деца, защото си педофил, който дори не може да ги изнасили с пениса си и използва…
	Той се спусна към нея, лицето му се беше изкривило от омраза, неприсъща нито на Клод Болтън, нито на Тери Мейтланд; беше неговата си омраза, черна и страшна като земните дълбини, в които близнаците Джеймисън се бяха простили с живота. Ралф се прицели, но Холи се изпречи пред него:
	— _Не стреляй, не стреляй!_
	Още нещо падна от тавана, този път — много голямо: разби на парчета походното легло и хладилната чанта и върху лъскавия под се разпиляха отломки от камъни с блестящи минерални жилки.
	От онзи джоб на сакото си, който все беше провиснал, Холи измъкна нещо — дълго, бяло и опънато от едната страна, като че ли там имаше някаква тежест. Същевременно включи ултравиолетовото фенерче и го насочи право в лицето на превръщенеца. Онзи потрепери, изръмжа и обърна глава, протегнал към нея татуираните ръце на Клод Болтън. Тя вдигна бялото нещо и замахна с всичка сила. Краят с тежестите се стовари върху слепоочието на Другия.
	Онова, което Ралф видя после, години наред щеше да го преследва в сънищата му. Отляво главата на чудовището хлътна, като че ли черепът не беше от кост, а от папиемаше. Кафявото око изскочи от орбитата си. Съществото падна на колене и лицето му сякаш се втечни. Стотици черти пробягаха по него за секунди и изчезнаха: високи и ниски чела, бухлати вежди и други, толкова руси, че почти не се виждаха, хлътнали и изпъкнали очи, плътни и тънки устни. Появиха се щръкнали предни зъби и изчезнаха, брадички изпъкваха и се смаляваха… Ала последното лице, което се задържа най-дълго (и което почти сигурно бе _истинският_ лик на Другия), беше невзрачно като на човек, когото ще срещнеш на улицата и ще отминеш, без да запомниш как е изглеждал.
	Холи отново го удари, този път улучи скулата му и невзрачното лице доби формата на кошмарен полумесец, все едно беше картинка от страшна детска книжка.
	_„В крайна сметка то е нищо_ — помисли си Ралф. — _Никой. Онова, което приличаше на Клод, на Тери, на Хийт Холмс… е нищо. Само фалшиви фасади. Само сценични костюми.“_
	Безброй червеникави, подобни на червеи гадини изпълзяха от дупката в главата на Другия, от носа му, от капковидния отвор, в който се беше превърнала устата му, изпопадаха на пода на „Залата на звуците“ и се загърчиха. Тялото на Клод Болтън първо затрепери, после заподскача, накрая започна да се смалява в дрехите.
	Холи хвърли фенерчето и отново замахна с бялото нещо (едва сега Ралф видя, че е мъжки спортен чорап), като го държеше с две ръце, и за последен път го стовари върху главата на „нещото“. Лицето се разцепи надве като прогнила кратуна. В кухината нямаше мозък, само още безброй гърчещи се червеи, които неизбежно напомниха на Ралф за личинките, видени от него в пъпеша преди много години. Онези, които вече бяха на пода, пълзяха към краката на Холи.
	Тя отстъпи заднешком, блъсна се в Ралф и краката й се подкосиха. Той я сграбчи и й помогна да запази равновесие. Лицето й беше мъртвешкибледо и обляно от сълзи.
	— Хвърли чорапа — прошепна й той.
	Холи го изгледа, сякаш не разбираше какво й говори.
	— Върху него има от гадинките.
	Тя отново не реагира, само се взираше в него като в непознат. Ралф се опита да изтръгне чорапа от хватката й, но отначало не можа, толкова силно се беше вкопчила в него. Той разтвори пръстите й един по един, макар да беше готов в краен случай да ги счупи. Тези гадинки бяха по-опасни от отровен бръшлян, ако я полазеха. А пък ако проникнеха под кожата й…
	Холи като че ли започна да идва на себе си и отвори юмрука си. Чорапът падна, петата издрънча, когато се удари в каменния под. Ралф побърза да се отдръпне от червеите, които търсеха сляпо (какво ти сляпо, идваха право към двама им), и задърпа Холи за ръката, още сгърчена от нечовешката сила, с която беше стискала чорапа. Тя погледна надолу, видя какво ги заплашва и хлъцна.
	— Не пищи! — просъска Ралф. — Сводът може да се стовари върху нас. Само се _качвай_!
	Задърпа я нагоре по стълбата. След първите четири-пет стъпала Холи вече можеше да се движи и без неговата помощ, само че трябваше да се качват заднешком, за да държат под око червеите, които продължаваха да излизат от разцепената глава на чудовището. Също и от капковидната му уста.
	— Спри — прошепна тя. — Спри и ги погледни, вече не се движат толкова бързо и не могат да се качат на стълбата, започват да умират.
	Имаше право. Пълзяха по-бавно, а онези, струпани на купчина до мъртвото чудовище, вече не помръдваха. Трупът обаче се движеше; нещо в него, одушевената сила, се опитваше да задържи живота. Съществото с образа на Болтън се гърчеше и размахваше ръце като регулировчик. Докато го наблюдаваха, шията му се скъси. Онова, което беше останало от главата, постепенно се скри под яката на ризата. Остана да стърчи само черната коса на Клод Болтън, после и тя изчезна.
	— Какво е това? — прошепна Холи. — Какво са _тези гадини_?
	— Не знам и не ме интересува — промърмори Ралф. — Знам само, че до края на живота си ще пиеш безплатно, най-малкото когато си с мен.
	— Много рядко консумирам алкохол. Не бива заради лекарствата, които вземам. Мисля, че ти го ка… — Изведнъж се наведе над перилото и повърна. Ралф я придържаше, за да не се подхлъзне. — Извинявай…
	— Няма за какво. Хайде да…
	— … се махаме от проклетата пещера! — довърши тя.


>>	22.

	Слънчевата светлина никога не им се беше струвала толкова прекрасна.
	Едва стигнаха до табелата с вожда Ахига, когато Холи измънка, че й се вие свят и иска да си почине. Ралф примъкна широк и плосък камък и двамата седнаха на него. Тя се вгледа в проснатия на земята труп на Джак Хоскинс, изстена и от очите й потекоха сълзи. Отначало само задавено хълцаше, сякаш я бяха учили, че за нищо на света не бива да плаче пред някого. Ралф я прегърна през раменете и сърцето му се сви — беше толкова крехка. Холи притисна лице до гърдите му и се разрида. Той си даваше сметка, че не бива да се бавят, че трябва час по-скоро да се върнат при Юн; може да беше по-тежко ранен, отколкото им се бе сторило — бяха под обстрел и беше невъзможно да преценят. В най-добрия случай лакътят му беше счупен и рамото — изместено. Ралф си даваше сметка и за друго: че е наложително да изчакат още мъничко, докато Холи се посъвземе — беше го заслужила, извършвайки онова, което той, опитният детектив, не бе могъл да стори.
	След около четирийсет и пет секунди „бурята“ отслабна. След минута премина. Холи Гибни беше силна жена. Обърна към Ралф зачервените си от плача очи, но сякаш още не осъзнаваше къде се намира. Нито пък кой е той.
	— Не мога да го направя отново, Бил. Никога повече! Никога, никога, _никога_! И ако това… нещо… се върне към живота като Брейди, ще се самоубия. Чуваш ли?
	Ралф лекичко я разтърси:
	— Няма да възкръсне, Холи. Повярвай ми!
	Тя примигна:
	— Ралф. Обърках се, исках да кажа „Ралф“. Видя ли какво изпълзя от… видя ли червеите?
	— Да.
	— Охххх… Охххх… — Тя притисна длан до устните си, сякаш се страхуваше, че отново ще повърне.
	— Откъде знаеше как да пригодиш чорапа като палка и колко силен е ударът, ако чорапът е дълъг? Бил Ходжис ли те научи?
	Тя кимна.
	— Какво имаше вътре?
	— Сачми за лагери, също като в „палката“ на Бил. Купих ги от „Уолмарт“ във Флинт Сити. Защото не използвам огнестрелно оръжие. Всъщност не вярвах, че ще използвам Бияча, действах… импулсивно.
	— Или интуитивно. — Ралф не осъзна, че се усмихва; още беше вцепенен… безчувствен… и често се оглеждаше, за да се увери, че гадините не са пропълзели след тях в отчаяния си стремеж да оцелеят в нов гостоприемник. — Бияча! Ти ли го измисли?
	— Бил го наричаше така. Да тръгваме. Юн е…
	— Знам. Първо обаче ще свърша нещо. Не ставай още. — Приближи се до мъртвия Хоскинс и се насили да пребърка джобовете му. Извади ключовете за пикапа и се върна при Холи. — Готово.
	Заслизаха по пътеката. Холи се спъна веднъж и Ралф я хвана навреме, после тя го подкрепи, когато той залитна и едва не падна.
	_„Все едно сме двама сакати_ — помисли си Ралф. — _Но след всичко, което видяхме…“_
	— Останаха толкова много загадки — промълви тя. — Откъде е дошъл. Дали гадинките са били причинители на болест, или дори някаква форма на извънземен живот. Кои са били жертвите му — не само децата, които е убил, а и хората, обвинени в убийствата. Сигурно са много. Много! Видя ли му лицето накрая? Видя ли как се променяше?
	— Да. Никога няма да го забравя.
	— Не знаем колко време е живял. Как се е проектирал. Какво _всъщност беше_.
	— Последното ни е известно — поправи я Ралф. — Той… _то_ беше Ел Куко. А, и още нещо — знаем, че проклетникът е мъртъв.


>>	23.

	Почти бяха стигнали до края на пътеката, когато чуха клаксон. Холи се сепна, спря и прехапа наранените си устни.
	— Спокойно, мисля, че е Юн — промърмори Ралф.
	Пътеката вече беше по-широка, затова бързо се озоваха зад бившия склад. Заобиколиха го и наистина видяха Юн — беше седнал зад волана на пикапа и натискаше клаксона с дясната си ръка. Лявата — подута и окървавена, — лежеше в скута му като кученце.
	— Вече можеш да спреш — подвикна му Ралф. — Мама и татко са тук. Как си?
	— Болката в ръката е нечовешка, иначе съм добре. Очистихте ли го? Другия, Ел Куко?
	— Да. _Холи_ го ликвидира. Не беше човек, но все пак умря. Никога повече няма да убива деца.
	— Холи ли? — Юн изненадано я изгледа. — Как…
	— По-късно ще ти разкажем — прекъсна го тя. — В момента ти си по-важен. Загуби ли съзнание? Вие ли ти се свят?
	— Главата ми се замая, докато се довлека дотук. Стори ми се, че измина цяла вечност, няколко пъти спрях да си почина. Надявах се да ви пресрещна на излизане от пещерата. По-скоро се молех на Бог. После видях пикапа. Сигурно е на снайпериста. Регистриран е на името на Джон Хоскинс. Дали е този, за когото мисля?
	Ралф кимна:
	— Детектив от полицията на Флинт Сити. По-точно _беше_. И той е мъртъв. Застрелях го.
	Юн смаяно се ококори:
	— Той пък защо е бил тук?
	— Другия го беше изпратил. Нямам представа как е успял.
	— Помислих си, че може да е оставил ключовете, обаче ги няма. Няма и някакво болкоуспокояващо в жабката. Само регистрационен талон, документ за застраховката и разни боклуци, дето не стават за…
	— Ключовете са у мен — прекъсна го Ралф. — Бяха в джоба му.
	— А пък аз ще ти дам болкоуспокояващо. — Холи извади от единия торбест джоб на измачканото си и мръсно сако голямо кафяво шишенце без етикет.
	— Още какво носиш там? — попита Ралф. — Примус? Кафеварка? Радиостанция?
	— Чувството ти за хумор издиша. Вече ти го казах — измънка тя.
	— Не е шега, а израз на възхита.
	— Към който се присъединявам — обади се Юн.
	Холи отвори „портативната аптечка“, изсипа на дланта си куп различни таблетки и внимателно остави шишенцето върху таблото на пикапа:
	— Да видим… золофт… паксил… валиум, макар че напоследък рядко го вземам… и… а, ето. — Тя остави в дланта си две оранжеви таблетки и внимателно върна обратно другите. — Мотрин. Пия го против главоболие, причинено от напрежение и преумора. Както и при болки в челюстните стави, макар те да понамаляха, откакто използвам предпазител против скърцане със зъби. Купих си хибридния модел, наречен „Нощен страж“. Скъпичък е, но си струва пари… — Тя не довърши, защото забеляза, че се взират в нея. — Защо ме гледате така?
	— Отново изразяваме възхищението си, _querida_, скъпа — заяви Юн. — Харесвам жените, които са подготвени за всякакви случаи. — Взе таблетките, глътна ги без вода и затвори очи. — Много ти благодаря. Дано нощният страж винаги ти служи вярно.
	Холи го изгледа, сякаш се питаше как да приеме подмятането му, и пусна шишенцето обратно в джоба си:
	— Имам още две, ако много те заболи. Да си чул сирени на пожарни?
	— Не. Подозирам, че няма да дойдат.
	— Ще дойдат — намеси се Ралф, — само че ти няма да ги дочакаш, защото отиваш в болница. Плейнвил е по-близо от Типит, освен това Болтънови са ви по път. Трябва да спрете там. Холи, ще можеш ли да шофираш? Аз оставам.
	— Ще мога, но защо… — Тя леко се плесна по челото. — Господин Голд и господин Пели.
	— Да. Няма да ги оставя така… като захвърлени.
	— Забранено е да се пипа или размества нещо на местопрестъплението — отбеляза Юн. — Самият ти много добре го знаеш.
	— Да, известно ми е, само че няма да позволя двама достойни мъже да се разлагат под горещото слънце до горящ автомобил. Възражения?
	Сабло поклати глава. Късо подстриганата му коса беше потъмняла от пот.
	— Разбира се, че нямам.
	— Качваме се на пикапа, закарвам го до паркинга, после Холи сяда зад волана. Поминаха ли болките, амиго? Мотринът помогна ли?
	— По-добре съм. Не съвсем, но вече не ме боли толкова.
	— Радвам се, защото, преди да потеглим, се налага да си поговорим.
	— За какво?
	— За обясненията, които предстои да дадем — намеси се Холи.


>>	24.

	Ралф спря на паркинга и слезе от пикапа. Докато го заобикаляше, пресрещна Холи и този път тя го прегърна — само за миг, но силно. Синьото комби беше почти унищожено от пламъците и димът започваше да се разсейва.
	Като се мръщеше от болка и съскаше през зъби, Юн се намести на предната дясна седалка. Наведе се през сваленото стъкло и попита:
	— Сигурен ли си, че е мъртъв? — Ралф знаеше, че Сабло не пита за Хоскинс. — Сто процента?
	— Да. Не се разтопи като Злата вещица от Запада, но се случи нещо подобно. След като гръмне голямата новина и криминалистите довтасат, вероятно ще намерят в пещерата само дрехите му и може би куп умрели червеи.
	— Червеи ли? — Юн озадачено сбърчи чело.
	— Като си спомня как бързо измираха — намеси се Холи, — вероятно също тъй бързо се разлагат. По дрехите обаче ще има ДНК и ако я сравнят с тази на Клод, може би ще има съвпадение.
	— Или пък ще открият ДНК и от него, и от Тери, защото преобразяването не беше завършило — отбеляза Ралф. — Видя го със собствените си очи, нали?
	Тя кимна.
	— Което означава, че пробите ще са безполезни — продължи той. — Според мен Клод няма да има неприятности. — Извади от джоба си мобилния си телефон и го сложи в здравата ръка на Юн. — Ще можеш ли да се обадиш на когото трябва веднага щом имаш обхват?
	— Разбира се.
	— Знаеш в какъв ред, надявам се.
	Докато Юн изброяваше всички, откъм Типит се чу слаб вой на сирени. Изглежда, някой все пак беше забелязал дима, само че не си беше направил труда да дойде дотук и да разбере какво се случва. Може би така беше по-добре.
	— Първо звъня на Бил Самюълс, след него — на жена ти. После на началник Гелър и накрая — на капитан Хорас Кийни от тексаската щатска полиция. Номерата са в списъка с контактите. Със семейство Болтън ще разговаряме лично.
	— _Аз_ ще разговарям с тях — поправи го Холи. — Ти ще си почиваш и… дано дотогава болките в ръката поутихнат.
	— От особена важност е Клод и Лави да си научат урока — каза Ралф. — Хайде, тръгвайте, че ако сте тук, когато пристигнат пожарните, няма мърдане.
	Холи нагласи седалката и огледалцето за обратно виждане, както предпочиташе, и се обърна към Юн и към Ралф, който още държеше отворена предната дясна врата. Личеше, че е уморена, но не и изтощена. Кризата със сълзите беше преминала. Сега тя беше съсредоточена и целеустремена.
	— Да не забавя нещо важно — каза им. — Обясненията трябва да са кратки. Кратки и възможно най-близо до истината.
	— И преди ти се е случвало, нали? — попита Сабло. — Преживяла си го. Ако не същото, то нещо подобно. Така ли е?
	— Да. И те _ще_ ни повярват, макар че някои въпроси завинаги ще останат без отговори. Знаете защо. Ралф, вече чувам по-ясно сирените. Време е да тръгваме.
	Той затвори вратата и проследи с поглед отдалечаващия се пикап на детектива предател, който си беше получил заслуженото. На Холи нямаше да й е лесно да прекара пикапа през трънаците и храстите, докато заобикаля веригата, препречваща шосето, но тя щеше да се старае да избягва дупките и изровените участъци, та пикапът да не друса и да причини болка на Юн. Беше си казал, че няма как да й се възхити още повече, обаче… ето че сега имаше нов повод.
	Първо щеше да се погрижи за Алек — даваше си сметка, че ще му е доста трудно. Комбито вече не беше обгърнато от пламъци, но от нажежената ламарина се излъчваше адска горещина. Лицето и раменете на Алек бяха почернели, косата му беше изгоряла, затова изглеждаше плешив; Ралф го хвана за колана и го повлече към магазинчето за сувенири, като се стараеше да не мисли за дирята от овъглени късчета плът, която оставаше след него. Нито как сега Алек приличаше на човека, когото беше видял пред съда през онзи кошмарен ден. „Липсва само жълтата риза, омотана около главата му“ — каза си и това вече му дойде в повече. Пусна колана, едва направи няколко крачки встрани, наведе се, подпря длани на коленете си и повърна. После събра сили, върна се и довърши започнатото — завлече първо Алек, после Хауи под сянката на магазинчето за сувенири.
	Задъхваше се, затова изчака малко, после разгледа вратата на магазинчето. Беше заключена с катинар, но беше изкорубена и изглеждаше паянтова. Опита да я отвори с ритник и втория път пантите поддадоха. Вътре беше сумрачно, жегата беше нетърпима. Полиците бяха празни, останали бяха само няколко сувенирни тениски с надписи АЗ ИЗСЛЕДВАХ МЕРИСВИЛ ХОЛ. Ралф взе две и се постара да изтръска праха от тях. Сирените вече бяха съвсем близо. Той си каза, че пожарникарите надали ще рискуват да повредят колите, като минат през крайпътните гъсталаци, и ще спрат да прережат веригата. Разполагаше с още няколко минути.
	Коленичи и покри лицата на двамата мъртъвци. Достойни мъже, които би трябвало да живеят още дълги години. Семействата им щяха да скърбят за тях. Единственото хубаво бе (ако нещо в този кошмар можеше да е хубаво), че скръбта им нямаше да послужи за храна на чудовището.
	Седна до тях, облегна лакти на коленете си и наведе глава. Имаше ли вина и за тяхната смърт? Може би, защото веригата от събития винаги водеше обратно до неразумното му, фатално решение да арестува публично Тери Мейтланд. И все пак, колкото и да беше съсипан от умора и от угризения на съвестта, донякъде си даваше сметка, че вината за случилото се не е само негова.
	_„Ще ни повярват_ — беше казала Холи. — _Знаете защо.“_
	Той знаеше. Щяха да повярват дори на неправдоподобно обяснение, понеже е невъзможно следите от нечии стъпки внезапно да спрат и ларви да се излюпят в пъпеш с непокътната кора. Щяха да повярват, защото приемането на всяка друга възможност би означавало да се усъмнят в самата реалност. Каква ирония: онова, което бе закриляло Другия през дългите години, когато е убивал, сега щеше да защити тях.
	„Вселената е безкрайна“ — каза си и зачака пристигането на пожарните.


>>	25.

	Холи шофираше към къщата на семейство Болтън (беше изпънала гръб, ръцете й бяха в позиция 10 и 2 часа) и слушаше как Юн се обажда на хората, които беше изброил на Ралф. Бил Самюълс беше потресен от новината за смъртта на Хауи Голд и Алек Пели; искаше подробности, но Сабло го отряза. По-късно щял да отговори на въпросите му, сега имало нещо много по-важно — Самюълс отново да разпита свидетелите, като започне с Върбова вейка. От самото начало трябва да я предупреди, че са възникнали сериозни съмнения относно самоличността на човека, когото е закарала от „Само за джентълмени“ до железопътната гара в Дъброу, и да я попита дали още твърди, че е бил Тери Мейтланд.
	— Опитай се да й зададеш подвеждащи въпроси, които ще породят у нея съмнения — добави. — Ще можеш ли?
	— Естествено — заяви Самюълс. — Предимно това правя в съда през последните пет години. А и ако се съди по показанията на госпожата, самата тя храни известни подозрения. Също и другите свидетели, особено откакто записът с участието на Тери в учителската конференция стана публично достояние. Гледан е половин милион пъти в Ютюб. А сега ми разкажи за Хауи и Алек.
	— По-късно. Не разполагаме с много време. Разпитай свидетелите, започни с Върбова вейка. И още нещо относно съвещанието ни преди две вечери. Много е важно, затова слушай внимателно.
	Самюълс го изслуша и се съгласи, дойде ред Юн да позвъни на Джийни Андерсън. Този разговор беше по-дълъг, защото на нея можеше да обясни всичко. Накрая тя се разплака, но най-вече от облекчение. Мъчно й беше за загиналите и че Сабло е бил ранен, но нейният съпруг (и баща на сина й) беше невредим. Юн й каза какво се иска от нея и тя веднага се съгласи.
	Тъкмо преди да се свърже с началник Родни Гелър, чуха воя на още сирени, този път — съвсем наблизо. Две коли на тексаската полиция профучаха край тях на път към Мерисвил Хол.
	— Ако имаме късмет, в един от автомобилите е полицаят, който беше разговарял с Болтънови. Май се казваше Стейп.
	— Сайп — поправи го Холи. — Оуен Сайп. Как ти е ръката?
	— Още ме боли зверски. Ще изпия и другите два мотрина.
	— Не! Четири наведнъж ще увредят черния ти дроб. Свържи се с останалите хора. Преди това обаче изтрий разговорите с господин Самюълс и с госпожа Андерсън.
	— От теб ще излезе страхотна мошеничка, сеньорита.
	— Елементарна предпазливост, лейтенант — заяви Холи, без да откъсва очи от шосето. Нямаше нито една кола, но… такава си беше тя. — Изтрий ги и се обади на другите хора.


>>	26.

	Оказа се, че Лави Болтън има сред запасите си от лекарства и перкоцет, предписан й заради болките в гърба. Юн взе две таблетки вместо мотрин, после Клод, който при последния си престой в затвора беше изкарал курс по оказване на първа помощ, превърза раната му. През това време Холи обясняваше, но бързо, и то не само защото искаше час по-скоро да закара лейтенанта в болницата, а понеже държеше майката и синът да научат репликите си преди пристигането на полицията. Пазителите на закона скоро щяха да са тук, защото Ралф сигурно вече беше отговорил на въпросите им. Добре че не й се наложи да ги убеждава в съществуването на Другия; Лави и Клод го бяха усетили преди две нощи, а Клод — и много по-рано. Беше споделил с тях, че от известно време се чувства неспокоен, объркан и сякаш някой го наблюдава.
	— Разбира се, че си го усетил — с горчивина отбеляза тя. — Ограбвал е съзнанието ти.
	— Видели сте го — промълви Клод. — Криел се е в пещерата и сте го видели.
	— Да.
	— И приличаше на мен.
	— Беше почти твое копие.
	Лави плахо попита:
	— Аз щях ли да разбера, че не е моят син?
	Холи се усмихна:
	— От пръв поглед. Убедена съм. Лейтенант Сабло… Юн… можем ли вече да тръгваме?
	— Да. — Той се изправи. — Това им харесвам на опиатите — всичко продължава да те боли, обаче не ти пука.
	Клод гръмко се засмя и се „прицели“ в него с показалец:
	— Улучи право в десетката, братле. — Забеляза, че Лави се намръщи, и добави: — Извинявай, майко.
	— Запомнихте ли какво трябва да кажете? — попита Холи.
	— Естествено — ухили се той. — Толкоз е елементарно, че няма начин да се издъниме. Прокурорът на Флинт Сити възнамерява да възобнови делото Мейтланд и сте дошли да ме разпитате.
	— А ти какво си ни казал?
	— Че колкото повече си блъскам главата, толкоз по-сигурен съм, че през оная вечер не съм видял тренера Тери, а някой, дето е приличал на него.
	— Друго какво? — намеси се Юн. — Най-важното.
	Този път отговори Лави:
	— Тая сутрин сте се отбили да се сбогувате с нас и да ни питате да не би да сме забравили да ви кажем нещо. Тъкмо когато сте си тръгвали, някой се е обадил по телефона.
	— По стационарния — уточни Холи и си помисли: _„Слава Богу, че още имат стационарен телефон.“_
	— Да, точно по него. Човекът рече, че работи заедно с детектив Андерсън.
	— Който е разговарял с него.
	— Да. Той казал на детектива, че оня, дето го търсите, истинският убиец, се крие в Мерисвил Хол.
	— Чудесно. Гледайте да не го забравите, не казвайте нищо повече — кимна Холи. — Благодаря и на двама ви.
	— Ние трябва да ви благодарим. — Старицата разпери ръце. — Ела тука, госпожице Холи Гибни, и прегърни старата Лави.
	Холи се приближи до инвалидната количка и се наведе. След преживяното в пещерата й беше хубаво в прегръдката на Лави Болтън. Дори й беше необходима. Затова не побърза да се отдръпне.


>>	27.

	След публичния арест и най-вече след публичната екзекуция на съпруга й Марси Мейтланд се беше опарила от недоброжелатели и много внимаваше кого допуска в дома си. Ето защо, когато на вратата се позвъни, тя първо се приближи до прозореца, леко дръпна завесите и погледна през пролуката. Отвън стоеше жената на детектив Андерсън и очите й сякаш бяха зачервени от плач. Марси изтича до вратата и я отвори. Да, Джийни наистина беше плакала и като видя колко е разтревожена Марси, отново се разплака.
	— Какво е станало? Всичко наред ли е? Те добре ли са?
	Джийни влезе в антрето:
	— Къде са твоите момичета?
	— Седят под голямото дърво в градината и играят крибидж с дъската на Тери. Играха до късно през нощта, а тази сутрин започнаха рано-рано. Какво е станало? Защо плачеш?
	Джийни я хвана под ръка и я заведе в дневната:
	— Моля те, седни.
	Марси не помръдна:
	— Кажи ми веднага!
	— Едната новина е хубава, но другата — много лоша. Ралф и Холи Гибни са невредими. Лейтенант Сабло е бил прострелян, но раната му не е много опасна. Хауи Голд и Алек Пели… те са мъртви. Застрелял ги е от засада колега на мъжа ми. Детектив Джак Хоскинс.
	— Мъртви? Мъртви ли? Как е възможно… — Марси седна на любимото кресло на Тери, защото краката й се подкосиха, и недоумяващо се втренчи в Джийни: — За каква добра новина говореше? Как е възможно да са… Господи, става все _по-лошо_!
	Тя притисна длани до лицето си. Джийни коленичи до нея и дръпна ръцете й — с много нежност, но и решително:
	— Марси, овладей се!
	— Не мога. Съпругът ми е мъртъв, а сега и това… Никога няма да се съвзема. Дори заради Грейс и Сара…
	— Престани — тихо каза Джийни, обаче Марси примигна, все едно я бяха зашлевили. — Нищо не може да върне Тери, ала двама достойни мъже умряха, за да изчистят петното от името му и да помогнат на дъщерите ти да не се чувстват белязани в този град. И двамата са семейни и като си тръгна оттук, ще ида при Илейн Голд. Сърцето ми се свива, знам, че ще е ужасно. Юн е бил ранен, мъжът ми е рискувал живота си. Знам колко те боли, но сега можеш да помогнеш на Ралф и на другите. Затова се овладей и ме изслушай.
	— Да… Добре.
	Джийни хвана едната й ръка — беше ледена… също като нейната.
	— Всичко, което ни разказа Холи Гибни, се оказа вярно. Имало е друг, извършващ убийствата, но не е бил човешко същество, а… нещо различно. Без значение е как ще го наречем — Ел Куко, Дракула, Син на Сам или на Сатаната… Бил е там, в пещерата. Намерили са го и са го убили. Ралф ми каза, че изглеждал като Клод Болтън, въпреки че истинският Клод през това време е бил в дома си на километри от пещерата. Преди да дойда тук, разговарях с Бил Самюълс. Той смята, че ако всички разкажем една и съща история, всичко ще е наред. Че е твърде вероятно да изчистим името на Тери. Ако всички разказваме една и съща история. Ще можеш ли?
	Надеждата изпълни очите на Марси като вода, бликнала от извор.
	— Да! Да! Ще мога. Каква е историята?
	— На срещата онази вечер сме обсъждали само как да докажем невинността на Тери. Нищо друго.
	— Да, невинността на Тери.
	— По време на срещата Бил Самюълс се е съгласил повторно да разпита всички свидетели, които вече са били разпитани от Ралф и от другите детективи, като започне с Върбова вейка и кара по обратния ред. Така беше, нали?
	— Да.
	— Не е могъл да започне с Клод Болтън, защото той е бил в Тексас при майка си, която не е добре със здравето. Хауи е предложил заедно с Холи, Алек и с моя съпруг да го разпитат на място. Юн е обещал да замине с тях, ако му е възможно. Помниш ли тази уговорка?
	— Да. — Марси усърдно закима. — Всички бяхме единодушни, че идеята е чудесна. Само че съм забравила защо госпожа Гибни беше на срещата.
	— Защото тя е частен детектив и Алек й беше възложил да проследи дали Тери е бил в Охайо и какво е правил, докато е бил там. Случаят я заинтригувал и пристигнала във Флинт Сити, за да провери дали помощта й ще е необходима и в бъдеще. Сега спомни ли си?
	— Да.
	Без да изпуска ръката на Марси и без да отмества поглед от лицето й, Джийни й каза най-важното:
	— Не сме разговаряли за същества, които могат да се преобразят в каквото и в когото си пожелаят, и дума не е ставало за Ел Куко, призрачни проекции или за нещо друго, което би могло да се нарече свръхестествено.
	— Не. Не, разбира се. И през ум не ни е минавало, откъде-накъде?
	— Вярвали сме, че някой, който изглежда като Тери, е убил малкия Франк Питърсън и се е опитал да натопи съпруга ти. Нарекли сме този някой Другия.
	Марси стисна ръката й:
	— Точно така. Нарекохме го Другия.


>	Флинт Сити
>	После

>>	1.

	Самолетът, нает от покойния Хауард Голд, се приземи на летището във Флинт Сити малко след единайсет сутринта. Нито Хауи, нито Алек бяха на борда. След като съдебномедицинският експерт си свърши работата, мъртъвците бяха превозени до Флинт Сити с катафалка на погребалната агенция в Плейнвю. Ралф, Юн и Холи си поделиха разходите, платиха и за втора катафалка за Джак Хоскинс. Юн изрази на глас онова, което и тримата си мислеха: мръсникът не биваше да е заедно с мъжете, които беше убил.
	На пистата ги чакаха Джийни Андерсън, съпругата на Юн и двамата му синове. Момчетата профучаха край Джийни (едното, десет-дванайсетгодишен мургав хлапак на име Хектор, замалко не я събори) и се затичаха към баща си, чиято пострадала ръка беше гипсирана и с превръзка през рамото. Той несръчно ги прегърна с дясната си ръка, побутна ги встрани и махна на жена си. Тя се втурна към него, последвана от Джийни, която тичаше толкова бързо, че полата й се развяваше. Прегърна Ралф, по-точно се вкопчи в него.
	Двете семейства стояха до вратата на малкия частен терминал, смееха се и се прегръщаха… Ралф се огледа, търсейки с поглед Холи. Тя стоеше до самолета и ги наблюдаваше. Беше с нов панталон и сако, които бе принудена да си купи от магазина за дамско облекло в Плейнвил, защото най-близкият „Уолмарт“ беше в предградията на Остин, на повече от шейсет километра.
	Ралф й помаха, тя плахо се приближи, но в последния момент спря, сякаш се разколеба; Джийни обаче я хвана за ръката, придърпа я към себе си и я прегърна.
	— Благодаря — прошепна й. — Благодаря, че ми го доведе жив и здрав!
	— Надявахме се да се върнем веднага след като съдебният лекар приключи работата си, но лекарите в болницата настояха лейтенант Сабло… Юн… да остане още един ден. В рамото му имаше съсирек и те искаха да го отстранят. — Холи деликатно се освободи от прегръдката — беше се изчервила, но изглеждаше щастлива. На метри от тях Габриела Сабло увещаваше момчетата да престанат да прегръщат _papi_, иначе болната му ръка може пак да се счупи.
	— Какво каза на Дерек, Джийни? — попита Ралф.
	— Че си участвал в престрелка в Тексас и че си добре. Знае, че двама души са загинали. Помоли да се върне у дома по-рано.
	— А ти какво му отговори?
	— Съгласих се. Ще си бъде у дома следващата седмица. Нали не възразяваш?
	— Напротив. — Щеше да е чудесно отново да види сина си — загорял от слънцето и заякнал от плуването, гребането и стрелбата с лък. И най-важното — на повърхността на земята, а не под нея.
	— Ще вечеряме вкъщи и отново ще нощуваш у нас. Никакви възражения! Вече съм ти приготвила леглото в стаята за гости, Холи.
	— Приемам с удоволствие. — Холи се усмихна, но като се обърна към Ралф, усмивката й помръкна: — Как ми се иска господин Голд и Алек да бяха на масата с нас. Още не мога да приема, че са мъртви. Струва ми се…
	— Знам. — Той я прегърна през раменете. — И аз мисля като теб.


>>	2.

	Ралф изпече пържоли на скарата, която блестеше от чистота — принудителният отпуск се беше отразил добре на поддържането на домакинството. Джийни приготви салата, имаше и кочани варена царевица, както и ябълков пай.
	— Беше много вкусно — заяви Холи.
	Бил Самюълс се потупа по корема:
	— Може би ще хапна нещо чак на Деня на труда, обаче не е съвсем сигурно.
	— Дрън-дрън! — Джийни взе бутилка бира от хладилната чанта до масата за пикник, сипа половината в чашата на господин прокурора, останалото — в своята чаша. — Прекалено си кльощав. Намери си съпруга да ти готви, иначе ще умреш от глад.
	— Може би като започна да практикувам частно, бившата ми ще се върне. В града ще се усети липсата на добри адвокати, след като Хауи вече не е… — Изведнъж осъзна какво казва и машинално приглади непокорния си перчем (който по изключение не стърчеше, защото Самюълс наскоро се беше подстригал). — Мисълта ми беше, че опитен адвокат винаги ще си намери клиенти.
	Няколко секунди не продумаха, после Ралф вдигна за тост бутилката бира:
	— За приятелите, които вече не са сред нас.
	Холи каза толкова тихо, че едва я чуха:
	— Понякога животът е много акан.
	Никой не се засмя.
	Потискащата юлска жега беше преминала, най-неприятните насекоми бяха изпълзели или отлетели другаде и в задния двор на семейство Андерсън беше много приятно. След вечерята двамата синове на Юн и двете момичета на Марси отидоха при баскетболния кош до гаража и започнаха да се надпреварват кой ще стреля по-точно от една и съща позиция.
	Марси попита тихо (макар че децата бяха далеч и увлечени от играта):
	— Какво беше заключението на следствието? Нашата версия издържа ли?
	— Да — отговори Ралф. — Хоскинс се обажда по стационарния телефон на Болтънови и ни подмамва в Мерисвил Хол. Там се опитва да застреля всички ни, убива Хауи и Алек и ранява Юн. Изразих увереността си, че всъщност аз съм бил мишената. Отдавна ми имаше зъб, а с течение на времето започна да пие все повече и все повече да се вманиачава. Предполага се, че е имал засега неидентифициран съучастник, който го е снабдявал с алкохол и наркотици (съдебният лекар откри следи от кокаин в тялото му) и е подхранвал параноята му. Хората от тексаската полиция са слезли в „Залата на звуците“, но не са го открили.
	— Намерили са само някакви дрехи — каза Холи.
	— Убеден си, че той е мъртъв, така ли? — попита Джийни. — Сигурен ли си, че Другия _наистина_ е мъртъв?
	— Да — кимна той. — Ако беше видяла какво се случи, и ти щеше да си сигурна.
	— Радвай се, че не го видя — промърмори Холи.
	— Всичко ли приключи? — намеси се Габриела Сабло. — Само това ме интересува.
	— Не, не е — промълви Марси. — Не и за мен и за дъщерите ми. Не и докато невинността на Тери бъде доказана. Само че по какъв начин? Убиха го, преди да се изправи пред съда.
	— Работим по въпроса — каза Самюълс.


>>	3

	_(1 август)_
	Призори на първия ден от завръщането си във Флинт Сити Ралф, сключил ръце зад гърба си, отново стоеше до прозореца на спалнята и наблюдаваше Холи Гибни, която отново седеше в задния двор. Той се обърна към леглото, увери се, че Джийни още спи дълбоко и дори леко похърква, и слезе в кухнята. Не се изненада, като видя чантата на Холи, вече приготвена за пътуването на север. Доколкото беше опознал тази жена, тя не обичаше да си губи времето. А и навярно изгаряше от нетърпение час по-скоро да напусне Флинт Сити.
	При предишната им ранна среща тук, в задния двор, беше сварил кафе и ароматът му беше събудил Джийни, затова този път донесе кана с портокалов сок. Обичаше жена си и не можеше без нея, но държеше предстоящият разговор да си остане само между двама им с Холи. Помежду им беше възникнала връзка, която никога нямаше да се заличи, дори и да не се видеха повече.
	— Благодаря — усмихна се тя. — Най-чудесното нещо сутрин е чаша портокалов сок. Кафето може да почака.
	— В колко часа е полетът ти?
	— В единайсет без петнайсет. Ще тръгна оттук в осем. — Тя забеляза изумлението му и смутено се усмихна. — Знам какво си мислиш, обаче аз съм ранно пиле по принуда. Золофт ми помага за куп други проблеми, но не и за безсънието.
	— Поспа ли поне малко?
	— Да, малко. А ти?
	— Малко.
	Умълчаха се. Първата птичка запя утринната си песен, друга започна да й приглася.
	— Кошмари ли сънува? — попита Ралф.
	— Да. А ти?
	— И аз. Онези червеи.
	— И двата пъти след Брейди Хартсфийлд имах кошмари. — Тя за миг докосна дланта му, после побърза да отдръпне ръката си. — Отначало ме измъчваха всяка нощ, но с течение на времето понамаляха.
	— Мислиш ли, че някога ще се отърсиш от тях?
	— Не. Пък и не знам дали искам. Мисля, че сънищата са нашият мост към невидимия свят. Те са като да притежаваш особена дарба.
	— Дори и страшните ли?
	— Дори и те.
	— Ще поддържаме ли връзка?
	Тя изненадано го изгледа:
	— Разбира се. Искам да съм в течение на всичко. Знаеш ли, аз съм много любопитна. И понякога това ме забърква в големи каши.
	— А понякога те измъква от тях.
	Холи се усмихна:
	— Иска ми се да мисля, че е така. — Допи сока си и добави: — Убедена съм, че Бил Самюълс ще ти помага. Знаеш ли, напомня ми за коренната промяна в Скрудж, след като го навестяват трите призрака. Всъщност и ти малко ми напомняш за скъперника с гузната съвест.
	Ралф се засмя:
	— Бил ще направи всичко по силите си за Марси и дъщерите й. Аз ще му съдействам. И двамата имаме да плащаме за грешката си.
	Тя кимна:
	— Да, постарайте се да й помогнете. После обаче… забравете проклетото чудовище, забравете ужасните събития, които то предизвика. Ако не си в състояние да забравиш миналото, грешките ще те съсипят, ще те изядат жив. — Обърна се към него и го погледна в очите — нещо, което обикновено избягваше. — Повярвай ми, минала съм по този път.
	Лампата в кухнята светна. Джийни беше станала. След малко тримата щяха да пият кафе тук, на двора, но Ралф искаше да каже още нещо, докато е насаме с Холи, нещо важно.
	— Благодаря, Холи. Благодаря, че дойде и че повярва в невинността на Тери и в съществуването на Другия. Че ме накара и _аз_ да повярвам. Ако не беше ти, чудовището щеше да продължи да убива.
	Тя се усмихна и сияйната усмивка, която Ралф толкова харесваше, озари лицето й и я подмлади:
	— Аз ти благодаря за похвалата. Въпреки това с удоволствие ще се върна към скучната си работа по издирване на нарушители на съдебната гаранция, мошеници и изгубени домашни любимци.
	Джийни отвори вратата на кухнята и се провикна:
	— Кой иска кафе?
	— И двамата — извика Ралф.
	— Ей сега ще го донеса. Запазете ми място на масата.
	Холи каза толкова тихо, че той се приведе към нея, за да я чуе:
	— Онзи… онова… беше въплъщение на злото. Изчадие адово.
	— Безспорно.
	— И все пак непрестанно мисля за онова парченце хартия, което си намерил в буса. Късчето от рекламната брошура на „Томи и Тапънс“. Обсъждахме различни обяснения как и защо се е озовало там, помниш ли?
	— Разбира се.
	— Всички без изключение ми се струват неправдоподобни. Не биваше да е там, обаче беше. И ако го нямаше, ако не беше тази връзка със случилото се в Охайо, чудовището още щеше да вилнее на свобода.
	— Накъде биеш?
	— Простичко е. На света има сила, насочена към доброто — ето още нещо, в което вярвам. Отчасти тази вяра ми помага да не полудея, когато си спомня за всички случили се ужасии, но и… има доказателства за съществуването на тази сила, не мислиш ли? Не само тук, а навсякъде. Сила, която се опитва да възстанови равновесието. Спомни си това парченце хартия, когато те измъчват кошмари.
	Известно време Ралф не продума и тя го попита за какво мисли. Вратата на кухнята се тресна — Джийни идваше с кафето. Времето им насаме изтичаше.
	— Замислих се за вселената — промълви той. — Действително е безкрайна. И необяснима.
	— Точно така. Безсмислено е да търсим обяснение.


>>	4.

	_(10 август)_
	Областният прокурор Уилям Самюълс с тънка папка под мишница се качи на подиума в заседателната зала на съда и застана зад микрофоните. Прожекторите на телевизиите се включиха. Той машинално приглади косата си (перчемът не стърчеше) и зачака репортерите да млъкнат. Ралф Андерсън седеше на първия ред. Самюълс му кимна и започна:
	— Добро утро, госпожи и господа. Ще направя кратко изявление по повод убийството на Франк Питърсън, след което ще отговоря на въпросите ви.
	Мнозина от вас знаят за видеозаписа, на който се вижда, че Тери Мейтланд е присъствал на конференция в Кап Сити по същото време, по което Франк Питърсън е бил отвлечен и по-късно убит тук, във Флинт Сити. Няма никакво съмнение, че видеозаписът е автентичен. Нямаме и основание да се съмняваме в показанията на колегите на господин Мейтланд, които също са присъствали на конференцията и твърдят, че той е бил там. По време на разследването открихме пръстовите отпечатъци на господин Мейтланд в хотелската му стая и получихме официално потвърждение от криминологичната лаборатория, че тези отпечатъци са оставени почти по времето на убийството на малкия Питърсън, поради което господин Мейтланд не бива да се третира като заподозрян.
	Репортерите зашепнаха помежду си, един се провикна:
	— Тогава как ще обясните, че отпечатъците на Мейтланд са били открити на местопрестъплението?
	Самюълс го измери с най-строгия си прокурорски поглед:
	— Изчакайте с въпросите, ако обичате; ще стигна и до това. Направена беше допълнителна криминологична експертиза, която ни убеди, че отпечатъците в буса, с който е било отвлечено детето, и онези във Фигис Парк, са били оставени за заблуда на полицейските власти. Необичайно е, но не и невъзможно. В интернет, където има информация, достъпна и за престъпниците, и за служителите на закона, ще откриете разнообразни техники за оставяне на фалшиви пръстови отпечатъци. Да, необичайно е, но и _доказва_, че този убиец е коварен, извратен и много опасен. Засега е невъзможно да твърдим, че е имал зъб на Тери Мейтланд, но вероятно ще го установим при допълнителното разследване.
	Той огледа присъстващите и си каза, че наистина се радва, задето никога повече няма да се кандидатира за прокурор във Флинт Сити; всеки некадърен адвокат, завършил право задочно чрез кореспонденция или онлайн, щеше да го победи с лекота.
	— С право ще попитате защо сме възнамерявали да предявим обвинение на господин Мейтланд, след като сме имали информацията, която току-що изложих пред вас. Причините бяха две. Най-очевидната е, че нито в деня на ареста на Тери Мейтланд, нито в деня на предявяване на обвинението разполагахме с гореизброените факти.
	„Я стига, Бил — по това време вече имахме почти всички“ — помисли си Ралф Андерсън; беше облякъл най-хубавия си костюм и наблюдаваше сцената, без изражението да издава чувствата му — умение, присъщо на опитните полицаи.
	— Втората причина — продължи Самюълс — беше, че ДНК, открита на местопрестъплението, съвпадаше с тази на господин Мейтланд. Широко разпространено е предположението, че тестовете за съвпадение на ДНК са безпогрешни, но както се посочва в научната статия, озаглавена „Възможност за грешки при криминологичното изследване на ДНК“, това схващане не отговаря на истината. Например, ако пробите са смесени, съвпадението не може да се докаже със стопроцентова сигурност, а пробите от Фигис Парк наистина бяха смесени и съдържаха ДНК и на извършителя, и на жертвата.
	Той изчака репортерите да престанат да пишат в бележниците си и продължи:
	— В допълнение същите тези проби са били изложени на ултравиолетова светлина по време на друг тест, който няма отношение към това дело. За съжаление те са увредени до такава степен, че според прокуратурата са негодни като доказателства в съда. Казано накратко, тези проби са безполезни.
	Самюълс млъкна, погледна следващия лист хартия в папката си — трик за заблуда на присъстващите, защото всички листове бяха празни.
	— Ще се спра накратко на събитията, разиграли се в Мерисвил, Тексас, след убийството на Тери Мейтланд. Смятаме, че детектив Джон Хоскинс от полицията във Флинт Сити е бил в престъпен заговор с лицето, убило Франк Питърсън. Помагал му е да се укрива, твърде вероятно е да са подготвяли друго подобно отвратително престъпление. Благодарение на героизма на детектив Ралф Андерсън и хората, които са му съдействали, плановете на злодеите, колкото и пъклени да са били, не се осъществиха. — Той мрачно изгледа присъстващите. — Хауард Голд и Алек Пели загинаха в Мерисвил, Тексас, и ние скърбим за тях. Единствената утеха и за семействата им, и за всички нас е, че в този момент, някъде, където и да било, живее дете, което никога няма да бъде сполетяно от съдбата на Франк Питърсън.
	_„Браво_ — одобрително си помисли Ралф. — _Доста патетично, без да е сладникаво.“_
	— Знам, че ще искате да отговоря на въпросите ви относно случилото се в Мерисвил, само че нямам право — в момента тече разследване, провеждано съвместно от Щатската полиция на Тексас и полицията на Флинт Сити. Щатският полицай Юнел Сабло координира действията на двата екипа и аз съм сигурен, че той ще ви информира при първа възможност.
	_„Много го бива_ — искрено се възхити Ралф. — _Направо уцелва десетката!“_
	Самюълс затвори папката, за миг сведе глава, после отново впери поглед в присъстващите:
	— Няма да се кандидатирам за втори мандат, госпожи и господа, ето защо имам невероятната възможност да бъда напълно откровен с вас.
	_„Става още по-вълнуващо!“_ — помисли си Ралф.
	— Ако прокуратурата разполагаше с повече време за преценка на доказателствата, щеше да оттегли обвиненията срещу господин Мейтланд. Ако все пак се стигнеше до съд, той щеше да бъде обявен за невинен. Какъвто всъщност — едва ли се налага да напомням — той бе според законите на юриспруденцията, преди да бъде убит. Ала сянката на съмнението остана върху него и впоследствие върху семейството му. Днес съм тук, за да разсея това съмнение. Становището на областната прокуратура и лично моето е, че Тери Мейтланд не е отговорен за смъртта на Франк Питърсън. Ето защо съобщавам, че разследването е подновено. Макар че в момента следствените действия са съсредоточени в Тексас, разследванията във Флинт Сити, в окръг Флинт и в община Канинг също вървят с пълна пара. А сега с удоволствие ще отговоря на въпроси, ако има желаещи да ги зададат.
	Желаещите и въпросите бяха много.


>>	5.

	По-късно същия ден Ралф посети Самюълс в службата му. На бюрото на бъдещия окръжен прокурор в оставка стоеше бутилка „Бушмилс“. Наля на себе си и на госта и вдигна чаша, цитирайки втората вещица от „Макбет“:
	— _Вече боят стихна и роди победа и разгром._ В моя случай — разгром, но какво толкова? Да пием за боя.
	Отпиха, после Ралф каза:
	— Поздравления за начина, по който отговаряше на въпросите им. Особено като се има предвид какви лъжи изприказва преди това.
	Самюълс сви рамене:
	— Добрият адвокат трябва да умее да лъже убедително. Хората в този град никога няма напълно да повярват в невинността на Тери и Марси го знае, обаче ледът започва да се пропуква. Тя ми телефонира, че приятелката й Джейми Матингли отишла да й се извини, двете си поплакали заедно. Мисля, че най-силно въздействие оказа видеозаписът, на който Тери е в Кап Сити, но и моите обяснения за пръстовите отпечатъци и за ДНК тестовете ще помогнат. Марси е решила да остане тук. Мисля, че ще преодолее недоверието и предразсъдъците.
	— Като спомена ДНК, се сетих, че Ед Боуган от Отделението по патология и серология анализира тези проби. Сега репутацията му е заложена на карта и сигурно газ пикае.
	Самюълс се усмихна:
	— Мислиш ли? Нека! Защото истината е още по-неприемлива — поредният случай на следи от стъпки, които внезапно спират. Пробите не бяха изложени на ултравиолетова светлина, само че в тях се появиха белезникави петна с неизвестен произход и вече са напълно негодни. Същото се случи с пробите на Хийт Холмс. На поредица от снимки се вижда как се разпадат. Всеки адвокат би умрял от радост.
	— А свидетелите?
	Бил Самюълс се засмя и си наля още едно питие. Предложи и на Ралф, но той отказа, защото му предстоеше да шофира до вкъщи.
	— Със свидетелите беше лесно. Решиха, че са сгрешили, само Арлийн Станхоуп и Джун Морис се запънаха и не се отказаха от показанията си.
	Ралф не се учуди. Станхоуп беше старицата, която беше видяла как Другия примамва в буса Франк Питърсън и потегля нанякъде, Джун Морис беше момиченцето, което го беше зърнало да излиза от парка и бе казало, че ризата му била обляна в кръв. Много възрастните и младите винаги са най-наблюдателни.
	— Какво следва?
	— Допиваме си уискито и всеки по пътя си — усмихна се Самюълс. — Последен въпрос.
	— Давай.
	— Онзи… единствен ли беше? Или има и други?
	Ралф си спомни жадния блясък в очите на Другия, когато беше попитал Холи: _„Виждала ли си подобни на мен?“_, и промълви:
	— Мисля, че не, обаче никога няма да сме напълно сигурни. Може би има нещо, каквото и да е то. Вече вярвам в това.
	— Господи, дано не си прав!
	Ралф не отговори. Стори му се, че отново чува гласа на Холи: _„Вселената е безкрайна.“_


>>	6.

	_(21 септември)_
	Ралф си занесе кафето в банята, за да го пие, докато се бръсне. Докато беше в принудителен отпуск, не си правеше труда да се бръсне всеки ден, но преди две седмици го бяха върнали на работа. Джийни беше в кухнята и приготвяше закуска. Ралф усети миризмата на пържен бекон и чу тръбенето на тромпети, сигнализиращо началото на предаването „Днес“, което щеше да започне с редовната порция лоши новини, последвани от сензации за житието и битието на знаменитостите и безкрайно много реклами за лекарства без рецепта. Той стави чашата на плота и се вцепени — червеникав червей изпълзя изпод нокътя на палеца му. Надникна в огледалото и видя как лицето му се преобразява в лицето на Клод Болтън. Понечи да изкрещи, от устата му се изсипаха купища личинки и червени червеи и запълзяха по ризата му.


>>	7.

	Събуди се и видя, че седи в леглото; сърцето му биеше до пръсване и ударите отекваха в гърдите му, в гърлото и в слепоочията му, притискаше длан до устните си, сякаш да заглуши писъка си… или да попречи на нещо да излезе. Джийни спеше до него, значи не беше изкрещял, а е било онова, другото…
	_„Нито една гадина не ме полази през онзи ден. Нито една дори не се допря до мен. Сигурен съм.“_
	Да, така беше. А и преди да се върне на работа, се беше явил на задължителния пълен (и отдавна просрочен) медицински преглед. Доктор Елуей го посъветва да свали един-два килограма и му съобщи, че има повишен холестерол, но иначе е здрав като бик.
	Погледна часовника — беше четири без петнайсет. Легна си и се загледа в тавана. До настъпването на деня оставаше много време. Много време за размисъл.


>>	8.

	Ралф и Джийни винаги ставаха рано; Дерек спеше, докато не го събудеха в седем — в последния възможен момент, за да му остане време да закуси и да не изпусне училищния автобус. Ралф седна по пижама в кухнята, жена му включи кафемашината „Бън“ и сложи на масата кутиите с мюсли, та Дерек да си избере. Попита Ралф как е спал. Той отговори, че е спал дълбоко. Попита го дали са намерили заместник на Джак Хоскинс. Той отговори, че въз основа на препоръката на Бетси Ригинс началник Гелър е повишил в детектив полицай Трой Рамидж.
	— Не е от най-умните, но е трудолюбив и умее да работи в екип. Мисля, че ще се справи.
	— Чудесно. Радвам се, че сте взели „свой“ човек. — Тя му наля кафе, после прокара длан по страната му: — Леле, как боцкаш, господине! Бягай да се избръснеш.
	Ралф си взе чашата с кафето, качи се в спалнята, затвори вратата и откачи телефона си от кабела на зарядното. Номерът, който търсеше, беше в списъка с контактите му и макар че още беше твърде рано — до тръбенето на тромпетите оставаше поне половин час, — той знаеше, че тя вече е будна. Много често вдигаше още на първото позвъняване. И днес се случи същото.
	— Здравей, Ралф.
	— Добро утро, Холи.
	— Как спа?
	— Не много добре. Сънувах червеите. А ти?
	— Не мога да се оплача. Гледах филм на компютъра и веднага след това заспах. „Когато Хари срещна Сали“ — много го харесвам, защото винаги ме разсмива.
	— Хубаво. Това е добре. Върху какво работиш?
	— Общо взето, все досадни и познати неща… — Изведнъж тя се оживи. — Обаче открих в един младежки хостел момиче, избягало от Тампа. Майката търсеше малката от шест месеца. Поговорих с госпожицата и тя се съгласи да се върне у дома. Щяла да направи последен опит, въпреки че мразела гаджето на майка си.
	— Сигурно си й дала пари за автобуса.
	— Амиии…
	— Известно ли ти е, че вероятно е профукала парите за дрога и се е скрила в някое наркоманско убежище?
	— Невинаги става така, Ралф. Трябва да…
	— Знам. Да повярвам.
	— Да. — За миг настъпи тишина между двата свята — неговия и нейния. — Ралф… — Той търпеливо зачака. — Онези… онези неща, които излязоха от него… те не стигнаха до нас, не ни полазиха. Знаеш го, нали?
	— Да. Мисля, че кошмарите са свързани с пъпеш, който разрязах в детството си, и с онова, което се намираше вътре. Май ти разказах тази история… или греша?
	— Разказа ми я.
	По гласа й пролича, че се усмихва, и той също се усмихна, все едно тя беше до него.
	— Разбира се, че ти я разказах, и то неведнъж. Понякога ми се струва, че полудявам.
	— Не е вярно. Следващия път аз ще те потърся да ти кажа, че съм сънувала как Другия е в гардероба ми и е с лицето на Брейди Хартсфийлд. А ти ще си спал спокойно.
	Ралф знаеше, че е права, защото вече се беше случило.
	— Онова, което чувстваш… което чувствам и аз… е нормално. Реалността е като тънък лед, обаче повечето хора през целия си живот се пързалят по него и до края не пропадат във водата. Ние с теб пропаднахме, обаче взаимно си помогнахме и се спасихме. И продължаваме да си помагаме.
	_„Ти ми помагаш повече, Холи_ — каза си той. — _Може да си имаш странности, но много по-умело помагаш на хората. Много по-умело.“_
	— Наистина ли си добре? — попита я. — Отговори ми честно.
	— Да, наистина. Скоро и ти ще се почувстваш така.
	— Разбрах. Обади ми се, ако усетиш, че ледът се пропуква под краката ти.
	— Непременно. И ти ще ми позвъниш, ако ти се случи. Това е начинът да продължим напред.
	Джийни се провикна от кухнята:
	— Закуската ще е готова след десет минути, скъпи!
	— Ще затварям — каза Ралф. — Благодаря, че винаги си насреща.
	— Пак заповядай. Всичко хубаво. Пази се. Изчакай кошмарите да престанат.
	— Добре.
	— Дочуване, Ралф.
	— Дочуване.
	Той се поколеба и добави „Обичам те, Холи“, но след като вече беше прекъснал разговора. Винаги постъпваше така, защото ако й го кажеше, тя щеше да се смути и да си глътне езика.
	Отиде в банята да се избръсне. Вече беше на средна възраст и брадата му беше започнала леко да се прошарва, но лицето си беше неговото — същото лице, което жена му и синът му познаваха и обичаха. Завинаги щеше да си остане неговото лице и това беше хубаво.
	Беше хубаво.


>	От автора

	Благодаря на незаменимия Ръс Дор, моята дясна ръка при проучванията, както и на Уорън и Даниел Силвър (баща и син), които ми помогнаха с юридическите аспекти в този роман. Те бяха най-подходящите консултанти по тези въпроси, тъй като Уорън дълги години беше адвокат в Мейн, защитавайки обвинени в престъпление лица, а синът му, макар и сега да практикува частно, беше блестящ прокурор в щата Ню Йорк. Благодаря на Крис Лотс, който ми разказа за _Ел Куко_ и за _лучадорас_, и на дъщеря ми Наоми, задето издири детската книжка за великана Кукуй. Също и на Нан Греъм, Сюзан Молдоу и Роз Липъл от „Скрибнър“, на Филипа Прайд от „Ходър & Стоутън“. Специални благодарности на Катрин Монахан. По време на турнето ни Катрин прочете в самолета първите стотина страници от този роман и нямаше търпение да получи следващите — най-голямото насърчение за автор на художествена литература.
	Както винаги съм благодарен на съпругата си. Обичам те, Таби.
	Накрая няколко думи за мястото, на което (предимно) се развива действието. Оклахома е чудесен щат и там се запознах с чудесни хора. Някои от тях ще ме укорят, че съм оплескал сума неща, и сигурно ще имат основание; трябва да си живял някъде дълго време, за да усетиш истинския му дух. Старах се много, моля да ме извинят за неточностите. Разбира се, Флинт Сити и Кап Сити не съществуват, те са плод на фантазията ми.
@	Стивън Кинг
