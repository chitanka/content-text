D>
	На Рон — задето те има.
D$


>
	{img:karta.jpg}


>	Пролог

C>
	На Сануин — празничния ден
	Избраният Бренин е роден
C$
	Нора почукваше нетърпеливо по масата:
	— Сигурна съм, че не греша. Джак Бренин е Избраният!
	— Не ми се вярва! Прекалено е малък и хилав. Избраният трябва да бъде храбър и силен — колебливо отвърна Камелин.
	Нора се замисли.
	— Той е Бренин! — отсече тя. — Пророчеството е съвсем ясно — той е роден именно в тази нощ, на точното място и в точния момент. Дърветата го гледат, откакто пристигна. Те също го приемат за Избрания.
	— Дърветата може да грешат — промърмори тихо Камелин, страхуваше се да не ги подслушват. Знаеше, че новините бързо се пренасят от едно дърво към друго. Ако Арана, древната хамадриада, го чуе, чакаха го големи неприятности. Арана живееше в Стария дъб, в сърцето на Гласруенската гора, и винаги беше добре осведомена.
	— Сигурна съм, че момчето ще ни помогне. Той е последната ни надежда, Камелин. Времето ни изтича.
	— Ако той е последната ни надежда, значи сме обречени.
	Нора закрачи напред-назад из кухнята, пръчицата й запращя и от върха й се посипаха червени искри.
	— Нужна ни е помощ. Ще пиша на Елан да дойде!
	Камелин се оклюма. Знаеше, че Нора е права. Времето наистина изтичаше, Арана бавно умираше, а тя беше единствената оцеляла хамадриада на Земята. Без нейната закрила дървесните духове щяха да изчезнат и в гората щяха да останат само кухи дървета. Ако не намерят някого, който е готов да им помогне да отворят портала към Другия свят и да донесат оттам жълъди с хамадриади, и тяхното време на Земята също щеше да свърши скоро. С всяка изминала година Арана отслабваше. Само много специален човек можеше да се изправи срещу задаващите се беди. Камелин потъна в мрачни мисли. Джак Бренин не приличаше на такъв човек.
	— Той не е от момчетата, които ги е грижа дали духът на един древен дъб ще живее, или не.
	— Ако премине изпитанието, значи ще го е грижа!
	Настъпи дълго мълчание. Накрая Нора бръкна в джоба си и извади красив златен жълъд. Остави го внимателно на масата.
	— Сложи това някъде, където момчето ще го види! Само така ще разберем.
	— Обзалагам се, че ще го подритне. Вчера го гледах как рита камъчета и празни кутийки от безалкохолни. Как би могъл да ни помогне? Това е опасно начинание, твърде опасно за хлапе като Джак Бренин.
	— Вземи жълъда! Ако го види и го вдигне, ще знаем, че той е Избраният!
	Камелин се намръщи. Взе жълъда и неохотно излезе от кухнята, за да потърси къде да се скрие и да наблюдава. Може би ще се наложи да чака дълго.
	Не беше доволен. Нора може и да е права, но самият той никога не е виждал човек, който да прилича по-малко на герой от този Джак Бренин.


>	1. Златният жълъд

	— Ей, пъпчивец! Не я пипай! — викна някакво момче от центъра на игрището, щом Джак понечи да ритне топката. — Не си и помисляй!
	Вече половин час Джак гледаше как момчетата ритат. Никой не го покани да се включи, никой дори не го забеляза до този момент. Вратарят затича насреща му. Момчето имаше такъв ръст, че Джак трябваше да размисли дали да рита, или не, но кракът му замахна към топката.
	— Защо го направи? — кресна момчето.
	— Исках да ви я върна. Може ли да поритам с вас?
	— Не! Разкарай се! Не ти е тук мястото!
	— Аз живея тук.
	— Откога?
	— От вчера.
	— Ако още веднъж те видя тук, ще ти се иска да не си се раждал!
	Вратарят понечи да се върне в играта, но преди това блъсна силно Джак в рамото. Джак падна, а очите му се напълниха със сълзи. По-добре изобщо да не беше идвал на игрището. Момчето удари гневно с юмрук по тревата. Не е честно! Не дойде по собствено желание да живее при дядо си. Никого не познаваше тук…
	Джак лежеше на земята и гледаше момчетата. Знаеше, че трябва да си тръгне. Вместо да продължат играта, те се затичаха към едно високо момче, на което му течеше кръв от носа. Джак се почувства неудобно. Другите се обърнаха и погледнаха към него. Някой го посочи, а друг извика: „Хванете го“, после всички закрещяха. Явно топката, която ритна, е уцелила високото момче в лицето. Момчетата се втурнаха към него и Джак за момент замръзна. После успя да се изправи на крака и побягна с всички сили. Сълзите пареха бузите му. Като тичаше и се препъваше, той стигна до алеята зад игрището. Гласовете на момчетата ставаха все по-силни, настигаха го. Не му се мислеше какво ще стане, ако го хванат. Джак знаеше, че няма да успее да стигне до къщата на дядо си. Сви зад ъгъла и се огледа къде да се скрие. Зърна една пролука в живия плет. Понякога да си дребничък е предимство. Хвърли се в дупката, провря се през храста и се промуши между високите треви. Надяваше се да не са го видели. Сърцето му биеше лудо, струваше му се, че ще го чуят.
	— Трябва да е някъде наоколо.
	Това беше гласът на вратаря. Момчетата започнаха да търсят под живия плет. Стигнаха почти до мястото, на което Джак се бе проврял през плета.
	— Мислиш ли, че се е скрил тук?
	Джак се сниши колкото може и затаи дъх.
	— Да не е луд! Никой не влиза в двора на смахнатата Нора!
	Джак леко се притесни от тези думи, но не напусна скривалището си. Момчетата бяха съвсем близо. Някой се опита да раздели клоните, но вместо да открие Джак, извика и отскочи назад, стиснал ръцете си.
	— Ау! Не стига носът ми, а сега и ръцете ми! Тези тръни са смъртоносни.
	— Хайде, остави го на Нора, друг път ще се разправим с него. Да си довършим играта.
	Останалите се съгласиха с вратаря, но никой не помръдна. Високото момче с кървящия нос продължаваше да се опитва да надникне през листата.
	— Ако е минал оттук, добре се е набол. Ще му изтече кръвта.
	— Така му се пада!
	Момчетата се засмяха и вратарят се провикна през плета:
	— Чуваш ли ме, дребосък! Смахнатата Нора ще ти види сметката! Не стой дълго там, че може никога да не излезеш!
	Джак запуши ушите си с ръце, но продължаваше да чува гласа му.
	— Старата вещица ще те превърне в камък!
	Джак не смееше нито да мръдне, нито да диша. Колкото по-скоро се прибере у дома, толкова по-добре. Най-сетне момчетата си тръгнаха и гласовете им заглъхнаха. Джак се ослуша напрегнато. Беше объркан и уплашен. Не искаше да се срещне със смахнатата Нора, но и не беше сигурен дали момчетата наистина са си тръгнали. Реши да изчака малко, поне докато сърцето му се успокои. Погледна плета, през който се беше проврял — беше покрит с дълги, остри бодли. Огледа набързо ръцете и краката си — нямаше кръв и драскотини, само дланите му леко боцкаха. Почеса ги и се появиха малки червени петънца. Явно се беше опарил на коприва.
	Джак се огледа внимателно наоколо. Намираше се в края на голяма градина. В дъното се виждаше стара къща. Внезапно нещо се раздвижи. Някой вървеше към него. Скрит в плета, Джак затаи дъх. Сърцето му не спираше да бие лудо. Страшно му се искаше да почеше ръцете си, сърбяха го неистово, но не смееше да помръдне. Това смахнатата Нора ли беше? Ако го открие, ще си има неприятности. Влезе без позволение в двора й. Джак потърси с поглед изход за бягство и видя статуите. Бяха много, много повече, отколкото хората държат в градините си. Коленете му се разтрепериха, като си спомни последните думи на вратаря. Нямаше съмнение, че приближаващата висока фигура е жена. Вече беше съвсем близо. Ако се протегне, може да докосне края на развятата й дълга рокля. Джак затвори очи с надежда жената да не го види.
	— Излез оттам, Джак Бренин, знам, че се криеш под моите трънки.
	Гласът й беше строг, но не беше ядосан. Джак се зачуди откъде тази непозната жена знае името му. Но все едно, нямаше смисъл повече да се крие. Изпълзя и се изправи с виновен вид. Пред него стоеше висока жена, на вид по-възрастна от дядо му. Кестенявите й коси бяха прошарени от сребристи кичури. Джак наведе глава и забеляза красивите й ръце с дълги пръсти. Надяваше се тя да разбере, че наистина съжалява, задето е нахлул в градината й.
	— Одраска ли се някъде?
	— Само съм си опарил ръцете.
	— Дай да видя!
	Джак протегна ръцете си.
	— Съжалявам… — понечи да каже той, но жената го прекъсна.
	— Ела, имам точно каквото ти трябва.
	Джак не беше сигурен какво да прави. Не искаше да е неучтив, но пък нямаше представа коя е тази жена. Не беше убеден, че трябва да я последва. Ами ако наистина е вещица?
	— Нищо лошо няма да ти сторя. И каквото и да крещяха онези момчета, уверявам те, че тези статуи не са вкаменени хора — усмихна се жената. — Казвам се Елинор Юел, но всички ми викат Нора. Дядо ти няма да има нищо против, че си тук.
	— Познавате дядо?
	— Разбира се, и баща ти също. Цял живот сме живели врата до врата.
	— А откъде знаете името ми?
	— Знам всичко за теб, Джак Бренин. Ела сега да се погрижим за ръцете ти.
	Джак послушно тръгна след нея. По пътя към къщата имаше време да се огледа наоколо. Градината беше наистина огромна. Вървяха по пътечка между широки цветни лехи. Чуваха се птичи песни. Минаха покрай високо басейнче за птици във формата на листо, покрай малка морава, пейка и голяма хранилка за птици с покривче като къщичка. Цялата градина беше обградена от гъст бодлив плет. Близо до къщата имаше дебел стълб с бял цилиндричен гълъбарник на върха. Земята под дърветата беше покрита с диви зюмбюли и тук-таме бели цветчета.
	Джак се замисли какво ли знае Нора за него. Щом познава баща му, сигурно знае, че той е археолог и работи в Атина. Живееха в Атина, откак Джак стана на пет. Той не си спомняше Нора, а беше сигурен, че ако я е виждал, няма начин да я забрави. Не си спомняше кой знае колко и за дядо си. Защо баща му го изпрати в Англия? Наложи се да напусне училището, което обичаше, и малката бяла къщичка на върха на хълма. Вероятно никога вече няма да види приятелите си. Не искаше да живее в скърцащата къща на дядо си. Не беше сигурен дали и дядо му го иска. Мислите му бяха прекъснати от Нора, която спря пред голяма дървена врата със свод.
	— Това е моят хербориум — каза тя.
	— Хербориум ли? — не разбра Джак.
	Вратата се отвори със скърцане.
	— Мястото, където приготвям отварите и лекарствата си — поясни Нора.
	В осветеното от слънцето помещение миришеше странно. Покрай стените имаше лавици — от неравния каменен под чак до гредите на тавана. По тях бяха наредени шишенца и бурканчета с етикети, старателно надписани с дребен, равен почерк. От куките висяха сухи цветя и билки. До вратата стоеше етажерка с книги с кожени подвързии. От другата страна на вратата имаше голяма саксия, а в нея — чадър и метла. Джак имаше чувството, че се е пренесъл назад във времето. В стаята нямаше нищо съвременно, дори електрическа крушка. Навсякъде бяха пръснати свещници с недогорели свещи във всевъзможни форми и размери. Нора му посочи дългата дървена маса, от двете страни на която стояха по четири стола с високи облегалки. Цялата беше отрупана с купички и шишенца.
	— Седни. Сега ще оправим ръцете ти.
	На масата пред Джак лежеше голяма книга. Изглеждаше тежка. Краищата на страниците бяха оръфани. На корицата бяха нарисувани две осветени от луната дървета, а заглавието „Книга на сенките“ бе изписано с красиви сребърни букви. Нора я взе бързо и я върна на етажерката. После свали тъмнокафяв буркан от най-горния рафт, капна две капки от зелената течност върху две парчета марля и се върна при Джак.
	— Дай ми ръцете си!
	Джак протегна двете си ръце и Нора ги покри с марлите. Зелената течност беше чудно прохладна. Само след секунди боцкането и паренето изчезнаха.
	— По-добре ли е?
	— Да, благодаря.
	— Листата от лапад и розмарин винаги помагат.
	— Не знаех — отвърна учтиво Джак, опитвайки се да прояви интерес.
	Нора се засмя, после рече с усмивка:
	— Щях да се изненадам, ако знаеше. Кажи сега защо те гонеха онези момчета?
	Джак й разказа, а накрая отново се извини, че е минал през плета. Нора кимна и се усмихна.
	— Винаги си добре дошъл тук, Джак, и плетът го знае, иначе нямаше да те пусне.
	Джак нямаше представа за какво говори тя. Може би момчетата са прави и тя наистина е луда.
	— Съжалявам за майка ти — продължи Нора.
	Джак често чуваше тези думи след смъртта на майка си. Ако тя беше жива, животът му нямаше да се промени така. Не беше честно! Сега трябваше да е в Гърция и да прекарва пролетната ваканция с приятелите си. Вместо това го пратиха да живее в Англия при дядо му. Баща му реши, че за Джак ще бъде добре да изкара последните седмици от срока в английско училище. Така щял да си намери приятели, преди да започне прогимназия през септември. Беше пристигнал предишния ден, но нито едно от момчетата, които срещна до момента, не се държа приятелски. Надяваше се, че няма да се окажат в един и същ клас.
	Нора го гледаше внимателно, сякаш четеше мислите му. Той не знаеше какво да каже.
	— Май е време да си тръгвам.
	— Да, преживя достатъчно за днес. Ако успееш да задържиш превръзките на ръцете си около час, обривът напълно ще изчезне.
	Джак се усмихна признателно.
	— Ела, ще ти покажа един по-кратък път до вашата къща.
	Момчето последва Нора през голямата градина. Стигнаха мълчешком до статуите.
	— Харесват ли ти? — попита Нора.
	Джак отново не знаеше какво да отговори. Статуите бяха чисто бели и всички изобразяваха жени със свободно диплещи се рокли. Вгледа се внимателно в най-близката до пътеката. Имаше красиво лице и леко заострени уши.
	— Изглеждат тъжни — каза той.
	— Това са нимфи — обясни Нора.
	— Като Ехо и Дафне?
	— Чувал ли си за нимфите?
	— Мама ми разказваше за Ехо и Нарцис и как Дафне се превърнала в лаврово дърво. Това бяха две от любимите й истории.
	Джак преглътна тежко и с усилие сдържа сълзите си. Нора му се усмихна мило.
	— Някой ден, не след дълго, ще си поговорим за нимфите.
	Стигнаха до голям храст в плета, по-висок от останалите. Стори му се, че Нора прошепна нещо, след което се наведе и посочи гъстите клони. Появи се малка пролука. Джак не беше сигурен, че я имаше преди.
	Нора се обърна и прошепна в ухото му:
	— Върви по пътеката между тисовете и ще стигнеш до градината на дядо ти. Когато ти се прииска да ми дойдеш на гости, мини пак оттук! С нетърпение ще те чакам.
	Джак прекрачи под свода от клони и се озова в нещо като тунел. Тясната пътека се виеше между гъстите дървета. Тънките иглички на тисовете като че трепкаха, когато ги докосваше с ръце. Обърна се да каже довиждане, но Нора беше изчезнала. Дори пролуката вече не се виждаше. Не му оставаше друго, освен да продължи по пътеката.
	Не след дълго излезе на слънчева светлина в дъното на дядовата си градина. Не беше сигурен дали скоро ще мине отново оттук, за да иде при Нора. Дори да поиска, може би нямаше да намери пътя. Тисовете бяха толкова гъсти, а пътеката беше изчезнала като с магия.
	Джак въздъхна и се отправи към къщата. Мисълта да прекара остатъка от живота си тук никак не му беше по сърце. Беше излязъл само да поиграе футбол, а целият му следобед премина в къщата на някаква старица. Да, тя беше мила, но в нея имаше нещо странно. Никога досега не беше срещал друга като нея.
	След като едва успя да се измъкне от момчетата, нямаше желание да се връща отново на игрището. Дядо му обаче не очакваше да се прибере толкова рано, а и на него не му се обясняваше защо ръцете му са превързани. Предпочете да се върне отново на алеята и да се разходи.
	От двете страни на алеята се издигаше гъст, висок жив плет, през който нищо не се виждаше. Миризмата на прясна почва му подсказваше, че от другата страна е зеленчуковата леха на дядо му. Чуваше даже приглушеното му свирукане. Беше горещо и задушно и Джак се ядосваше, че не си е взел нищо за пиене. Нещо изшумоля зад гърба му и той рязко се обърна. Стори му се, че някой се крие зад едно от дърветата. Дали не е някое от момчетата от игрището? По тялото му мина тръпка. Въздухът не помръдваше. Джак се приготви да бяга. Разходката май не беше добра идея. Може би момчетата го причакват зад дърветата, готови да се нахвърлят върху него. Джак спря и замря неподвижно, без да знае какво да прави. Да продължи ли или да се върне на сигурно място в градината? Дали пък въображението не му играеше номера? Може би зад дървото няма никого. Единственият начин да разбере, е да погледне, но го беше страх. Реши да се върне вкъщи. Щом се обърна, нещо го удари по главата.
	— Ау!
	Нещото падна на земята, а Джак потърка главата си. Обърна се, като очакваше да види насмешливите физиономии на момчетата от игрището, но на алеята нямаше никого. Какво ли го удари толкова силно и кой може да го е хвърлил? Пътят беше осеян с камъчета, можеше да е всяко от тях. Джак стоеше неподвижно и се ослушваше. Не се чуваше нищо, освен тихото шумолене на листата. За трети път този ден почувства как сърцето му бие до пръсване. Имаше усещането, че някой го наблюдава. Следващия път ще излезе на разходка с дядо си.
	Тъкмо се канеше да се обърне и да побегне към къщи, когато видя някаква странна светлина — под плета имаше нещо, което проблясваше на слънцето. Джак се наведе и разтвори тревите. На земята нещо лъщеше. Какво е това? Джак се огледа, после взе предмета и внимателно го разгледа. Беше златен жълъд и изобщо не приличаше на обикновените жълъди, които бе виждал досега. Беше красиво оформен, голям, тежък и топъл. Джак го прибра в джоба си, а после се огледа дали има и още.


>	2. Запознанства

	Джак не беше от ранобудните. И тази сутрин лежеше в леглото и се надяваше последните седмици от живота му да се окажат лош сън. Отчаяно му се искаше отново да е в собствената си стая в Гърция. Надеждите му бързо отлетяха, щом чу дядо си да приготвя закуската долу.
	Първото, което видя, когато най-после отвори очи, бяха нещата от джоба му, струпани на нощното шкафче. Върху двете смачкани превръзки със зелени петна в средата лежеше лъскавият предмет, който намери под плета. Значи случилото се вчера е самата истина. Е, поне Нора излекува ръцете му.
	Дали днешният ден ще бъде по-добър от вчерашния? Джак още си мислеше за срещата с Нора. Не беше разказал на дядо си за нея. Реши, че жената е просто една стара особнячка и най-добре би било да я избягва. Ясно му беше защо момчетата от игрището я наричаха смахнатата Нора.
	— Побързай, Джак! Закуската е готова и имаш посетител — извика дядо му от кухнята и прекъсна мислите му.
	Момчето изпъшка и неохотно се измъкна от леглото. Не беше сигурен дали иска „посетител“. Приближи си до прозореца и дръпна леко пердето. Слънчевите лъчи го накараха да замижи. Градината на дядо му беше обградена от дървета — дърветата на Нора. Комините, които се виждаха зад тях, също бяха на нейната къща. Нямаше да е лесно да я избягва. Преди да слезе долу, се погледна в огледалото и се опита да приглади тъмната си непокорна коса, но тя пак щръкна, както си иска. Въздъхна, хвърли превръзките в кошчето за боклук и мушна жълъда в джоба си.
	Когато влезе в кухнята, видя, че до масата седи момиче с дълга кестенява коса и бъбри с дядо му. Кожата й беше загоряла от слънцето като неговата, а носът и бузите й бяха обсипани с лунички. Тя погледна Джак и се усмихна.
	— Джак, това е Елан, племенницата на Нора.
	— О… ъъ… здравей — едва успя да издума той.
	Почувства как страните му горят, идея си нямаше какво да каже.
	— Ще гостувам известно време на леля. Тя се чудеше дали би дошъл на чай следобед?
	Джак погледна умолително дядо си. Не беше свикнал на такива неща. Момичетата не го канеха на чай, още по-малко с истински порцеланови сервизи и малки сандвичи, както си представяше, че ще бъде сега. От мисълта да се върне отново в къщата на Нора го полазиха тръпки.
	— Няма да мога, днес следобед с дядо ще ходим в клуба за крикет.
	Беше много доволен, че измисли добро оправдание.
	— Глупости! — възкликна дядо му. — Трябва само да подредим няколко стола за мача, ще свършим за нула време.
	Джак пак почувства как горят бузите му.
	— Кога да дойде? — попита дядо му.
	— Веднага щом приключите — отговори Елан, усмихвайки се особено широко на Джак. — Нора иска да ти покаже нещо.
	— Аз… аз… ъъъ… аз не… — опита се да каже Джак, но Елан си тръгна, преди момчето да успее да измисли друго оправдание. Щом стигна до дъното на градината, тя се обърна и му махна, после изчезна в плета.
	— Елан ми каза, че вчера си се видял с Нора.
	Джак кимна.
	— Трябва ли да отида?
	— Би било грубо да не отидеш. Сигурно си й направил добро впечатление. Не всеки получава покана за имението Юел.
	— Не можеш ли да дойдеш с мен?
	— Щом свършим в клуба, ще те изпратя до портата, но после оставаш сам.


	Следобед Джак отново пое по алеята, само че този път с дядо си. Като минаваха покрай игрището, момчета от вчера ритаха футбол. Джак внимателно се криеше зад дядо си, за да не го забележат.
	Скоро двамата стигнаха до входа на клуба. Щом влязоха, Джак видя едра черна птица, кацнала на часовника на павилиона. Тя наклони глава и изграчи силно.
	— Това гарга ли е?
	— Твърде е голяма за гарга, по-скоро е гарван — отвърна дядо му, докато отключваше бараката, в която държаха столовете.
	Следващия половин час Джак помага на дядо си да пренесат столовете до павилиона и да ги наредят в редици за следобедния мач. Когато свършиха, умираше от жега и жажда.
	— Иди в кухнята и се представи на дамите там, те ще ти дадат нещо за пиене. Може да получиш дори парче кейк. Аз ще погледна дали съблекалните са чисти.
	Джак влезе в павилиона. От стаята в дъното се чуваше тракане на чаши и чинийки. Внезапно Джак усети тежка ръка върху рамото си.
	— Хванах те! — възкликна мъжът. — Да видим сега какво имаш в джобовете.
	Той блъсна момчето в кухнята. Джак не смееше да се озърне. Изобщо не знаеше какво е направил. Опита се да каже на мъжа кой е, но от гърлото му излезе само писукане. Мъжът вече говореше на жените в кухнята.
	— Ето го вашия крадец! Хванах го на място, тъкмо се опитваше да се измъкне!
	Двете жени се обърнаха и изгледаха Джак.
	— Хайде, момче, изпразни джобовете си! — нареди мъжът.
	— Нищо не съм откраднал! Помагах на дядо.
	— Гледай ти!
	Изведнъж Джак се почувства много виновен, защото се сети за лъскавия жълъд в джоба си. Дали беше краден? Как щеше да ги убеди, че го е намерил?
	— Чакам! — изръмжа мъжът, застанал с протегнати ръце пред Джак.
	Ако избяга, щяха да решат, че наистина е виновен. Не му оставаше друго, освен да изпразни джобовете си. Извади смачкана кърпичка, парче връв, половин пакетче ментови бонбони и тежкия жълъд и ги сложи в ръцете на мъжа.
	— И останалото!
	— Няма друго.
	Джак наведе глава. Очите му започнаха да се пълнят със сълзи.
	— Може да е станала грешка — каза една от жените. — Сигурен ли си, че той е крадецът? Тук няма нищо ценно.
	— Достатъчно е дребен, за да влезе през прозореца — рече мъжът, като посочи към отворената капандура. — Мотаеше се в павилиона. Какво дири тук? Нищо хубаво не е намислил, мен ако питате.
	— Помагах на дядо си, Сам Бренин.
	— Сам Бренин ли?! — възкликна мъжът.
	— Името си ли чух? — попита дядо му, влизайки в кухнята.
	Джак се втурна към него.
	— Те мислят, че съм крадец, но аз нищо не съм взел! Намерих жълъда вчера!
	— Какво е изчезнало? — поинтересува се дядо му.
	— Всички дребни монети — отговори по-възрастната жена. — Решихме, че е някое дете, защото нищо друго не липсва.
	— И кога според вас Джак е взел тези пари?
	— Миналата събота вечер. Следобеда си бяха тук, в неделя сутринта ги нямаше — каза троснато мъжът.
	— Джак не е вашият крадец — увери ги дядо му, — той пристигна тук едва този петък. Върни му нещата, Дон, и върви да свършиш нещо полезно.
	Дон неохотно подаде вещите на Джак и излезе от кухнята, без да се извини. Джак не разбираше защо никой не го попита нищо за златния жълъд.
	— Заповядай, Джак — каза по-младата жена и му подаде чаша оранжада.
	Дядо му седна на масата.
	— Като си изпия чая, тръгваме към Юел.
	— Може ли да почакам отвън?
	— Разбира се. Няма да се бавя.
	Джак не се притесняваше дали дядо му ще се забави. Той изобщо не бързаше да иде в дома на Нора. Отиде при дърветата срещу павилиона и седна на сянка. Беше наистина горещ следобед. Както се оглеждаше наоколо, видя топка за крикет, скрита в туфа от глухарчета. Понечи да я вземе, но в този момент го разсея пърхане на крила. С крайчеца на окото си видя същата голяма птица, която забеляза и на влизане. Тя кацна върху един кош за боклук, точно под отворения прозорец на кухнята. Джак с интерес я гледаше как проточи шия през прозореца и си взе голям сандвич. След като хвана плячката в клюна си, тя скочи долу на тревата, после направи няколко подскока към момчето. Произшествието не мина незабелязано и в кухнята настана суматоха.
	— Изпъди я, Джак! — викна по-възрастната жена, подавайки се през прозореца. — Изпъди тази граблива гарга!
	Джак стана и започна да размахва ръце срещу птицата. Тя обаче не отлетя, дори не изглеждаше уплашена.
	— Така никога няма да полетиш — каза птицата през пълния си клюн, — и освен това не съм гарга.
	После елегантно заподскача през поляната, накрая литна и кацна на едно от големите дървета срещу игрището за крикет.
	Джак не можеше да помръдне от мястото си, нито да свали очи от птицата. Въображението май почваше да му играе номера. Птиците не говорят. Може би някои казват една-две думи, но не и цели изречения. Дали пък не се разболява? Беше му много горещо, сигурно има температура. От павилиона още се чуваха оплакванията на жената:
	— Пъхна си главата през прозореца, моля ви се! Такава наглост, да вземе сандвича право от чинията!
	— Никога не съм виждала такова нещо! — отвърна другата. — По-добре затвори прозореца, да не се върне.
	Прозорецът се хлопна. В този момент дядо му излезе.
	— Забавна случка — засмя се Сам Бренин.
	Джак обаче беше притеснен.
	— Гарваните могат ли да говорят? Нали се сещаш — като папагалите?
	— Не съм сигурен — отвърна дядо му. — Защо не питаш Нора, тя знае много за птиците. Тя знае много за всичко.


	Дворът на имението Юел тънеше в багри. Дядо му отвори портата и насърчително му се усмихна.
	— Аз тръгвам, ще се видим по-късно. Приятно прекарване!
	Джак се поколеба, пое дълбоко дъх, после затвори портата зад гърба си и пое по пътечката. На стената до вратата имаше зелена табелка с голямо гравирано дърво. Над него с главни букви пишеше: „ИМЕНИЕ ЮЕЛ“. Джак се огледа за звънец, но видя само чукче, украсено с дъбови листа и два големи жълъда. Приликата между тях и жълъда в джоба му беше удивителна. Сърцето му заби учестено, а ръката му се разтрепери, като вдигна чукчето.
	Елан отвори вратата. Джак се почувства малко по-добре, че няма да е сам с Нора.
	— Заповядай! В кухнята сме.
	Джак последва момичето по тъмния коридор. Къщата беше стара, като на дядо му, с неравни подове, стени и тавани. В дъното на коридора имаше голяма кухня. Във въздуха се носеше ухание на прясно изпечен хляб. Нора стоеше до печката и разбъркваше нещо в една тенджера. През прозореца струеше слънчева светлина и обливаше цялата кухня. Тук му харесваше повече, отколкото в онова странно място, където го заведе вчера следобед. В кухнята също имаше книги с кожени подвързии като тези в хербориума.
	— Преди да налеем чая, искам да те запозная с някого — усмихна се Нора.
	Джак се озърна.
	— Не, не тук — засмя се Елан.
	— Ще трябва да отидем до Гласруен. Не е далеч.
	Нора забеляза озадаченото изражение на Джак и продължи:
	— Гласруен започва веднага след плета, през който мина вчера. Това е една много стара гора. Днес може да видиш и чуеш някои странни неща, но не се плаши. Нищо лошо няма да ти се случи.
	Джак не беше сигурен дали иска да вижда странни неща, но преди да успее да се разтревожи, Нора заговори отново:
	— Мисля, че у теб има нещо, което ми принадлежи.
	Джак поклати глава. Беше изхвърлил марлите в кошчето, какво друго би могло да бъде нейно?
	— Ако не го носиш, трябва да изтичаш до вкъщи да го вземеш, защото ще ни трябва, когато стигнем до гората.
	— Не знам за какво говорите — отвърна Джак.
	— Нещо, което си намерил вчера следобед? Може би е в джоба ти?
	Джак се почувства неудобно.
	— Жълъдът ли?
	— Да, жълъдът. Още е у теб, нали?
	Нора и Елан го гледаха в очакване. Джак извади жълъда и го подаде на Нора.
	— Не, нека засега стои у теб, но трябва да внимаваш да не го изгубиш! Той ни е единственият.
	— Какво виждаш, Джак? — попита внезапно Елан.
	Въпросът прозвуча глупаво, но момчето учтиво отговори:
	— Златен жълъд.
	— Знаех си! — каза Нора, като хвана другата му ръка и силно я разтърси. — Знаех си, че ти си Избраният!
	— Ъ… не разбирам.
	— Беше ни дадено пророчество: за смъртно момче, което ще вижда Жълъда на друидите — обясни Нора.
	— Това си ти, Джак — продължи Елан, — никой друг смъртен не вижда, че е от злато.
	— Ти си Избраният. Знаех си, че съм права! — не спираше да повтаря Нора.
	— За какво съм избран?
	— Да ми помогнеш — каза един глас откъм вратата, който се стори познат на Джак.
	Момчето се обърна и зяпна от удивление — на прага стоеше гарванът от клуба за крикет. Джак погледна Нора, после и Елан — дали и те виждаха и чуваха говорещата птица?
	— Истински ли е? — попита той нервно.
	— Естествено, че съм истински — изграчи гарванът.
	— Вие май се познавате — рече Нора.
	Гарванът изкряска и тръгна към тях по каменния под. Когато стигна до Джак, плесна с криле и втренчи в него мастиленочерното си око.
	— Нека те запозная с Камелин.
	— Не виждам смисъл да се запознаваме — измърмори Камелин. — Той няма да се задържи достатъчно, за да ни помогне. Виж му краката, треперят!
	— Камелин, стига толкова! — сгълча го Нора. — Съжалявам, Джак! Камелин понякога говори грубости, не е свикнал с гости, но съм сигурна, че двамата ще се спогодите.
	Камелин изсумтя, а Джак се опита да се усмихне, макар и доста неубедително.
	— Нора изпрати Камелин да остави жълъда някъде, където се надявахме да го видиш — обясни Елан. — Ти издържа изпитанието.
	Джак се намръщи и погледна Камелин. Обзалагаше се, че Нора не знае как жълъдът го уцели по главата. Подозираше, че говорещата птица нарочно го е направила.
	— Ще поговорим отново за това, когато се върнем от Гласруен, след като Джак се запознае с Арана.
	— Ако ти се струва, че съм груб, почакай да се срещнеш с нея — измърмори Камелин.
	— Коя е тя? — попита Джак притеснен.
	Нора погледна Камелин строго, после се обърна към момчето.
	— Арана е хамадриада. Тя живее в най-стария дъб в сърцето на Гласруенската гора. Вече е стара и понякога се дразни, когато я безпокоят, особено гарвани с остри нокти, но съм сигурна, че ще хареса любезно момче като теб.
	Камелин замърмори нещо под носа си.
	Джак гледаше Нора невярващо. Майка му му беше разказвала за нимфи и дриади, но това бяха митове, не реални истории. Искаше да се прибере при дядо си, но нямаше как да си тръгне толкова скоро. Не беше сигурен, че е добра идея да ходи в гората. Дядо му каза, че няма нищо лошо да гостува на Нора и Елан, но той не знаеше нищо за говорещия гарван. Трябваше да му каже! Ако го беше направил, сега нямаше да е в тази каша.
	— Ще тръгваме ли? — подкани ги Нора и без да чака отговор, тръгна към дъното на градината. Джак и Елан вървяха на няколко крачки след нея.
	— На някои от нас не ни се налага да се врем в храстите — изграчи силно Камелин, изпляска шумно с криле и отлетя към гората.
	— Не му обръщай внимание — рече Елан, — вечно се цупи.
	Когато стигнаха до плета, Джак се зачуди как ще минат през него. В бодливите тръни не се виждаше никаква пролука. Нора застана неподвижно. Долепи ръце една до друга, после ги вдигна и очерта кръг. Чу се тихо шумолене, а после малко по-силен звук от мачкане на листа. За изненада на Джак плетът се разтвори и образува дълъг тунел. Коленете му омекнаха. Призля му. Чуваше гарвана над дърветата и знаеше, че му се присмива.
	— Всичко е наред! — прошепна Елан и стисна ръката му.
	Изобщо не беше наред, но Джак нямаше сили да възрази. Послушно тръгна след Нора по пътеката. Чуваше шумоленето и мачкането на листа, докато плетът се затваряше зад гърбовете им. Сега беше затворен в тунела и нямаше друг избор, освен да последва Нора вдън Гласруенската гора.


>	3. Гласруенската гора

	В тунела беше задушно и мрачно. И тримата вървяха мълчаливо. Макар да не полъхваше ветрец, всяко дърво, покрай което минаваха, шумолеше с листа.
	— Изпращат послание на Арана — обясни Елан. — Тя скоро ще узнае, че идваме.
	Джак гледаше как дърветата си предават съобщението.
	— Те чуват ли ни какво говорим? — попита Джак шепнешком.
	— О, да! Дърветата виждат и чуват всичко, затова и Нора е толкова добре осведомена. Горкият Камелин не може да направи нищо зад гърба й.
	На Джак му се искаше да попита дали Нора е магьосница, но щеше да прозвучи грубо. Чак сега разбираше, че тя умее да разговаря не само с птиците, но и с дърветата.
	— Нора е шанаки — поясни Елан, като сниши глас.
	Джак никога не бе чувал тази дума, обаче събра кураж да зададе въпроса, който толкова го измъчваше:
	— Това нещо като магьосница ли е?
	— О, не! — разсмя се тя. — Нора е друид. Тя е Пазител на Свещената гора и Владетел на тайните, тя знае историята на всяко дърво в гората. Прекалено сложно е, за да ти обясня всичко сега. Почакай да поговориш с Арана.
	Джак изпита облекчение, че Нора не е магьосница, но дали друид е по-добре? Това като че ли не притесняваше Елан. Внезапно тревогата отново стисна сърцето на Джак. Защо трябва да говори с Арана — какво да й каже? Изглеждаше абсурдно да разговаря с дърво, но от друга страна, до днес не бе виждал и говорещ гарван. Помисли си, че сигурно сънува и ей сега ще се събуди в леглото си.
	— Почти стигнахме — обяви Нора.
	През последните десет минути бяха вървели все нагоре. Краят на тунела вече се виждаше. Той свършваше внезапно в гъста гора от масивни дъбове. Клоните им бяха отрупани с листа, а стволовете им бяха чворести и разкривени. Джак имаше чувството, че го наблюдават стотици очи. Струваше му се, че през клоните надничат лица. Определено чуваше шепот, който се усили, когато излязоха от тунела и тръгнаха между дърветата.
	Нора спря и всичко утихна. Джак погледна напред. Насред кръглата полянка се възправяше най-големият и внушителен дъб, който някога бе виждал. Короната му се простираше надалеч и докосваше заобикалящите го дървета. Беше величествен. Докато вървяха под клоните към ствола, Джак бе обзет повече от любопитство, отколкото от страх. Изпитваше непреодолимо желание да постави ръце на грапавата кора, но преди да стигнат дървото, Нора отново спря. Тя вдигна глава и заговори със силен глас:
	— Мъдра Арана, закрилнице и най-свята от всички, дошли сме да говорим с тебе.
	— Когато се обръщаш към хамадриада, трябва да използваш пълното й име, иначе няма да разбере, че говориш на нея — обясни Елан с тих шепот. — А Нора вика, защото Арана е вече много стара и прекарва голяма част от времето си в сън.
	— Никога не бях чувал толкова дълго име — отбеляза Джак.
	— Името притежава голяма сила и много може да се научи от него. Арана е получила своето в Анун, преди да дойде в Гласруен.
	— Къде е това Анун?
	— Понякога го наричат Другия свят.
	Джак поклати глава — и за него не беше чувал.
	— Анун е земя в друг свят, място на мир и щастие, където е вечно лято. Преди на Земята имало портали, тайни входове, които се отваряли в определени моменти от годината. Само друидите притежавали познанието за ритуалите, с които отваряли порталите. Всеки друид имал по един златен жълъд, без него не можели да преминат между двата свята. Този в джоба ти е много специален — той е единственият на Земята.
	През цялото време, докато Елан шепнеше, Нора чакаше търпеливо пред големия дъб. Нищо не се случваше и Джак започна да се чуди дали все пак не си правят шега с него. Пъхна ръка в джоба си и усети топлината на тежкия жълъд. Какво се очаква да прави с него? Ако всичко това е вярно, как може той да е Избраният? В него няма нищо специално, не притежава никакви свръхсили.
	Внезапно нещо помръдна. В гората като че отекна въздишка. Джак изумено видя как стволът на масивното дърво се разтрепери, залюля се и заблестя. Отначало движението беше едва забележимо, но постепенно набираше сила и накрая вече цялото дърво се люлееше толкова силно, че очертанията му се размиваха. Когато спря, чворестият ствол се преобрази в най-красивата и най-висока жена, която Джак бе виждал. Трябваше да извие глава назад, за да зърне лицето й. Косата й с меден цвят падаше на красиво извити букли. Кожата й беше лешниковокафява и гладка. Съзнаваше, че би следвало да е уплашен, но вместо това беше запленен. Не беше сигурен как е очаквал да изглежда Арана, може би дребна и сбръчкана — нали му я описаха като много стара. Камелин пък я представи като злобна и избухлива, а тя изглеждаше мила и добра. Това не беше номер. Наистина се случваше. Как трябваше да говори с нея? И какво да й каже? Усети се, че зяпа, и се насили да затвори уста. Не можеше да откъсне поглед от хамадриадата.
	— Очаквах те — каза тя.
	Говореше бавно, с дълбок изразителен глас, който звучеше по-скоро като песен.
	— Мини напред, Джак Бренин, и ми покажи знака!
	Джак изведнъж се уплаши и тялото му отмаля. Нора не го беше подготвила за това. Какво да направи? Погледна към Елан, после към Нора, но те само кимнаха насърчително и се усмихнаха. Той направи няколко нерешителни крачки към огромната хамадриада и се почувства длъжен да се поклони. После се изправи и извади златния жълъд с треперещата си ръка. Вдигна го колкото може по-високо, така че Арана да го види.
	Арана протегна дългата си ръка, но не взе жълъда, а нежно докосна челото на Джак. Той веднага усети, че тя може да прочете мислите му и да усети чувствата му.
	Арана въздъхна.
	— Истина е. Това е смъртното момче, за което говори пророчеството. Сега за всички ни има надежда.
	Джак не беше сигурен дали го е казала на глас или не. Трябваше да възрази, да им каже, че не е този, за когото го мислят, че са объркали човека. Не искаше да повярва на това, което вижда и чува, но докосването на Арана изличи всеки страх и съмнение у него.
	— Ако говориш със сърцето си, аз ще те чуя, Джак — каза гласът на Арана. — Не се бой.
	— Не се боя — отговори той искрено, макар от устата му да не излязоха никакви думи.
	— Ние имаме нужда от помощта ти — продължи хамадриадата, — ти си последната ни надежда.
	— Но аз не съм Избраният. Намерих жълъда в тревата.
	— Ако не го беше взел, сега нямаше да разговаряме. Знаците не могат да грешат: роден си по залез-слънце на първия ден от новата година в сянката на планината Гласруен.
	Джак усети внезапно облекчение. Рожденият му ден не беше през януари, а през октомври.
	— Нашата нова година започва на Сануин — рече Арана, прочела мислите му, — когато слънцето залязва през последния ден на октомври, деня, в който ти си се родил.
	Джак не можеше да продума. Отново затрепери.
	— Нуждаем се от помощта ти. Времето за вечния ми сън наближава. За разлика от другите нимфи, аз не съм безсмъртна. Трябва друга да заеме мястото ми, преди да стане късно и да изчезна в пустотата. Без закрила от хамадриада тази гора няма да оцелее. Дриадите ще се пръснат и ще оставят кухи дърветата. Гласруен е единственото място на Земята, където е жива старата традиция. Ние сме безкрайно благодарни на Елинор, Владетел на тайните, Хранител на Книгата на сенките, Пазител на Свещената гора и приятелка на всички нас.
	От дърветата наизлизаха дриади и впериха очи в Джак. Той усети тъгата в сърцето на Арана и видя мъката в очите на дриадите.
	— Как мога да ви помогна? Аз съм само едно обикновено момче.
	— Премини през прозореца на времето с Камелин и иди в миналото, за да намериш изгубеното. Елинор има нужда от него, за да може да отвори портала към Анун. Само Майката Дъб в Анун ражда жълъдите на хамадриадите, които Елинор трябва да събере.
	— Но това е невъзможно!
	— Има начин. Елинор притежава нужното знание и сила, но без помощта ти тя също скоро ще умре. Друидите трябва всяка година да пият отвара, приготвена от листата на Крохановото дърво*, което расте единствено в Анун. Листата на Елинор са свършили. Тя трябва да се върне. Котелът й трябва да се поправи, за да може да изпълни ритуала. Това трябва да стане преди Сануин. Времето ни изтича. Ако порталът остане затворен, всички сме обречени.
	[* Кроханово дърво — от уелската дума за „котел“ — Б.пр.]
	Джак погледна Нора. Тя му се усмихна и кимна. Дали чува какво говори Арана? Едва ли.
	— Ти няма да си сам, Джак. Елинор и Елан ще те напътстват, а Камелин ще те научи на всичко, което трябва да знаеш. Ти си момчето от рода Бренин, което очаквахме. Какво друго доказателство ти е нужно? Притежаваш символа на друидите. Колцина смъртни, според теб, могат да видят или да чуят духовете на дърветата?
	Джак не каза нищо. Знаеше, че ако разкаже какво е видял и чул през последните няколко часа, никой няма да му повярва.
	— Преди да вземеш решение, трябва да знаеш, че те чакат опасности. Ще ти трябват смелост и сила…
	— Които определено са ти в недостиг — измърмори Камелин и кацна в нозете на Нора.
	Джак почувства как се ядосва на говорещата птица. Откога ли ги слуша? Гарванът явно чува Арана. Изведнъж сърцето на момчето се изпълни с решителност. Може да не е много едър и със сигурност не е силен, но пък може да прави други неща. Държеше на обещанията си и даваше всичко от себе си, а това не беше малко.
	— Ще ви помогна! — каза Джак силно, така че всички да чуят.
	Камелин изграчи, Нора и Елан се прегърнаха, а Арана се усмихна. Гората се изпълни с песен — най-красивата мелодия, която Джак бе чувал някога. Искаше му се да се присъедини — той пееше хубаво, нещо, което надали можеше да се каже за Камелин.
	Когато песента свърши, Арана се обърна към всички:
	— Това е единственият ни шанс да успеем и всички трябва да му помогнем.
	Тя се наведе и подаде на Джак малко клонче. Не беше нищо особено, но момчето го прие с поклон.
	— То ще ти помага. Използвай го мъдро, Джак Бренин. Винаги го дръж близо до себе си и част от Анун ще бъде с теб.
	— Благодаря! — рече той тържествено.
	— Ще се срещнем отново — обеща Арана унесено и започна да трепти, докато отново не се преобрази в ствол на дъб.
	Надигна се шепот и дриадите една по една изчезнаха обратно в дърветата си.
	Камелин подскачаше около Нора и пронизително грачеше.
	— Защо той получи лата? Само аколит* на друид получава лата!
	[* Аколит — ученик на друид. — Б.пр.]
	— Не разбирам — каза Джак, — това е просто клонче.
	— Просто клонче! Просто клонче! — заекна от възмущение Камелин. — Почакай само да видиш какво може това клонче!
	— Камелин! — скара му се Нора. — Чу какво каза Арана. Всички трябва да помагаме на Джак, включително и ти.
	Камелин рязко се обърна и се отдалечи, преди тя да продължи. Джак го чу как не спираше да си мърмори под носа.
	— Съжалявам, че Камелин се държи толкова грубо — каза Елан. — Той се чувства отговорен за много от проблемите ни, но е безсилен да направи каквото и да е.
	— Щом започне да те учи да летиш, отново ще се почувства важен и няма да е толкова кисел — допълни Нора.
	— Да летя ли?! — възкликна Джак.
	— Всяко нещо с времето си — отговори Нора. — Хайде сега да се връщаме за чая.
	Джак беше замаян. Защо му е да лети? Камелин никога няма да успее да го научи, защото Джак се боеше от високото. Ако Нора си мисли, че Джак ще яхне метла, определено се лъже. По-късно ще я попита какво има предвид, сега иска да научи повече за тази лата, която очевидно е много ценна. Главата му гъмжеше от въпроси.
	— Какво е лата? — попита той Елан, докато се връщаха през гората.
	— Лата означава „пръчица“, но когато й дадеш сила със символа си, става „худлата“, вълшебна пръчица. Затова Камелин се разстрои толкова. Смъртен може да получи лата само от дриада. Твоята пръчица е много специална, защото ти е дадена от химадриадата и владее цялата магия на Анун.
	Джак отново зяпна, само че този път изобщо не успя да затвори уста — прекадено зает бе да мисли за невзрачното наглед клонче в ръката си. Чак когато стигнаха до една поляна и той усети слънчевите лъчи по гърба си, осъзна, че са минали по друг път. Вървяха през просторна поляна с трева до коленете и високи лютичета, която приличаше на златен килим. Нора спря пред един открит кладенец, в който се вливаше кристално бистър поток. Кладенецът беше ограден с камъни, покрити с мъх и причудливи рисунки. Почти кръглият му отвор създаваше впечатлението, че някога тук се е издигало древно здание. Нора коленичи и докосна водата с устни. Отначало на Джак му се стори, че пие, но после разбра, че шепне.
	На повърхността изплуваха множество мехурчета, а после от водата се показа дълга, рошава зелена коса с оплетени водорасли, клонки и листа. Под нея се появи бледозелено лице със странни присвити очи. Съществото разтърси глава и наоколо полетяха пръски. Джак видя, че съществото има заострени уши и необичайно дълги ръце, а разпенената вода се спускаше като дреха по тялото му. Нора определено не го беше излъгала, като му каза, че този следобед ще види странни неща. Това беше най-странното същество, което някога бе срещал.
	— Какво е това? — попита той шепнешком Елан.
	— Водна нимфа.
	— Водна нимфа! Но те не трябва ли да са красиви?
	— Тя си мисли, че е — обясни Елан, но преди да каже още нещо, съществото заговори.
	— Надявам се, че е нещо важно? — изхриптя дрезгаво нимфата към Нора. — Бях много заета, а ти ме прекъсна.
	— Дженет, Елан е тук и доведохме Джак Бренин да се запознаете — отговори Нора.
	После отстъпи встрани, за да може нимфата да види Елан и Джак.
	— О, това е съвсем друго нещо! Защо не ме предупредихте, че ще дойдете? — Тя погледна първо Елан, после се обърна към Джак:
	— Ела насам, Джак, да те огледам добре.
	Джак пристъпи неохотно напред и застана пред нимфата, а тя внимателно го заоглежда. Беше му много неудобно, защото тя не само го гледаше, но и го душеше. Накрая се обърна отново към Нора:
	— Май не е много за гледане, а?
	— И аз така мисля! — изграчи с готовност Камелин. — Ще ни свърши работа колкото шоколадов чайник.
	Дженет издаде отвратителен звук, но когато Нора я изгледа сърдито, Джак разбра, че нимфата се смее.
	— Ще направя всичко по силите си — обяви той високо.
	Това като че ли удовлетвори Дженет, защото тя пак се обърна към Нора.
	— Той знае ли какво трябва да прави?
	— Още не, но говори с Арана и тя му разказа за проблема.
	— Това ли е всичко, че съм много заета?
	— Не! — отвърна строго Нора. — Искам да обещаеш, че ще помагаш на Джак винаги, когато има нужда, и ще накараш другите водни нимфи да направят същото. Като за начало можеш да разбереш кой символ е нужен на Джак, за да използва латата, която му даде Арана.
	Лицето на Дженет се изкриви и тя присви очи.
	— Какво ще получа в замяна?
	Водата се развълнува, докато Дженет чакаше нетърпеливо да чуе каква ще е наградата й. Елан пристъпи напред и извади голямо лъскаво черно мраморно топче от джоба си. Кладенецът заприлича на малък водовъртеж. Дженет протегна дългата си ръка и уви зелените си пръсти около подаръка.
	— Прекрасно! — рече дрезгаво тя и посочи един от камъните пред кладенеца. — Това ще е твоят знак, Джак Бренин! Ела и го докосни.
	Джак се приближи до кладенеца, като гледаше да стои далеч от Дженет. Постави дясната си ръка върху хладния камък. Проблесна светлина, камъкът се нажежи и той дръпна ръката си. Върху камъка грееше странен символ. Пръстът му пулсираше и на него светеше същият символ.
	— Гледай да успееш, Джак Бренин! Всички разчитаме на теб!
	Гласът на Дженет се изгуби във водата, нимфата изчезна, а на повърхността изплуваха няколко мехурчета.
	— Вземи латата — каза Нора, — и виж какво ще стане.
	С дясната си ръка Джак хвана клончето, което му даде Арана. Почувства необичайно парене във върха на пръста си. Кривото клонче също засия. За изненада на Джак то изведнъж стана съвършено право.
	— Не ми я размахвай насреща! — изграчи Камелин и отскочи встрани. — Някой да му покаже какво да прави с пръчицата, преди да е направил беля!
	Преди Нора да успее да каже нещо, пръчицата стана още по-ярка и от нея се разлетяха искри, една от тях попадна на опашката на Камелин и опърли леко тънките му черни пера.
	Джак пусна пръчицата. Още преди да падне на земята, тя се превърна в същото криво клонче, което Арана му даде.
	— Казах ти, че това момче за нищо не става, но не знаех, че може да бъде и опасно! Виж какво направи с перата ми!
	Джак наведе глава. Не искаше Камелин да види усмивката му. Това стана случайно, а Камелин нарочно го беше уцелил с жълъда по главата, но така му се падаше на гарвана. Сега бяха квит, но тъй като се очакваше да работят заедно, не можеше да се каже, че са поставили добро начало.


>	4. Книгата на сенките

	— Вдигни си пръчицата, Джак — каза меко Нора. — Ще свикнеш с нея, просто ти трябват няколко урока. Тя е съвсем безопасна.
	Джак отново стоеше със зяпнала уста, което май много забавляваше Елан.
	— Няма ли да бъде по-добре изобщо да не я хваща? — измърмори Камелин, като се извърна да огледа пораженията по опашката си.
	— Ако нямаш какво да кажеш, си мълчи! — скастри го Нора.
	Камелин изсумтя и отлетя към най-близкото дърво.
	— Хайде да се прибираме за чая! — рече Нора и тръгна по пътеката.
	Джак и Елан я последваха.
	— Всички нимфи ли приличат на Дженет?
	— О, не! — засмя се Елан. — Тя е направо хубавица в сравнение с останалите.
	Джак потрепери, не беше сигурен, че иска да ги среща.
	— А защо се развълнува толкова от мраморното топче?
	— Всеки бляскав предмет би свършил работа, нимфите обичат бляскавите неща. Важно е обаче те да не отразяват, защото нимфите изобщо не знаят как изглеждат. Ако Дженет види отражението си, никак няма да е доволна. А нимфа в лошо настроение може да ти създаде големи неприятности.
	Джак не изпитваше никакво желание да дразни Дженет. Тя и бездруго не изглеждаше особено доволна, дори когато се усмихваше.
	— Ако някога ти потрябва помощ, повикай я по име през вода, но гледай да имаш нещо, което да й дадеш в замяна.
	— А ще се ядоса ли, ако това, което й предложа, не й хареса?
	— Възможно е, но по-вероятно е да изчезне и да не се появи отново. Затова гледай винаги да имаш нещо подходящо в себе си — никога не се знае кога ще ти потрябва помощ. Камелин е същият като водните нимфи — прибира в гарванарника си всичко, което блести. Единствената разлика е, че той обича огледала: много се гордее с външния си вид.
	Джак си помисли, че гарванът и нимфата си приличат и по друго — и двамата бяха кисели и раздразнителни.
	— Виждаш ли кръглия прозорец там, горе — Елан посочи към покрива на имението Юел, който се виждаше през една пролука между дърветата. — Това е „главният вход“ на Камелин. Целият таван е негов. Сигурна съм, че ако го помолиш, ще ти даде нещо, което да носиш в джоба си за всеки случай.
	Джак не искаше да моли Камелин за каквото и да било. Реши обаче по-късно да разгледа съкровищата му. Сигурно сред тях имаше нещо, което една водна нимфа би харесала.
	Не след дълго стигнаха до плета. Нора спря и вдигна ръце. Джак чу тихото шумолене на листата и видя как плетът се разделя, за да им направи път. Не можа да овладее треперенето си при тази гледка, въпреки че днес за втори път виждаше това.
	Камелин подскачаше нагоре-надолу по моравата в градината с малко клонче в човката. Щом ги видя, литна. Джак погледна собствената си пръчица и се замисли. Сигурно известно време няма да може да я използва без помощ, въпреки че много му се искаше да разбере какво може да прави с нея.
	Една едра гъска се заклатушка иззад ъгъла, изкряка, спря и се втренчи в Джак.
	— Това е Герда — представи я Нора.
	Гъската протегна шия да огледа по-добре непознатия. После кимна няколко пъти и отново закряка.
	— Радва се да се запознае с теб.
	Джак също кимна на Герда.
	— И тя ли може да говори?
	— Само с Камелин и Нора — усмихна се Елан, — но иначе разбира всичко.
	Джак изпита облекчение, че не всички птици в двора на Нора говорят човешкия език.
	— Герда е нашият пазач, тя ни помага да държим далеч неканените гости — продължи Елан.
	Гъската изкряка и важно се запъти към зърната, които Нора пръсна по земята.
	— Като хапнем, може с Камелин да се опознаете малко по-добре — каза Нора.
	Дочул името си, гарванът бързо се спусна и кацна пред вратата.
	— Боя се, че за теб няма нищо — охлади ентусиазма му Нора. — Мисля, че вече си ял.
	Камелин се обърна и я изгледа мрачно.
	— Не е честно! Знаех си, че трябва да си изям сандвича някъде другаде. Бях забравил какво дрънкало е това маслиново дърво.
	— То е красиво дърво, мога да разчитам на него и винаги ми казва какво става от другата страна на алеята — засмя се Нора.
	— Дори прекалява, бих казал — намуси се Камелин. — Не е лесно да си гарван, когато всеки си пъха носа в работите ти.
	— Да не си посмял да вземеш от храната на Герда! — предупреди го Нора, когато Камелин тръгна да обикаля двора.


	Настаниха се в кухнята и с удоволствие хапнаха прясно изпечени хлебчета със сирене и домашно приготвена джинджифилова напитка. След това Нора изпрати Джак в градината да си поговори с Камелин.
	— Донесе ли ми сирене? — попита гарванът.
	Джак поклати глава.
	Камелин въздъхна и го погледна жално.
	— В клуба за крикет правят наистина хубави сандвичи, при това големи.
	— Често ли крадеш храна?
	— Хм, това не е кражба, а услуга. Опитвам храната вместо хората, ако не е хубава, не я ям и те разбират, че нещо не е наред.
	Джак едва сдържа усмивката си. Явно Камелин обичаше да си похапва.
	— Случва ли ти се да не изядеш нещо?
	— Всъщност само веднъж. Миналото лято в тържествената зала имаше мексиканска вечер. Чух някой да говори за чили и реших, че е нещо вкусно, а то се оказа страшно люто. Два дни ми пареше на клюна. Повече няма да вкуся такова нещо!
	Сега вече Джак не можеше да не се разсмее, особено когато Камелин разтърси отвратено глава.
	Елан излезе и подаде на Джак малка квадратна книга.
	— Това е за теб.
	— Благодаря — отвърна Джак леко озадачен.
	Книгата беше подвързана ръчно, като всички останали книги в библиотеката на Нора. На корицата се виждаха две дървета. Преплетените им възлести корени бяха направени от усукана медна тел. По средата със сребърни букви пишеше: „Книга на сенките“. Приличаше на онази, която видя в хербориума на Нора, само че беше по-малка, а в долния край беше изписано собственото му име.
	— Еха! А за какво ми е?
	— За да пишеш в нея. Но не с обикновена писалка, а с пръчицата си.
	Очите на Джак се разшириха. Значи все пак ще може да използва пръчицата.
	— Първата страница е празна. Ако напишеш отгоре моето име или това на Нора, посланието ти ще се появи в нашите книги — обясни Елан. — И ние ще ти отговорим по същия начин.
	— Но аз още не знам как да използвам пръчицата.
	— Няма нищо сложно, когато си готов, вземи я с дясната си ръка, изчакай да се преобрази и й нареди да се превърне в писалка.
	— Какво да кажа?
	— Когато пръчицата ти свикне с теб, няма да са ти нужни никакви думи, тя сама ще знае какво искаш от нея, но сега опитай със „скриптум“. Само че не се вълнувай, за да не се разхвърчат искри.
	Джак не знаеше как да запази спокойствие. Да имаш вълшебна пръчица и да те научат как да я използваш — това не беше от най-спокойните преживявания! Той подаде книгата на Нора и взе пръчицата в дясната ръка. Върхът на пръста му се затопли и след малко цялото клонче засия. Не след дълго чворестата кора се изглади.
	— Леле! — възкликна Джак.
	Чу се пукот и от върха на пръчицата излетяха съскащи искри.
	— Пак ли! — изграчи Камелин и отскочи настрани.
	— Дишай дълбоко! — инструктира го Нора.
	Джак успя да овладее пръчицата. Беше очарован. Ръката му трепереше и пръчицата подскачаше в нея, но искрите изчезнаха.
	— Представи си, че е писалка — подкани го Елан.
	Джак се съсредоточи. Представи си писалка и се приготви да каже „скриптум“, но докато си отвори устата, пръчицата вече се бе преобразила.
	— Успя! — викна радостно Елан.
	— Браво! — поздрави го Нора.
	— Късметът на начинаещия — измърмори Камелин.
	— Не мога да повярвам, че го направих. Аз ли бях или пръчицата?
	— Ти беше — отвърна Нора, — пръчицата само изпълнява твоите нареждания.
	— Напиши ми нещо! — предложи Елан, като се втурна към кухнята. — Аз пък ще ти отговоря, за да видиш как работи.
	Нора подаде на Джак отворената книга. Той не знаеше какво да напише. Най-отгоре написа името на Елан, а отдолу: „Така ли?“
	Думите потънаха в страницата и изчезнаха. След няколко секунди се появи отговорът на Елан: „Да. Ще опитаме отново довечера, когато се прибереш вкъщи“.
	— За днес стига! — рече Нора.
	Джак премести пръчицата в лявата си ръка и от гладката й повърхност не остана и следа. Без да я поглежда, момчето знаеше, че тя се е превърнала отново в клонка. Усещаше грапавата й кора с пръстите си.
	— Ако имаш някакви въпроси за задачата, която се съгласи да поемеш, просто питай книгата — обясни Нора. — В нея ще намериш и история на Другия свят в частта „Анали* на Анун“.
	[* Анали — летопис, изложение на исторически събития в хронологичен ред. — Б.пр.]
	Джак прелисти страниците, но всички изглеждаха празни.
	— Ама…
	— Вълшебна е, Джак — засмя се Нора. — Трябва да знаеш какво да правиш, за да ти се разкрият тайните.
	— Трябва ли да използвам пръчицата? — попита неспокойно Джак. Не искаше да предизвиква злополучни произшествия в къщата на дядо си.
	— Не, съвсем лесно е — отвърна Нора. — Само докосни името си с пръст и книгата ще те познае. Тогава можеш да й зададеш въпрос и тя ще ти отговори.
	— Ако искаш да си запишеш някоя тайна, използвай последните страници — добави Елан. — Написаното ще бъде невидимо за другите, ако книгата случайно попадне в чужди ръце.
	— Страхотно! — възкликна Джак. — Благодаря!
	Нямаше търпение да опита. Тази книга беше по-хубава и от лаптоп. Разполагаше с електронна поща, бележник и търсачка. Все още му звучеше невероятно, но сам видя, че работи.
	— Камелин ще те изпрати до плета — каза Нора.
	Джак би предпочел да излезе през портата, а и подозираше, че гарванът не изгаря от желание да се разхожда с него.
	— Ела утре пак! — продължи Нора. — Трябва да свършим много неща, за да те подготвим за ритуала.
	— Какъв ритуал?
	— Утре ще разбереш.
	Преди да успее да попита още нещо, Нора и Елан се прибраха в кухнята и го оставиха сам в градината с Камелин.
	— Насам! — изсумтя гарванът.
	Умът на Джак трескаво препускаше, докато двамата с Камелин вървяха към плета. Чудеше се какви ли други изненади го очакват. Дали не се замесва в нещо опасно? Може би гарванът е прав: няма да се справи, всичко ще се окаже голяма грешка, пророчеството сигурно не се отнася за него. Надяваше се да научи повече от Книгата на сенките.
	— Аз съм дотук — изграчи Камелин.
	— До утре.
	— Ще ми донесеш ли малко сиренце?
	— Не знам дали дядо има сирене.
	Камелин изглеждаше разочарован.
	— Ще видя какво ще намеря — додаде мило Джак.
	— И няма да казваш на Нора.
	— Няма, обещавам, макар че тя може и да разбере.
	— Не и ако се срещнем утре пак тук. Имам си скришно местенце за похапване. Това ще е нашата тайна.
	— Ако нямаш сирене, вземи каквото и да е. Само не банани, не обичам банани.
	— Добре — засмя се Джак, — довиждане.


	Джак остана сам чак след вечеря. Качи се в стаята си и извади Книгата на сенките. Не можеше да реши с какво да започне — да пише на Елан или да се опита да научи повече за Анун. Докосна името си с пръст и сребристите букви засияха. Без никакво предупреждение книгата се разтвори и страниците се запрелистваха, отначало бавно, после по-бързо, докато накрая спряха. Появиха се красиво изписани букви: „Закон и анали на Анун“. Джак събра смелост да попита за Другия свят.
	„Къде се намира Анун?“
	„Отвъд четирите Портала в света на смъртните.“
	„Каква е моята задача?“
	Ръцете му трепереха. Беше едновременно уплашен и развълнуван. Книгата не отговори веднага, затова той повтори въпроса:
	„Каква е моята задача?“
	„Трябва да се върнеш в миналото и да намериш трите изгубени плочи за котела. Когато котелът бъде възстановен, може да се извърши ритуалът и Западният портал в планината Гласруен отново да се отвори.“
	Явно това беше ритуалът, за който говореше Нора.
	„Как мога да се върна в миналото?“ Отговорът беше незабавен:
	„Трябва да полетиш.“
	„Да полетя!?“
	Чуваше това за втори път днес, но преди да успее да попита още нещо, книгата шумно се затвори. Колкото и да се мъчеше, Джак не можа да я отвори отново. Стигаше само до първата страница. Реши да пише на Елан.
	„Получих някои отговори, но май повредих книгата. Не ще да се отваря.“
	След малко дойде отговорът на Елан:
	„Не е повредена. Донеси я утре и Нора ще отговори на въпроса ти.“
	Джак си легна, но не можеше да мигне. Мислеше за всичко, което видя и чу този следобед. Не знаеше дали иска и може да поеме задачата, с която го натовари Арана. Тревожеше се, че ще се провали. Думата „летене“ го изпълваше със страх. Едва издържа полета със самолет от Гърция до Англия. Сигурно има някаква грешка, трябва утре да поговори с Нора за това.
	Накрая момчето се унесе и заспа.


	Събуди го тропане по прозореца. Главата го болеше, а очите му бяха залепнали. Джак стана неохотно от леглото, за да види какво става. Дръпна пердето и пред очите му се изпречи Камелин, кацнал на перваза.
	— Какви сме ранобудни! — похвали го гарванът, макар да бе очевидно, че Джак току-що отваря очи.
	— Какво искаш толкова рано сутринта? — изръмжа Джак и отвори прозореца.
	— Нося ти съобщение от Нора. Поканен си на обяд, но може да дойдеш веднага след закуска. Тя вече пита дядо ти и той се съгласи.
	Джак потисна една прозявка.
	— Не забравяй да донесеш нещичко! — напомни му Камелин. После, без да дочака отговор, отлетя към имението Юел.
	Беше още рано, но Джак реши да не се връща в леглото. Предишната вечер видя две клупчета на гърба на Книгата на сенките, където можеше да закачи пръчицата си. Провери дали я е закрепил добре, после прибра книгата в раницата си.
	Дядо му силно се изненада, като го видя да влиза по това време в кухнята.
	— Радвам се, че си станал толкова рано. Поканен си да прекараш деня в имението Юел.
	Джак понечи да каже, че вече знае, но замълча. Надали беше добра идея да разказва на дядо си за говорещия гарван.
	— Хубаво е, че сте се сприятелили — продължи дядо му, като седна на масата за закуска. — Щом ти ще излизаш, аз ще ида да поработя в градината.


	Преди да тръгне, Джак отново мина през кухнята. Не намери сирене в хладилника. Дано Камелин не се разочарова много, помисли си момчето. После погледна в шкафа и видя парче плодов кейк. Уви го в салфетка и го прибра в раницата си.
	— До скоро! — извика той на дядо си, който вече копаеше в зеленчуковата градина.
	Прекият път през плета не му се стори толкова лош, колкото първия път, а и не му беше трудно да се ориентира. Скоро се озова в градината на Нора. Преди да направи и крачка, чу приглушен познат дрезгав глас.
	— Насам!
	Огледа се, но не видя гарвана.
	— Тук, вътре!
	Джак зърна главата на Камелин да наднича иззад алпинеума на Нора.
	— Много се забави. Чакам те цяла вечност! Нали не си забравил?
	— Не съм — успокои го момчето.
	— Влизай вътре!
	Скривалището на гарвана се оказа малка, съвсем суха пещера и Джак спокойно пропълзя вътре. Тук никой от къщата не можеше да ги види.
	— Страхотно е! — възкликна момчето.
	— Безопасно е. Дърветата не виждат и не могат да ни издадат. Какво си ми донесъл?
	— Нямаше сирене, но ти нося кейк.
	Очите на Камелин се разшириха, като видя пакетчето, което Джак извади от раницата си. Гарванът лакомо закълва, щом момчето разви кейка. Накрая внимателно обра трохичките до една.
	— Може всеки ден да ми носиш по нещичко в замяна на уроците по летене — заяви птицата.
	— Наистина ли ще ме учиш да летя?
	— Как иначе ще минеш през прозореца на времето? Трябва да летим.
	— Но аз съм момче, хората не летят.
	Камелин се засмя.
	— Когато летиш, няма да си момче, глупчо. Нора първо ще те превърне в гарван, като мен.
	Джак зяпна.
	— Как?
	— Ще те заведе в планината Гласруен и ще извърши специален ритуал при Казана на гарвана. Чувал си за Казана на гарвана, нали?
	Джак поклати глава. До вчера не беше чувал и за Гласруен.
	— Естествено, ще трябва да си гол.
	— Гол!
	— Докато си гарван, не ти трябват дрехи.
	Камелин се засмя, излезе на подскоци от пещерата и литна.
	Джак не помръдна от мястото си. Защо не му казаха още вчера за ритуала? Няма нищо против да помогне, ако може, но не е съгласен да се превръща в гарван, още по-малко пък гол. Момчето отново прехвърли в главата си всичко, което видя и чу досега. Трябва да поговори с Нора и да получи отговори на всичките въпроси, които го измъчваха.


>	5. Въпроси и отговори

	Джак не знаеше какво да каже на Нора. Беше обещал, че ще помогне, и знаеше, че разчитат на него, но не искаше да се превръща в гарван. И хич, ама хич не искаше да лети. Сигурно има и друг начин да мине през прозореца на времето, макар дори да не знаеше къде е това. Тази сутрин беше прекалено развълнуван и нетърпелив да тръгне от къщи. Ако беше помислил спокойно, щеше да се сети, че може да пробва отново да попита книгата. Започваше да го обзема страх.
	— Добре ли си? — попита Елан, щом го видя. — Нора ме помоли да те потърся. Камелин се върна и каза, че тръгваш насам.
	Явно дълго беше стоял в пещерата, а и кой знае колко време е прекарал след това умислен в градината. Стана му неудобно. Не му се щеше да каже на Елан къде е бил, нито какво го тревожи. Огледа се наоколо.
	— Аз… ъъъ… май някъде шурти вода. Нора да няма фонтан?
	— Не, има езеро.
	— Езеро?
	Елан поведе Джак към езерото. Застанаха до водата близо до няколко върби, чиито дълги клони плуваха във водата. Беше толкова красиво, че дъхът му спря. Водата отразяваше яркосиньото небе, а слънчевите лъчи танцуваха по вълните.
	— Я, имате и лодка!
	— Нора ходи с нея до острова на Герда, за да й сменя сламата в гнездото. Горката Герда сега живее сам-сама. Изгуби съпруга си преди време и още не може да го преживее. Нора казва, че понякога е много тъжна.
	Чу се силно крякане и покрай тях мина Герда. Джак се чудеше дали е чула думите на Елан. В човката си носеше дълги зелени стъбла. Стори му се, че гъската кимна за поздрав.
	— Нора я е изпратила да събере див лук от билковата градина. Обича да помага и много я бива да къса треви с клюна си.
	— Как познава какво да откъсне?
	— Нора я научи да разпознава всички растения в градината.
	Изглеждаше невъзможно гъска да разбира и да изпълнява инструкции, но Джак не се усъмни. Все пак преди малко разговаря с гарван, който не само разбира езика на хората, но и говори.
	— Къде е Камелин? — попита момчето.
	— В гарванарника си, по-късно ще го видиш. Но първо ще идем при Нора. Тя иска да говори с теб.
	Двамата поеха обратно към къщата. Завариха Нора да кълца лука в кухнята и да си бъбри с Герда. Нора изсипа билките в тенджерата, която къкреше на печката. Кухнята се изпълни с аромат на билки и прясно изпечен хляб. Джак се почувства като у дома си. Приличаше на кухнята на дядо му, но беше много по-интересно. Върху големия бюфет до масата нямаше порцеланови чинии, нито украса по рафтовете, а камъни и фосили. Два къса аметист подпираха книгите да не падат. Герда излезе през отворената врата и се настани на слънце. Джак се огледа, но от Камелин нямаше и следа.
	— Ще ида да събера яйцата — каза Елан, взе кошницата и тръгна към градината.
	Джак си помисли, че може би сега е моментът да поговори с Нора.
	— Мисля, че Камелин е прав. Няма да ви бъда от полза — започна момчето.
	— Ще се справиш чудесно, Джак! Камелин също ще си промени мнението, ще видиш.
	Джак клюмна.
	— Каза, че ще направиш каквото можеш. Какво повече бихме могли да искаме? Ти чу Арана и се съгласи да помогнеш. Не са много момчетата на твоята възраст, които биха го направили.
	Джак подритваше нервно с крак. Знаеше, че трябва да каже нещо, но не намираше подходящите думи.
	— Има няколко неща, които искам да ти кажа. Първата ни и най-важна задача е да те подготвим за ритуала — продължи Нора.
	— Страх ме е!
	— Нормално е да се страхуваш, през последните няколко дни срещна твърде много необикновени неща, момчето ми.
	— Трябва ли да се превръщам в гарван?
	— Това не си го разбрал от Книгата на сенките — намръщи се Нора. — Какво ти каза Камелин?
	— Не много, но спомена, че ще ме превърнеш в гарван и че трябва да съм гол.
	— Да, сигурно му е било много приятно да ти го каже. Няма да сторим нищо, с което да ти навредим. Ритуалът е много кратък. Необходимо е само да отидем до Казана на гарвана по изгрев-слънце в един много специален ден от годината.
	— Къде се намира той?
	— Ще ти покажа.
	Нора взе една от книгите от бюфета и внимателно я отвори. Разгъна нарисуваната на ръка карта върху масата. Не приличаше на никоя от картите, които Джак бе виждал. Нямаше мащаб, но пък по края бяха изписани странни думи и символи. Нора посочи върха на планината Гласруен, а после пръстът й се плъзна леко надолу.
	— Ето тук — каза тя, сочейки една назъбена скала на картата, обозначена като Казана на гарвана. — В тази скала има естествена кухина. Там трябва да извършим ритуала.
	— Ще има ли много хора? — попита Джак разтревожен.
	— Не се безпокой, никой няма да те види и освен това можеш да сложиш моята пелерина. Камелин е пропуснал това, нали?
	— Да.
	— Ритуалът е съвсем прост. Трябва да научиш няколко думи, а аз ще направя всичко останало. От теб се иска само да легнеш на скалата и да погледнеш водата в Казана на гарвана. Щом видиш отражението на изгряващото слънце, ще кажеш думите и ще докоснеш водата с чело. — Нора замълча за миг, после продължи: — Най-трудната част обаче зависи само от теб, Джак. Ти трябва да пожелаеш да се превърнеш в гарван с цялото си сърце, иначе нищо няма да стане.
	Нора беше права — това щеше да е трудно. Последното нещо, което му се искаше, бе да се превърне в гарван. Дори да се съгласеше да участва в ритуала, няма как да излезе толкова рано от вкъщи и да стигне до Казана на гарвана. Какво щеше да обясни на дядо си?
	— Не се притеснявай! — успокои го Нора, сякаш прочете мислите му. — Ще те поканим на гости за няколко дни. Всичко ще се нареди, ще видиш.
	— После ще трябва ли да се върнем при Казана на гарвана и пак да изпълним ритуала, за да си върна човешкия облик? — попита момчето и изведнъж го завладя една още по-тревожна мисъл. — Ще мога да стана отново човек, нали?
	— Разбира се! Щом веднъж изпълним ритуала, ще можеш да се превръщаш в гарван и обратно в човек, когато пожелаеш, стига само да допреш чело до главата на Камелин.
	— Кога трябва да стане това?
	— Тази събота.
	Коремът на Джак се сви на топка.
	Нора върна книгата на мястото й, взе парче хартия от бюфета и го подаде на Джак.
	— Приготвила съм ти списък с нещата, които трябва да знаеш преди ритуала, така че да можеш да разпиташ Книгата на сенките, когато се прибереш у дома. Надявам се, че си прибрал златния жълъд на сигурно място. Той ще ти трябва за ритуала.
	Джак кимна и попипа джоба си — жълъдът си беше на мястото. Погледна листа. Щеше да му трябва цяла вечност да зададе всички въпроси, които Нора бе изредила.
	— Вчера книгата не пожела да отговори на един от въпросите ми и след това не можах повече да я отворя.
	— Вината е моя. Исках да ти кажа лично за ритуала по преобразяването, но сега ще премахна блокадата.
	Джак извади Книгата на сенките от раницата си и я подаде на Нора. Тя я задържа между ръцете си и прошепна:
	— Кардеа!
	От книгата засия синя светлина.
	— Ето, готово, сега можеш да питаш каквото поискаш и ще получиш отговор.
	— Благодаря — рече неуверено Джак. Не беше сигурен дали отговорите ще му помогнат да се почувства по-добре. Радваше се, че Нора е убедена в успеха му. Щеше му се и Камелин да мисли така.
	Елан се върна с пълна кошница яйца.
	— Камелин дали ще дойде скоро? — попита Джак.
	— Не и преди да приключим с обяда — отговори Нора. — Забраних му да се храни с нас. Пратих го горе да си помисли за лошото си поведение и сега се цупи в гарванарника си.
	— Може ли да го видя?
	— Може — съгласи се Нора, — Елан ще ти покаже пътя.
	Джак последва Елан. В дъното на коридора завиха надясно и се заизкачваха по стръмно, скърцащо стълбище.
	— Какво е направил Камелин, та е ядосал така Нора?
	Елан спря, обърна се към Джак и се разсмя.
	— Рано тази сутрин Нора направи ябълков пай и го остави на перваза на прозореца да изстине. Явно Камелин го е видял, когато е тръгвал към теб да ти предаде съобщението. Пробвал как е на вкус и малко по малко изкълвал цялата плънка!
	Джак също се засмя, като си представи как Камелин ловко използва клюна си като сламка.
	— А как е разбрала Нора?
	— Паят се сплескал и тя се досетила, че вътре не е останало нищо. Ясно било къде е отишло, а и дупката с формата на клюн го издавала. Добре го нагълча, когато се върна, още повече когато попита дали не може да изяде останалото — то бездруго вече не ставало за обяд. Тя го изпрати горе в гарванарника и за негов ужас раздаде остатъците от пая на птиците в градината.
	— Знаех си, че пак става дума за храна — засмя се Джак.
	— Това е голяма му слабост. Но другата причина Нора така да му се ядоса, е, че вместо да се извини, той каза, че съжалява, дето не е изял всичко, било жалко хубавият сладкиш да отиде за другите птици на двора. Той не обича лястовиците, защото обират трохите от хранилката за птици, преди той да стигне до тях.
	Елан отвори вратата в горния край на стълбището.
	— Когато стигнеш до стълбата, му извикай.
	— Той май не ме харесва особено.
	— Винаги можеш да се опиташ да го изкушиш с нещо за хапване, на пълен стомах не е толкова заядлив.
	Единственото, което Джак имаше в джоба си, беше половин пакетче ментови бонбони, които си беше купил на летището в Атина.
	Джак прекоси тавана, но от Камелин нямаше и следа. После чу слабо покашляне над главата си. В отсрещния край на помещението видя стълба, подпряна на дупка в покрива.
	— Ехо! — извика той.
	— Какво искаш? — сопна се Камелин. — Щом мен не ме пускат долу, не виждам защо аз да те пускам горе.
	— Мислех си, че може да поговорим.
	— Е, сгрешил си. Прекалено съм гладен, за да говоря.
	— Имам ментови бонбони.
	— Обикновено не си позволявам сладко, но това е спешен случай. Дай ги насам!
	Джак извади пакетчето. Главата на Камелин се подаде от дупката.
	— Хубаво миришат!
	— Не знам дали ще ти харесат, доста са ментови.
	Камелин се закиска.
	— Винаги съм готов да опитам нещо ново. Хайде, качвай се!
	Джак се изкатери по тясната стълба и остана впечатлен от гледката, която го посрещна горе. Стаята на Камелин не беше тъмна и прашна, както звучеше думата „гарванарник“. Напротив, беше светла и просторна. През голямата кръгла капандура нахлуваха слънчеви лъчи и образуваха голямо светло петно на пода, насред което стоеше пухкаво кошче за котки с меко дюшече. По гредите бяха наредени множество лъскави предмети, които блестяха на светлината. Покривът беше нисък и след като се провря през дупката, Джак трябваше да приклекне. Едва тогава забеляза пода. Никога не беше виждал такава кочина. Навсякъде се валяха хартийки от бонбони, празни пакетчета бисквити и скъсани пликчета, а в далечния край се виждаше кутия от пица.
	— Почерпи се, ако искаш — рече Камелин и кимна към недоядения бонбон, залепнал за ръката на Джак.
	— Не, благодаря — отказа Джак, оглеждайки се за нещо, с което да изчисти ръката си.
	— А къде са ментовите бонбони? — поинтересува се Камелин, подскачайки наоколо.
	Джак му подаде един, но вместо да го вземе, гарванът грабна цялото пакетче. След миг заподскача из гарванарника, размахвайки крила пред клюна си.
	— Горя! Горя! — грачеше той.
	— Предупредих те, че са силни — отвърна Джак, едва сдържайки смеха си, — изплюй ги.
	Гарванът изстреля бонбоните от клюна си като от картечница.
	— Не ща повече такива, по-лоши са и от чилито — изохка Камелин, — сега ми трябва нещо да си оправя вкуса.
	— Нищо друго не нося.
	— Е, тогава ще трябва да прибегна до тайните си запаси — измърмори Камелин и пъхна клюн в една голяма плетена кошница.
	Щом намери, каквото търсеше, той се заклатушка към котешкото кошче и се настани в него. Джак го гледаше как подхвърля парченца млечен шоколад във въздуха и ги улавя с клюна си. Реши, че е време да смени темата.
	— Хубава стая. Котешкото кошче изглежда много удобно.
	— Това не е котешко кошче — възмути се Камелин, — а гарваново легълце, изработено по мярка. Ето виж!
	Той се изправи, завъртя се два пъти и пак легна, само че този път по гръб с вирнати във въздуха крака.
	— Пасва ми идеално!
	Джак едва сподави смеха си, за да не го обиди, но гледката наистина беше много смешна.
	— Има ли и нещо друго, защото не ми се става от тук?
	— Искам да науча повече за прозореца във времето. Защо да не мога да мина през него, както съм си аз?
	— За целта ще трябва да си много висок, по-висок и от най-високия великан. Налага се да прелетим през него, защото той е високо в облаците, точно над планината Гласруен.
	Джак се вкамени. Новината не беше добра.
	— Ти май се уплаши?
	— Да — призна Джак, — не обичам височините.
	— Забележително! — възкликна саркастично Камелин. — Единственият, който може да ни помогне, се страхува от високото! Каза ли на Нора?
	— Не, не може ли да си остане наша тайна?
	Камелин го изгледа продължително.
	— Добре — съгласи се той накрая, — ще сключим сделка. Аз ще пазя тайната ти, ако ти направиш за мен нещо, което да не казваш на никого.
	— Казах, че ще ти донеса нещо за ядене, и вече обещах да не казвам.
	— Не, това е друго. Храната е в замяна на уроците. А това е за тайната ти. Но няма да се смееш. Съгласен?
	Джак се зачуди с какво точно се съгласява, но Камелин беше спрял да се смее, така че сигурно беше нещо важно.
	— Съгласен!
	— Искам да се науча да чета.
	— Не можеш да четеш?
	— Не, нито пък да пиша.
	— Защо не помолиш Нора да те научи?
	— Защото тя ще се досети за причината и няма да се съгласи.
	Джак се замисли дали да не попита каква е причината, но гарванът сам продължи:
	— Искам пръчица. А ако не мога да чета и пиша, никога няма да получа.
	— Няма проблем. Ще те науча. Можем да се занимаваме по малко всеки ден.
	— И няма да казваш на Нора?
	— Обещавам, ще бъде наша тайна!
	Камелин махна с едното си крило и Джак реши, че това е знак да си тръгва. Докато слизаше по стълбата, гарванът му извика:
	— Може да предадеш на Нора, че празният стомах ме е накарал да разбера колко много съжалявам, че изядох пая.
	— Добре. Ще се видим по-късно.
	— Предполагам.


	Когато се върна в кухнята, Джак предаде на Нора думите на Камелин. Тя се разсмя.
	— Съмнявам се, че изобщо съжалява, и определено няма да присъства на обяда. Нека си поседи горе и да погладува още малко.
	Джак беше убеден, че Камелин няма да гладува. Нора очевидно не беше надзъртала в кошницата с тайните запаси.
	Нора сипа гореща супа в трите купички, които беше приготвила на масата.
	— След обяда бих искала да отидеш в гората Нютън Гил и да се запознаеш с Гнори. Важно е да си сам. Там ще разбереш какво ще се случи с Арана и цялата Гласруенска гора, ако не успеем. След това можеш да се прибереш направо вкъщи, така че си вземи нещата. Елан ще ти покаже пътя и ще ти обясни как да се прибереш после.
	Джак ядеше бавно супата. Изобщо не бързаше да се запознае с Гнори, който и да беше той.


>	6. Гнори

	След обяд Джак провери дали пръчицата е на мястото си и прибра Книгата на сенките в раницата. После се сбогува с Нора и последва Елан до пролуката в плета. Тя отстъпи настрани и го пусна да мине.
	— Тръгни надясно, вместо наляво, но не се отклонявай от пътеката. След като приключиш в гората Нютън Гил и си готов да си тръгнеш, просто се обърни и пътеката ще те отведе у дома.
	— Не може ли да дойдеш с мен?
	— Не. Това е нещо, което трябва да видиш и да направиш сам.
	— Как ще разбера къде да търся Гнори? И какво изобщо да търся?
	— Пътеката ще те води. Когато няма накъде повече да вървиш, значи си стигнал.
	На Джак му се искаше да я попита какво да каже на Гнори, но Елан вече беше изчезнала.
	— Довиждане! — извика тя от другата страна на плета. — Ще се видим утре!
	Джак се огледа. Надяваше се, че Камелин може би лети някъде над него, но не го чуваше. Пое си дълбоко дъх и пое към гората Нютън Гил. Между листата се процеждаха слънчеви лъчи. Джак чуваше как дърветата си шептят едно на друго. За разлика от Камелин, той нямаше нищо против Арана и Нора да знаят къде е. С тези дървета не се чувстваше толкова сам.
	Пейзажът наоколо се променяше толкова бавно, че той дори не забелязваше. Изведнъж обаче го побиха тръпки. Беше се смрачило, макар все още да бе ранен следобед. Листата бяха изчезнали, гъсти голи клонаци ограждаха пътеката, а дърветата стояха неподвижни, без да се полюляват или шепнат. Не му харесваше сгъстяващият се мрак. Нищичко не помръдваше, нямаше нимфи, които да надничат иззад дърветата. Вървейки през сенките, на Джак му се струваше, че на всеки ствол вижда изкривени, тъжни лица. Сърцето му натежа. Не му се искаше да продължи.
	— Ехо — прошепна той.
	Затаи дъх, но не се чу и звук.
	— Ехо! — повика Джак малко по-силно. — Има ли някого тук?
	Една пукаща клонка го накара да се извърне. Не беше сигурен, но му се стори, че лицето на дървото до него помръдна. Джак протегна ръка и докосна безформения нос. На мига се отвориха две очи. Джак отстъпи назад.
	— Прощавайте! — каза той. — Не знаех, че сте жив.
	— Не бих нарекъл това живот — отвърна дървото. — Не са много смъртните, които идват тук, а още по-малко са тези, които говорят с мен. Кой си ти?
	— Казвам се Джак Бренин. Нора ме прати да търся Гнори в гората Нютън Гил. Това вие ли сте?
	— Не, но вече си в гората, а за да намериш Гнори, трябва да продължиш нататък. Ако не греша, ти трябва да си този Джак Бренин, когото очакваме.
	Джак вече не се изненадваше, явно всички същества и неща знаеха кой е.
	— Вие имате ли си име?
	— Вече не. Еднакви сме, всички сме съсухрени и мъртви. Така става с дърветата, когато хамадриадата умре. Гнори сега е кухо дърво. А някога беше Прекрасната Алана.
	— Много съжалявам — каза Джак. — Познавам Арана, така че разбирам.
	— Без Алана ние сме нищо. А когато и Арана вече я няма, ние, Съсухрените, също ще изчезнем. Дриадите отдавна напуснаха Нютън Гил, сега сме съвсем сами.
	Джак се натъжи. Видя как по чворестото лице се търкулва сълза.
	— Мога ли да ви помогна?
	— Съмнявам се. В нас не е останал много живот. Известно време дриадите се връщаха да ни пеят, но това беше отдавна. Дори не си спомням кога за последно съм чул песен.
	— Аз мога да ви попея!
	Отвориха се и други очи и всички се впериха с надежда в Джак. Той наистина можеше да им попее. От шестгодишен пееше в хора на училището. Замисли се за красивата музика, която чу в Гласруен. Затвори очи и запя. Чистият му ясен глас се издигна над гората. Когато свърши, чу как Съсухрените въздишат. На лицата им се бяха изписали странни криви усмивки, а в очите им блестяха сълзи.
	— Пееш хубаво като дриада!
	Джак не беше убеден в това, но се радваше, че Съсухрените са харесали песента му.
	— Сега трябва да намеря Гнори.
	— Нали ще се върнеш пак да ни попееш?
	— Обещавам!
	— Ако можем да ти помогнем, само кажи.
	Съсухрените въздъхнаха отново и един по един затвориха очи, а Джак продължи пътя си. Не след дълго стигна до дърво, което някога е било Велик дъб, също като Арана. То беше високо и гордо, клоните му докосваха мъртвите дървета, които го обграждаха, но всички изглеждаха странно неподвижни. Джак се поклони, точно както се бе поклонил на хамадриадата. Приближи се и докосна кората. Усети празнотата вътре. Разбра, че дървото е мъртво. Обзе го тъга. Ако не успее, Арана също ще се превърне в Гнори, а цялата Гласруенска гора ще умре. Сега знаеше защо Нора го изпрати тук — не можеше да допусне това да се случи. Дънерът на Великия дъб вече бе започнал да гние. Надникна вътре: беше кухо докъдето му стигаше погледът. Трябваше да се прибере у дома, беше видял достатъчно. Когато се изправи, му се стори, че зад Гнори помръдна нещо червено.
	— Ехо! Има ли някого там?
	— Кой иска да знае? — чу се в отговор.
	Джак отстъпи изненадано назад. На една скала седеше дребен човек в тъмнозелен костюм, а от лентата на яркочервената му шапка стърчеше извито черно перо. На върха на дългия му остър нос бяха кацнали очила. Той изгледа гневно Джак, после скочи и препречи пътя му с кривата си тояга. Джак се опита да се усмихне, но това не помогна.
	— Не знаех, че тук живее някой.
	— Влязъл си в чужда собственост! Сега това дърво е мое!
	Дребният мъж изглеждаше разгневен. Той вдигна тоягата си във въздуха и я размаха.
	— Имам разрешение — отговори Джак.
	— Ако искаш да минеш, ще трябва да ми дадеш нещо. Иначе ще те набия. Оттук не можеш да избягаш, а няма и кой да ти помогне.
	Тоягата мина съвсем близо до главата на Джак. Момчето отстъпи назад. И този дребничък човечец ли беше като Дженет? Нещо лъскаво ли искаше? Джак се радваше, че се сети да пъхне едно сребърно делфинче от ключодържател в джоба си, в случай че му потрябва помощ от водна нимфа.
	— С удоволствие бих взел нещо лъскавко — извика старецът, сякаш прочел мислите на Джак. — Сигурен съм, че имаш какво да ми дадеш.
	Джак извади делфинчето.
	— Сребро!? Искам злато! Дай ми златото!
	Джак нямаше никакво намерение да му дава единствения златен предмет, който притежаваше. Но какво да стори? Заядливото старче изглеждаше твърдо убедено да не пуска Джак да мине. Дали притежава някаква специална сила или просто разчита на мускулите и тоягата си? Не приличаше на нормален мъж. Джак беше сигурен, че ще може да го надбяга, само да се размине с тоягата. Изведнъж му хрумна нещо.
	— В раницата имам нещо, което можеш да вземеш.
	Лицето на стареца се сбръчка. Той присви очи и пристъпи нетърпеливо към Джак.
	— Ето това! — извика момчето и ловко извади пръчицата.
	От нея се изсипа порой от искри. Те падаха върху дребния мъж, изгаряха кожата му и го караха да подскача и крещи. Без да се бави, Джак отскочи настрани, за да избегне тоягата, и си плю на петите. За негова изненада старецът се оказа доста бърз. Чуваше стъпките му зад гърба си. Сухи клони и вейки се чупеха с пукот под краката им. Джак видя как Съсухрените мигат от светлината на искрите, които пръскаше пръчицата. В този момент се разнесе силен грохот. Джак погледна назад. Старчето се бе проснало по очи на пътеката и бе заболо дългия си нос в пръстта. Юмруците му бясно удряха по земята. Един голям клон го прасна отгоре.
	— Ах вие, противни Съсухрени! — извика той. — Горчиво ще съжалявате!
	Джак погледна към дърветата, не искаше да страдат заради него.
	— Не се притеснявай, той не може да нарани мъртво дърво — успокои го един Съсухрен. — Ще го задържим тук. Известно време няма да те безпокои.
	— Благодаря! — каза Джак и нежно докосна лицето на Съсухрения. Прибра пръчицата си и тръгна бързо по пътеката. Пя на Съсухрените чак докато стигна до края на гората.
	Джак имаше неприятното чувство, че странният дребен човечец знае за златния жълъд. Може би неслучайно пътищата им се пресякоха. Трябваше да каже на Нора. Когато стигна до пролуката в плета, се поколеба, но вместо да се върне в имението Юел, реши да се прибере вкъщи и да пише на Елан.
	В стаята му го очакваше голяма изненада. Вътре седеше Камелин.
	— Доста се забави — измърмори той. — Има ли още кейк в раницата ти?
	— Не, само Книгата на сенките и пръчицата.
	Камелин изглеждаше разочарован.
	— Ти изяде последното парче сутринта. Няма повече — продължи Джак. — И изобщо какво правиш тук и как се вмъкна?
	— Прозорецът беше отворен, а за мен той е като главен вход, така че просто влязох.
	— Нора ли те изпраща?
	— Не, тя мисли, че съм в гарванарника.
	Джак се съмняваше в това. Нора вероятно знаеше къде са и двамата.
	— Мислех си, че можем да започнем с уроците. Колкото по-рано, толкова по-добре.
	— Трябва първо да пиша на Елан. Важно е!
	Джак извади книгата и пръчицата, докато Камелин се разхождаше из стаята и си пъхаше клюна в чекмеджетата, гледаше под леглото и надничаше в гардероба.
	— Къде ти е кошницата?
	— Каква кошница?
	— С тайните запаси.
	— Нямам.
	— Нямаш?! — Камелин изглеждаше шокиран. — Ами какво правиш, като огладнееш между храненията?
	— Обикновено не огладнявам.
	— Когато започнеш да летиш, ще огладняваш. Все това разправям на Нора, че е гладна работа да си гарван, но тя не ми вярва.
	Джак гледаше как съобщението му до Елан изчезва в страницата. На негово място веднага се появи отговорът й: „Ще проучим. Нора смята, че може би знае кой е. Казва да държиш прозорците си затворени“.
	— Може ли вече да започваме?
	Джак нямаше листове в стаята си. Изобщо нямаше много неща тук. Беше донесъл само един куфар. Най-разумно щеше да бъде да използва пръчицата и книгата.
	— Добре, да започнем с името ти.
	Джак написа името на Камелин с големи букви. Под главното „К“ нарисува котка.
	— С „К“ започват „Камелин“ и „котка“.
	— Не обичам котки, не можеш ли да нарисуваш друго?
	— Какво обичаш, което да започва с „К“?
	— Кейк.
	Джак се засмя и на мястото на котката нарисува кейк с глазура и черешки.
	— После идва „А“ като „ананас“.
	Камелин кимна одобрително.
	— „М“?
	— Макарони. Обожавам макарони, ядат се много по-лесно от спагетите.
	След половин час Джак бе нарисувал еклер, лучени кръгчета, купичка с извара и наденички, така че Камелин можеше да прочете името си буква по буква с помощта на любимите си неща за ядене.
	— Нора прави ли ти лучени кръгчета?
	— Не, у нас не се яде пържено, но знам едно много хубаво местенце за храна за вкъщи. Ще ти го покажа и когато те науча да летиш, можем да ходим заедно там.
	— Крадеш храна?
	— Не, те ми дават. Мислят, че съм им на късмет, а аз танцувам пред кухнята и обикновено ми изнасят паничка.
	— Надявам се и аз да се науча да летя толкова бързо, колкото ти се учиш да четеш.
	— А, малко се съмнявам. Не ми приличаш на човек, дето би могъл да лети, пък и нали каза, че те е страх от високото.
	Джак не отговори, защото се взираше в съобщението от Елан, появило се в Книгата на сенките.
	— Гледай! — възкликна Камелин, като видя името й. — Еклер, лучени кръгчета, ананас и наденички… Елан… от Елан е!
	Джак беше впечатлен от бързината, с която възприемаше Камелин.
	— Какво пише после?
	— Че Нора те търси. Има някаква работа за вършене и ти трябва веднага да се прибереш в имението Юел.
	Камелин въздъхна.
	— Ще се видим утре — каза Джак.
	Камелин излетя от перваза, но вместо да поеме към дома на Нора, направи кръгче над дърветата и се върна обратно.
	— Гледай сега!
	Камелин се обърна и полетя с корема нагоре, направи още едно кръгче, издигна се много високо, после се спусна рязко към прозореца на Джак. Направи тройно завъртане, а след това — странично превъртане. Завърши представлението с театрално кацане на един клон наблизо.
	— Удивително! — възхити се Джак. — Колко време ти трябваше да се научиш да летиш така?
	— Аз съм си роден въздушен акробат — заяви гордо Камелин.
	После започна да си приглажда перата и щом се увери, че всяко си е на мястото, отлетя към имението Юел. Джак го гледаше и се чудеше дали някога и той ще може да лети така. Изглеждаше доста забавно.


	Дядо му още работеше в градината, така че Джак се възползва от възможността да разгледа листа хартия, който му даде Нора. През следващия час зададе на книгата въпросите, изредени от нея. Научи много за нимфите. Те били различни видове и обитавали въздуха, земята и водата. Ундините живеели в кладенци, извори и реки. Явно Дженет беше от тях. Джак нямаше да я забрави скоро. Прочете за чудесата на Анун, за горите, за Майката Дъб, за Крохановото дърво и за стъкления дворец на Кралицата. На последната страница бяха изброени важни личности с пълните им титли:
C>
	Шанаки
	Владетел на тайните и древните ритуали,
	Пазител на Свещената гора,
	Лечител, формоизменител и най-мъдра на Земята
C$
	Това трябва да е Нора. Джак разпозна някои от имената й, но пък тя никога не бе споменавала, че е „формоизменител“. Може би трябваше да е изненадан, но любопитството в какви форми може да се превръща Нора беше по-силно.
	Следващото име не му беше известно:
C>
	Корагуенелан
	Кралица на вълшебните същества,
	Пазител на портите на Анун,
	Безсмъртна нимфа и формоизменител
C$
	Явно беше важна информация, иначе книгата нямаше да му я покаже. Ако успее и порталът се отвори, ще се наложи ли да се срещне с Пазителя на портите на Анун? Дали Кралицата на вълшебните същества е толкова висока, колкото Арана, или прилича на Дженет? Май колкото повече научаваше, толкова повече въпроси изникваха. Почти беше свършил с въпросите от списъка на Нора, когато дядо му го повика за вечеря. Джак остави книгата и пръчицата на леглото с намерение да продължи след вечеря.
	След като разказа всичко за новите картофи и пролетния лук, дядо му попита:
	— А твоят ден как мина?
	— Добре — отвърна Джак. Не можеше да реши какво да разкаже на дядо си, но после се сети за острова на Герда. — Нора има езеро и лодка, Елан ме заведе да ги видя.
	— Да, имението е голямо. Преди няколко години свърших малко работа в градинката на кухнята и тогава видях езерото.
	— Може ли утре да ида пак? Поканиха ме.
	Дядо му го погледна изпитателно и Джак усети как бузите му пламват. Изглежда, дядо му мислеше, че Елан му е гадже. А може би така беше по-лесно, отколкото да обяснява какво е намислила Нора.
	— Чудесно — отговори дядо му, — радвам се, че си прекарваш добре. Боях се, че животът тук може да ти се види скучен.
	Джак се усмихна. Не му оставаше време да скучае, откакто златният жълъд го уцели по главата.
	След вечеря момчето се качи в стаята си. Още щом отвори вратата, разбра, че нещо се е случило. Нещата му бяха разместени, а раницата му лежеше разкъсана на пода. Това трябва да е работа на Камелин. Сигурно се е върнал да търси храна. Сам си беше виновен: Елан го предупреди да затваря прозореца, а той забрави. Когато отиде най-после да го затвори, видя на пода извито черно перо. Сутринта щеше да си поговори с Камелин. Но няма да казва на Нора, за да не му докара неприятности.


	Преди да заспи, Джак дълго си мисли за всичко, което видя и чу в гората Нютън Гил. Трябва отново да се върне при Съсухрените, те бяха толкова тъжни. Не може да допусне същото да се случи и с Гласруен. Трябва да внимава злобното старче да не го види, никак не му се искаше пак да се разправя с него. Изведнъж Джак се изправи в леглото. Спомни си, че странният дребен мъж имаше забодено извито черно перо на шапката си. Обзе го страх. Нещо изтропа по прозореца. Джак хвана пръчицата си, за да му свети в случай на нужда, и дръпна пердето. Ахна от изненада. В перваза се бяха вкопчили две ръце. Постепенно се показа ядосано лице с дълъг нос и червена шапка без перо.


>	7. Адъргул Пийбоди

	Джак се изплаши. Радваше се, че затвори прозореца и старецът не можа да влезе вътре. Чудеше се дали да повика дядо си или да използва пръчицата. Не беше в състояние нито да помръдне, нито да извика. Дребният мъж оголи зъби и изкрещя:
	— Дошъл съм за златото си!
	Внезапно движение във въздуха накара Джак да вдигне очи. Тъмен силует с прибрани крила се спусна в спирала към прозореца. Дребният старец вдигаше прекалено много шум, за да забележи атаката. В последния момент, преди да се разбие в стъклото, птицата заби клюн в главата на мъжа, после разпери крила и отлетя.
	— Камелин! — възкликна Джак.
	— Ау! — изохка старецът и вдигна ръце към темето си.
	Джак видя ужаса в очите му. Старчето изчезна от погледа му и след миг се разнесе силен вой. Джак се досети, че е паднал в бодливата зеленика долу. Дядо му сигурно също чу виковете. Притиснал лице до стъклото, Джак се опита да види какво става, но безуспешно. После всичко утихна. Момчето се огледа за Камелин. Размаха пръчицата си, за да привлече вниманието му, но навсякъде се разлетяха искри. Щом Джак вдигна пръчицата, дребничкият старец излетя от храстите и направи салто във въздуха. Камелин го подгони по ливадата. Мъжът се спря и погледна нагоре. Когато видя Джак да отваря прозореца, мигом се обърна и избяга през зеленчуковата градина. Камелин долетя при Джак.
	— Остави пръчицата, преди да си направил беля!
	Джак премести пръчицата в лявата си ръка. Наоколо отново се възцари мрак и му трябваха няколко секунди, за да свикне с тъмното. Камелин скочи в стаята му.
	— Мисля, че търси жълъда. Кой е този?
	— Боги.
	— Какво е боги?
	— Някой, с когото не бива никога да говориш. Научава всичките ти тайни, а после ги разменя за нещо, което иска.
	— Аз говорих с него в гората Нютън Гил.
	— Надявам се, че не си му казал нищо.
	— Така мисля.
	— Добре — засмя се Камелин, — защото току-що го осведомих, че си велик магьосник и че ако се върне пак, ще го превърнеш в уриск.
	— Но… аз не съм велик магьосник.
	— Той не го знае. Във всеки случай не му хареса номерът, който му погоди с пръчицата.
	Джак усети, че ръцете му треперят, и се зарадва, че пръчицата е в лявата му ръка.
	— Какво е уриск?
	— Ама ти съвсем нищо не знаеш! Уриските са големи колкото богитата, но са тяхна пълна противоположност — те са добри, мили и отзивчиви и с много малки нослета.
	— А защо богито се уплаши?
	— Богитата се гордеят с дългите си носове. Колкото по-дълги са носовете им, толкова по-важни се чувстват.
	— А знаеш ли кой е? Има ли си име?
	— О, да, има си: Адъргул Пийбоди — противно, подло, крадливо боги!
	Джак взе извитото перо от масата.
	— Намерих това в стаята си тази вечер. Явно е влизал, докато съм вечерял. Раницата ми беше разкъсана, а нещата ми — разхвърляни.
	— Затова Елан ти каза да държиш прозорците затворени.
	Джак не си призна, че първо е заподозрял Камелин.
	— Това е едно от моите пера. Прокрадна се и го отскубна, докато не гледах. От опашката ми го откъсна. Знаеш ли откога чакам да си му го върна!
	— Имало е кражба в клуба за крикет. Пак той ли е бил? Били откраднати всички дребни монети.
	— Вероятно. Той често влиза на разни места да краде.
	— Откъде знаеш?
	— От известно време Нора получава сведения от Нощните стражи за изчезнали вещи.
	— Нощни стражи ли?
	— Те са нещо като охрана под мое командване и, разбира се, получават заповедите си от мен.
	Докато Джак се чудеше кои биха могли да са тези Нощни стражи, Камелин се подаде през прозореца и изсвири тихо, но продължително. Отговори му къс пронизителен звук.
	— Ела, всичко е наред! — прошепна той към мрака долу.
	След малко на прозореца се появи космата кафява муцуна. Съществото скочи пъргаво в стаята на Джак и се настани върху масата. Стоеше на задните си крака, а дългата му опашка се влачеше отзад.
	— Та това е плъх! — възкликна Джак.
	— Не е обикновен плъх. Това е Мотли.
	Плъхът наклони глава на една страна и се поклони леко. Носът и мустаците му потрепнаха няколко пъти, след което зацвърча възбудено. Камелин слушаше и кимаше.
	— А аз защо не го разбирам? — попита Джак.
	— Защото не си гарван. Вземи пръчицата в другата си ръка и ще го разбираш.
	Джак докосна пръчицата и стаята се освети.
	— Не толкова ярко, ако обичаш — оплака се Мотли, — намали малко… ослепяваш ме.
	— Съжалявам, нова ми е — извини се Джак, — още не съм й свикнал.
	— Просто си помисли за нещо тъмно — посъветва го Камелин.
	Джак си спомни мрака в гората Нютън Гил и пръчицата веднага засвети по-слабо.
	— Не е зле — похвали го Мотли, — роден талант.
	— Ами! Късметът на начинаещия! — изсумтя Камелин.
	Без да му обръща внимание, Мотли кимна окуражително на Джак.
	— Да се върнем на по-важните неща… моя рапорт… пратихме Пийбоди да си върви у тях. Или по-точно, Джак го изпрати, като го изхвърли от храстите с пръчицата си. Нощните стражи го следват да видят къде се крие…
	— Аз знам — прекъсна го Джак.
	Камелин и Мотли изглеждаха изненадани.
	— Той каза, че дървото Гнори в гората Нютън Гил сега е негово, ако това може да помогне.
	— Нора ще остане доволна — рече Камелин.
	— Мъртвите дървета не говорят — обясни Мотли.
	— Искате да кажете, че се крие в мъртвото дърво, така че никой да не знае къде е?
	— Именно! — казаха в един глас Мотли и Камелин.
	Мотли закрачи напред-назад по масата, после пак заговори:
	— Камелин… върви да спреш Нощните стражи… не е хубаво да се ходи в тази гора след мръкнало… аз ще докладвам на Нора… тя трябва да знае какво е станало.
	Камелин се покашля смутено, за Джак бе станало очевидно кой е шефът.
	— Ще се видим в щаба — заяви Мотли.
	— Да, добре, до после — отговори Камелин и отлетя към гората Нютън Гил.
	— Не мога да стоя да си бъбрим цяла вечер… имам отговорности… чака ме работа.
	Мотли чевръсто скочи на перваза.
	— Благодаря — отвърна Джак, понеже не се сети какво друго да каже.
	— Не забравяй да затвориш прозореца! — изцвърча плъхът, докато се спускаше по бръшляна, с който бяха обрасли стените на къщата.
	Джак два пъти провери дали е поставил добре резето, после остави пръчицата на масата. Изтощен, той се пъхна в леглото, но дълго не можа да заспи.


	Когато Джак се събуди на другия ден, наближаваше един следобед. Беше чул дядо си, който му извика, че му оставя закуската на масата, но оттогава бяха минали часове. Дръпна леко пердето. Дядо му още работеше в градината. Ако побърза, може да слезе и да прибере нещата за закуска, преди дядо му да се върне. Не му се щеше да разбира колко се е успал. Любопитно му беше и дали нещо друго се е случило. Погледна в Книгата на сенките, но нямаше съобщения.
	Щом слезе долу, веднага разчисти масата. Тъкмо затваряше вратата на шкафа, когато дядо му влезе.
	— Браво, момчето ми, всичко си прибрал и измил.
	— Стана ли време за обяд?
	— Да, пък и доста поработих тази сутрин, та ми се отвори апетит. През нощта в градината сигурно е влизала лисица, всичкият ми лук е изпотъпкан.
	Джак знаеше много добре кой е виновникът, но не можеше да каже на дядо си.
	— Ще ходиш ли днес в имението Юел?
	— Да, ако нямаш нищо против, нали съм поканен.


	След като се нахраниха, дядо му взе един плик от полицата над камината и му го даде:
	— Без малко да забравя, това дойде за теб тази сутрин.
	Джак първо си помисли, че е от баща му, но липсваше марка. Вътре имаше картичка.
	— От Елан е. Ще прави парти в петък вечерта. Има бележка и за теб.
	Дядо му взе бележката.
	— Нора те кани за уикенда. Ако не ти се ходи, не си длъжен.
	— Мисля, че бих отишъл — каза Джак след кратък престорен размисъл.
	— Трябва ли ти подарък?
	— Пише, че е просто парти, не се споменава за рожден ден.
	— Ще ти приготвя букет цветя. Сигурен съм, че ще хареса момините ми сълзи.
	Джак благодари на дядо си и се качи в стаята си. Намери я така, както я беше оставил, нищо не беше пипано. Преди да тръгне, отново се опита да приглади косата си, но безуспешно.
	Дядо му беше отишъл в градината.
	— До довечера! — извика му Джак и се отправи към пролуката в плета.


	Джак завари Нора и Елан около кухненската маса да правят сандвичи със сирене.
	— Камелин няма ли го?
	— Още спи, имал дълга нощ — отвърна през смях Нора. — Мотли ми каза, че добре си подплашил нашето боги.
	— Без да искам, просто така се получи.
	— Нищо лошо не е станало. Тъкмо ще има за какво да си мисли. За всеки случай удвоих Нощните стражи. Само нещо да шукне зад плета, веднага ще знаем.
	Джак все още се тревожеше, че Пийбоди е тършувал във вещите му.
	— Мисля, че е търсел жълъда. Каза, че иска злато.
	— Всички богита искат злато — засмя се Нора, — сигурно те е взел за лесна плячка. И си е получил заслуженото.
	— Но откъде знаеше, че имам злато?
	— Най-вероятно не е знаел. Но мисля, че скоро няма да дръзне отново да те безпокои.
	Джак се надяваше Нора да е права.
	— Благодаря за поканата — каза той.
	— Ще приемеш ли? — попита Нора.
	Джак кимна.
	— Как се справи със списъка с въпроси, който ти дадох?
	— Всичко е наред.
	— Браво, защото сега ще ти дам думите, които трябва да научиш за ритуала.
	Джак взе листа и прочете на глас:
P>
	„Нося символа указан, перо от черен гарван.
	Щом възвести се краят на нощта, преобрази ме, та да мога да летя.“
P$
	— Трябва да ги повториш точно — предупреди го Нора.
	— Ще ги запомня — успокои я Джак.
	— Тези сандвичи са за Камелин — обясни Елан.
	— Всичките ли? — изуми се Джак.
	— Той изпитва особена страст към сиренето, а Нора има нужда от перо за ритуала, така че ще се опитаме да го склоним да вземе правилното решение.
	Чу се познат крясък и Камелин се появи в кухнята.
	— Добре ухаят.
	— Така е — каза Нора, без да вдига поглед, — за Джак са.
	— Всичките ли?! — възкликна гарванът.
	— Не е закусвал — отвърна Нора.
	Камелин преглътна и впери жаден поглед в чинията.
	— Аз също, а не съм и обядвал.
	Нора погледна първо него, после Джак.
	— И двамата разбирате колко е важен този ритуал, нали? Имаме само една възможност и трябва да го направим както трябва.
	Момчето и гарванът кимнаха.
	— Нямам търпение да видя Джак като гарван — изкиска се Камелин, без да откъсва поглед от сандвичите.
	— Ще ни трябва едно от перата ти.
	— Перо ли! — изписка той. — Нима не знаеш колко са ценни перата ми! Без тях ще остана гол!
	— Искам само едно — каза мило Нора.
	— Няма да си скубя перата! Боли и ще ми призлее. Ще ми трябва много храна, за да се оправя.
	— Предполагам, че може да вземеш един от сандвичите на Джак.
	— Един няма да ми стигне.
	— Трябва да е перо от крило, за да може да лети.
	— Перо от крило! Ще ми трябва цяла чиния сандвичи, за да се възстановя.
	— Убедена съм, че Джак няма да има нищо против.
	Джак едва се сдържаше да не се разсмее.
	— Няма проблем — успя да издума той с треперещ глас.
	Камелин не губи повече време в преговори.
	— Ау! — изохка той, отскубвайки перо от крилото си, след което започна драматично да се олюлява. — О! Вие ми се свят!
	Нора сложи цялата чиния сандвичи пред него и взе перото.
	— Благодаря ти — каза тя, — надявам се сандвичите да помогнат.
	— Ще помогнат!
	Нора вдигна перото и го разгледа внимателно.
	— Идеално, ще свърши чудесна работа — заключи тя и се обърна към Джак и Елан. — Да оставим Камелин да се възстанови и да идем в библиотеката.
	Нора тръгна с перото в ръка, а Джак и Елан я последваха по коридора. Когато отвори вратата, Джак ахна. Никога не беше виждал такава стая. Беше пълна с етажерки, отрупани от горе до долу с книги.
	— Всичките ги е правила Нора — прошепна Елан на Джак.
	В това време Нора взе един от томовете и постави перото в него.
	— Това е книгата, която ще й трябва за ритуала — обясни Елан.
	— Какво е станало с плочите за котела? — попита Джак. — Как са се изгубили?
	Елан погледна към Нора. Джак усети, че има нещо.
	— Позволено ли ми е да знам?
	— Да, но по-добре Камелин да ти каже. Това си е неговата история и той пое отговорността за загубата, макар да не беше виновен — обясни Нора.
	— Той обвинява себе си за всичките ни проблеми — добави Елан.
	— Но защо, след като не е бил виновен?
	— Нека той сам ти каже — рече Нора. — Щом ти повярва достатъчно, ще го направи. А сега какво ще кажеш за малко упражнения с пръчицата?
	Джак кимна. Определено имаше нужда от това.
	— Приготвила съм кофа с пясък в градината за всеки случай — засмя се Нора.
	Минаха през кухнята, но Камелин не се виждаше никъде. Сандвичите също.
	— Сега добре ще си поспи — отбеляза Елан, — няма да се весне чак до вечеря.
	Щом излязоха в градината, Джак видя кофата под хранилката за птици.
	— Гледай сега! — каза Нора и взе своята пръчица.
	Кривата клонка се изглади и дори на слънце се виждаше, че върхът й сияе.
	— Когато набележиш целта, опитай се да се съсредоточиш. Събери искрите в кълбо и ги изпрати към кофата… ето така.
	Върхът на пръчицата припламна в синьо и към кофата полетя малко кълбо светлина. Щом попадна в пясъка, изгасна. Нора се усмихна окуражително на Джак.
	— Сега опитай ти.
	От пръчицата на Джак отново се разлетяха искри, но не толкова бурно, както преди. Той се взря в тях и ги събра на върха.
	— Много добре! Сега се опитай да ги изстреляш — подкани го Нора.
	Отгоре се чу смях. Джак знаеше, че Камелин ги гледа от гарванарника. Беше твърдо решен да му покаже, че вече владее пръчицата. Пое си дълбоко дъх и се прицели. Кълбото от светлина полетя към кофата. Силното проблясване и пукотът, които последваха, му подсказаха, че не е уцелил. Хранилката за птици се олюля, изскърца и се сцепи на две.
	— Роден талант! — изграчи Камелин.
	— Много съжалявам!
	— Няма проблем, ще я поправя, щом свършиш. Камелин ще бъде доволен, той мрази да храня другите птици в градината. Защо не останеш да се поупражняваш малко?
	Следващите няколко опита не бяха по-успешни от първия. Най-трудно бе да концентрира искрите в кълбо от светлина. Една искра се отдели от кълбото, което се опитваше да направи, и опърли косата му. После пък кълбото излетя във въздуха и едва не уцели една лястовичка по опашката. То летеше толкова бързо, че горката птичка трябваше да маха с крила с всички сили, за да успее да се измъкне. Джак чуваше как Камелин се киска в гарванарника си.
	След половин час Джак вече се бе научил да уцелва кофата с кълбата от искри почти всеки път. Върна се в кухнята да си вземе довиждане с Нора и Елан.
	— Май не успях да повредя нищо повече — каза той. — Съжалявам за хранилката.
	Нора вдигна пръчицата си и я насочи към градината. От върха й излетяха зелени искри.
	— Готово, проблемът е решен! Ще се видим в петък. Научи си думите и помни, че трябва да направиш всичко съвсем точно.
	— Обещавам! — каза Джак и махна за довиждане.
	На излизане погледна към гарванарника. Не видя Камелин, но още го чуваше как се смее. Научаването на думите нямаше да го затрудни, за разлика от желанието да се превърне в гарван. Ако в събота сутринта не пожелае да се преобрази с цялото си сърце, нищо нямаше да се случи.


	Цяла нощ Джак лежа буден.


>	8. Разказът на Камелин

	— Откога те чакам! — скара му се Камелин, когато Джак го пусна в стаята. — Не можех да вляза.
	— Казаха ми да държа прозореца затворен.
	— Къде беше?
	— На пазар с дядо. Другата седмица съм на училище и ми трябват някои неща.
	— Дойдох за урок, но сега съм прекалено гладен, за да мога да мисля.
	Джак се засмя. Бе предположил, че Камелин ще има нужда да хапне. Отиде до гардероба и извади оттам метална кутия за бисквити, която дядо му разреши да вземе, а от раницата си — пликче. Очите на Камелин се разшириха, когато момчето изсипа съдържанието му в кутията: бисквити, отделно опаковани шоколадови кексчета и десертчета.
	— Заповядай, почерпи се! Трябва да ти стигнат за известно време, не знам кога ще мога да намеря други.
	— Ммм, как хубаво миришат!
	Камелин забоде клюн в кутията и започна да рови в нея. Перата му щръкнаха от вълнение и Джак забеляза, че отзад на главата му има белег.
	— Помогни ми да прочета това, преди да го изям — изфъфли Камелин, като извади едно от кексчетата с клюна си.
	Джак разви хартийката и прочете надписа на етикета.
	— Забавно е да знаеш какво има вътре — рече Камелин, — още една причина да искам да се науча да чета.
	През следващия половин час доста напреднаха с буквите.
	— Това на главата ти белег ли е? — попита Джак, когато свършиха.
	— Да.
	— И аз имам един над веждата — каза Джак и наклони глава, за да може Камелин да види тънката червена резка на челото му. — Получих го миналата година, докато играех футбол в училище. А ти как получи твоя?
	Камелин замълча и Джак се почуди дали въпросът му е неуместен. Тъкмо се канеше да се извини, когато Камелин тежко въздъхна.
	— Предполагам, че рано или късно, ще узнаеш. Не можеш да се върнеш в миналото с мен, преди да си научил всичко, така че защо да не ти кажа още сега?
	Джак беше заинтригуван. Камелин се разходи няколко пъти напред-назад по перваза и най-накрая започна:
	— Този белег ми е от един римски войник.
	— Римски… но римски войници няма от векове!
	— Точно така, но мен ме удари римски войник през 61-ва година, ако трябва да сме точни. Императорът искаше да се отърве от друидите. Наблизо имаше укрепление и на войниците бе заповядано да изгорят Свещените гори и да избият друидите и всички свързани с тях.
	— Ама… — заекна Джак.
	— Нора ме беше изпратила да изпълня важна задача, но тогава ме хвана войникът.
	— Нора! — възкликна Джак. — Как е възможно и двамата да сте толкова стари? А ти защо не си отлетял?
	— Ако продължаваш да ме прекъсваш, никога няма да чуеш цялата история. Да, двамата с Нора сме толкова стари, и не, не можех да отлетя, защото не бях гарван, а момче.
	Джак беше поразен. Не му беше хрумвало, че Камелин може някога да е бил друго, освен гарван. Знаеше, че Нора е стара, но според разказа на Камелин, те трябва да бяха на хиляди години. Как е възможно? Защо Камелин е още гарван, ако Нора може да изпълнява ритуали за преобразяване? Докато Джак се опитваше да проумее думите на гарвана, Камелин продължи нататък.
	— Нора ме беше изпратила да взема последните три плочи за котела, по една от всеки свещен кладенец в Гласруенската гора. Плочите бяха общо тринайсет, другите десет вече бяха у нея. Много хора, нимфи и дриади ме чакаха при портала в планината да се върна. От всички плочи Нора щеше да направи специален котел, който заедно с друидския златен жълъд щеше да отвори портала между Земята и Анун.
	— И какво стана с плочите за котела, след като те удариха по главата?
	— Не знам. Войниците помислиха, че съм мъртъв, и ме оставиха. Нямаше да оживея, ако Нора не ме беше намерила. Тя видяла, че Свещената гора гори, и разбрала, че нещо не е наред. Единственият начин да ме спаси бил да ме превърне в нещо друго, което да успее да оцелее с малкото жизнена сила, която ми оставала. Нямало време за сложни ритуали, направила, каквото може, и ме преобразила в гарван. Оттогава съм така. Сега знаеш, че по моя вина плочите за котела са изгубени и порталът остана затворен.
	Джак замълча. Нищо не можеше да промени случилото се, но му се искаше Камелин да разбере колко много той съжалява за това.
	— Ще направя всичко по силите си, за да помогна — заяви момчето тържествено.
	— Знам това, нямаше да ти разкажа нищо, ако не бях убеден, че ти си единственият, който може да ни помогне. Лоши времена бяха. Римляните преследваха друидите и повечето от тях избягаха в Мона, острова, който сега наричат Англезей, но това беше голяма грешка, защото там ги избиха.
	— Нора нищо ли не успя да направи?
	— Нора и Гуилам, Великият друид, имаха план. Всеки друид, който искаше, можеше да бъде изпратен в Анун и да се върне на Земята, след като опасността отмине. Когато стигнах до олтара, Гуилам вече беше мъртъв. Взех плочата от кладенеца и побягнах, колкото можех по-бързо, към Гласруен, но тогава ме залови войникът. Усетих как ме удари по тила, после изгубих съзнание.
	Камелин спря да си поеме дъх.
	— Ето защо ти си толкова важен. Трябва да се върнеш с мен в миналото, да разбереш какво е станало с плочите и да ги откриеш. Само така ще можем да възстановим котела и да се върнем в Анун. Отдавна чакаме подходящия човек.
	— Арана каза, че Нора скоро ще умре, ако не се върне в Анун…
	— Нора може да приготвя еликсира само от листата на Крохановото дърво, което расте в Анун. С негова помощ е доживяла досега. Еликсирът удължава живота на друидите, за да могат да се грижат за дърветата и да живеят колкото хамадриадите в гората. Когато ме преобрази, ми даде и на мен да пия.
	— Ти вечно ли ще живееш?
	— Само ако остана гарван. В Анун мога отново да се превърна в момче и тогава ще бъда също като теб, но ако не намерим плочите навреме, всички ще загазим.
	— Дърветата не могат ли да кажат на Нора какво е станало?
	— Римляните опожариха горите. Огънят нарани дърветата и дори оцелелите не помнят нищо, освен пламъците.
	— А ти защо не можеш сам да минеш през прозореца на времето и да потърсиш липсващите плочи за котела?
	— Прозорецът се намира високо над планината Гласруен. За да преминем през тънкото було между миналото и настоящето, трябва да пътуваме един към друг с еднаква скорост. Ще имаме само част от секундата, в която да се разминем на точно определено място, където се отваря прозорецът. Няма как да го направя сам. За да успеем, трябваше да намерим момче, родено на подходящото място в подходящия момент, което да е на същата възраст, на която бях аз, когато това се случи… и това си ти.
	Джак беше развълнуван, но и малко уплашен. Чак сега разбираше колко много зависи от него.
	— Ако всичко това се получи и успеем да минем през прозореца на времето, колко време няма да ни има?
	— Част от секундата в земно време.
	— Тоест, колкото и да се забавим в миналото, дядо няма да усети, че ме няма?
	Камелин кимна. Макар да бе получил важна информация, Джак все още чувстваше, че има нещо, което не му казват.
	— Има ли още нещо, което трябва да знам?
	— За прозореца. Ще бъде отворен само няколко минути. Ако не успеем да минем в това време, ще трябва да чакаме сто години. Нора не може да изпълни ритуала, ако прозорецът не се намира на точното място. А дотогава ще стане много късно. Арана ще бъде мъртва.
	В стаята се възцари тягостно мълчание.
	— Страхувам се да не се проваля.
	— Аз също — прошепна Камелин. — Съжалявам, че бях груб с теб. Просто не ми изглеждаш достатъчно силен и смел, а си мисля, че в миналото ни чакат доста опасности. Бил съм там. Знам какви са римляните. Няма да ни е лесно.
	— Ще направя всичко по силите си.
	— Знам.
	Двамата замълчаха. Джак мислеше за всичко, което му разказа Камелин.
	— Ако намерим плочите за котела, как ще ги донесем тук?
	— Няма да ги носим. Ще ги скрием на сигурно място и ще се върнем през прозореца. После ще кажем на Нора и Елан къде са и те ще идат да ги вземат. Това е лесно.
	— Но къде можем да скрием плочите, та да са в безопасност цели две хиляди години?
	— Във водата. Ще намерим най-близкия кладенец или извор и ще ги пуснем там. Нимфите ще ги пазят.
	Джак не можеше да си представи някой да се опита да краде от водна нимфа, особено ако всички са като Дженет.
	— Колко време ще имаме в миналото, преди прозорецът да се затвори?
	— Добрата новина е, че от другата страна той не се затваря, така че винаги можем да се върнем обратно.
	— Е, това наистина е добра новина — засмя се Джак.
	Камелин наведе глава замислено.
	— Знаеш ли, че ме обучаваха за друид? Бях аколит на Гуилам, но после всичко се промени. Гуилам беше убит, а аз се превърнах в гарван. Бях прекарал с него само няколко години, а за да станеш друид, са нужни двайсет и една. Четенето и писането се учат чак накрая, затова не ги умея. Но сега виждам колко е полезно да можеш да четеш.
	— О, така е — съгласи се Джак. — Мога да ти дам някои страхотни книги.
	Камелин направи физиономия.
	— По-скоро си мислех за менюто за вкъщи на китайския ресторант, освен ако нямаш специална книга за храна.
	Джак се засмя.
	— Ще се опитам да намеря някоя готварска книга, картинките много ще ти харесат.
	— Докато не съм забравил, Нора ми каза да ти предам нещо: непременно да вземеш златния жълъд в петък. Не може да изпълни ритуала без него.
	— Много бих искал да си го вземе обратно. Страх ме е да не го изгубя.
	— Мисля, че това е твоя работа. Ти си Избраният, ти трябва да го пазиш, да се грижиш за него, за да докажеш, че си достоен.
	— Има ли още нещо, което не си ми казал?
	Камелин се престори, че мисли усилено, после поклати глава. В този момент дядото повика Джак за вечеря.
	— И на мен ми е време за похапване, стомахът ми къркори от глад.
	Стомахът на Камелин явно постоянно къркореше от глад. Джак се замисли дали и той ще се чувства така, когато се превърне в гарван.
	— До утре! — извика той, докато Камелин отлиташе.
	Джак гледаше гарвана, който отново демонстрира забележителните си летателни умения — превъртания назад, последвани от смайващо спираловидно спускане. Джак въздъхна, щеше да е страхотно да полети. Само да не го беше страх толкова много!


	Когато Джак се качи в стаята си, вече беше станало време за лягане. Той извади пръчицата, отвори Книгата на сенките и се приготви да пише на Елан, но в този момент чу силен трясък откъм оранжерията. Вдигна пръчицата пред прозореца, за да му свети, но после бързо се скри, защото видя дядо си да върви по пътеката. Последва втори трясък, този път от кухнята. Не беше дядо му, защото той беше навън. Джак предпазливо излезе от стаята. В къщата определено имаше някого. Заслиза бавно надолу. Ако беше Пийбоди, трябваше да го изненада. Задната врата беше широко отворена. Светлината от фенерчето на дядо му шареше из оранжерията. От кухнята се чу още един трясък, последван от странно дрънчене. Джак спря. Каквото и да беше това в кухнята, то не беше само! Понечи да извади пръчицата си и да нахлуе вътре, но в този момент през задната врата се втурна Мотли. Изправи се на задни крака и започна неистово да приказва нещо.
	— Чакай малко да си преместя пръчицата в другата ръка.
	Мотли започна отначало.
	— Хванали са Орин. Казах й да не идва… ама тя не ме послуша и ето, сега я заловиха. Ще я направят на шапка.
	Мотли спря да си поеме дъх. Беше много разстроен и уплашен.
	— Кои са те? Коя е Орин?
	— Спригани… в кухнята… искат да превърнат Орин в шапка. О, моя прекрасна Орин… милата ми сестричка…
	— Какви са тези спригани? И защо искат да превърнат сестра ти в шапка?
	— Няма време за обяснения… трябва да я спасиш!
	— Какво да направя?
	— Върни я… накарай ги да я върнат! Направи каквото трябва, само не им позволявай да я завлекат в дупката си!
	— Дупка ли?
	— Голямата дупка… в кухнята… към техния тунел. Сприганите са най-добрите копачи на тунели в света. Иди да видиш!
	Мотли тичаше по петите на Джак. Джак внимателно открехна вратата да види какво става. В средата на кухненския под наистина имаше дупка. Три малки същества се бяха вързали едно за друго като алпинисти. Имаха големи уста и остри като игли зъби и ръмжаха едно на друго. Дрехите им бяха изцапани с пръст. Средното държеше за опашката красив бял плъх, провесен с главата надолу. А едното беше наполовина влязло в дупката. Най-отпред стоеше главатарят с кожена шапка на главата и забодена в нея запалена свещ, която потрепваше от силните му крясъци. Вдигаха твърде много шум, за да забележат Джак.
	— Сложи плъха в торбата! — заповяда главатарят с пискливия си глас.
	— Тя е моя! — кресна вторият сприган. — Аз я улових!
	— Тя отива за Него. Той не позволява на друг да носи бяло.
	Джак видя как Мотли се тресе от ужас.
	— За кого говорят? — попита шепнешком момчето.
	— За вожда си. Той иска Орин за себе си. Сприганите ловят плъхове. Пращат мъжките в мините си да им теглят количките… изяждат женските… кебапът от плъх е деликатес… правят си шапки от меките им козинки. Виждаш ли главатаря… това, в което е забодена свещта, е извита плъхска опашка… тази шапка някога беше Риана…
	Джак гледаше красивата Орин. Не можеше да допусне и тя да свърши като Риана. Трябваше да направи нещо.
	— Не се тревожи, Мотли! Ще я върна!
	Джак се втурна в кухнята. Сприганите замръзнаха намясто. Светлината от пръчицата му ги заслепи. Той я вдигна високо във въздуха, а от върха й хвърчаха искри и пърлеха кожата на сприганите. Съществата подскачаха ужасени, а Орин се изви нагоре и ухапа ръката, която я държеше за опашката.
	— Ауу! — изписка сприганът, но не я пусна.
	Джак се прицели внимателно с пръчицата над Орин и се съсредоточи върху кълбото от искри.
	— Стой мирно, Орин! — извика той и видя как тялото й замря. Мастиленочерните й очи бяха пълни със страх. Той изстреля кълбото от светлина към ръката на спригана, който изтърва плячката си.
	— Орин! Насам! — викна Мотли.
	— Заведи я в стаята ми и стойте там! — нареди Джак, — аз ще се справя с тази пасмина.
	Двата плъха изчезнаха. Джак се обърна към тримата натрапници. Средният подскачаше дивашки из кухнята, държеше се за ръката и виеше, влачейки другите двама след себе си. Ако Джак искаше да направи нещо, трябваше да го направи веднага, докато съществата бяха объркани и оплетени във въжето. Насочи пръчицата към краката на сприганите и мислено поиска да се приберат в дупката си. За негово изумление трите малки същества се стрелнаха и изчезнаха в тунела си.
	— Затвори се! — заповяда Джак и дупката мигом се запечата. Никой не би могъл да познае, че на това място подът е бил пробит. Джак прибра пръчицата в джоба си и светна лампата точно в момента, когато дядо му влезе. В кухнята цареше хаос.
	— Тази лисица се е вмъкнала в оранжерията — изсумтя дядо му, като видя Джак. — Изкопала е дупка точно под саксиите. Сума ти време я запълвах, не може да продължи да ми съсипва зеленчуците. — После се огледа и подуши въздуха. — И тук е влязла. Ама грешката е моя, че оставих отворена вратата.
	— Ще ти помогна да разчистим.
	— Не, няма проблем. Ти си лягай, аз ще оправя тук.


	Когато Джак се качи в стаята си, Мотли и Орин седяха на масата. Орин беше в шок. Джак свали пръчицата, за да може да разговаря с Мотли.
	— Отидоха си.
	— Ще се върнат, макар и не тази вечер… надявам се, че нямаш нищо против… повиках стражите… още не е безопасно да се излиза.
	Джак погледна към прозореца. Под пердето висяха няколко опашки.
	— Всичко е наред, можете да излезете.
	Плъховете наскачаха един по един от перваза върху масата, а Мотли ги представяше:
	— Морис… Фъргъс… Рагс… Бери… Лестър… Подж… Мидж.
	— Приятно ми е да се запознаем — кимна Джак на всеки от тях. Те също му кимнаха.
	— Съгласен ли си да дежурим от твоя прозорец тази нощ?
	— Разбира се, но ако дядо влезе, гледайте да си приберете опашките.
	— Ще те събудим рано… трябва да ни пуснеш да излезем — отвърна Мотли. — Сутринта ще дадем пълен отчет на Нора.
	Джак виждаше, че Орин още трепери.
	— Ако иска, Орин може да спи на възглавницата ми — предложи той на Мотли. — Прекалено е разстроена, за да дежури.
	— Орин не е от стражите… ние сме само осем… обикновено правим кръг, за да покриваме всички ъгли.
	Мотли и останалите Нощни стражи заеха местата си около кръглата маса с гръб към нея и с поглед навън.
	— Като компас! — възкликна Джак.
	— Умно момче си — похвали го Мотли. — Аз намирам севера, а другите знаят къде да застанат. Накрая свързваме опашките си.
	Джак гледаше как сплитат опашките си в центъра на кръга.
	— Предпазна мярка… така никой не може да хване един от нас, без другите да разберат… а и по-лесно се разсънваме, ако някой се унесе — допълни Мотли, като подръпна рязко опашката си. Останалите седем опашки също трепнаха и гърбовете на стражите се изправиха.
	— Нощна стража… свободно.
	Плъховете отдадоха чест на Мотли и се покатериха обратно на перваза на прозореца. Мотли погледна строго Орин.
	— Надявам се това да ти е за урок!
	— Съжалявам! Няма да се повтори! — прошепна тя.
	— Не допускай момичета в стражата… прекалено е опасно… козинките им са по-меки… стават по-хубави шапки.
	Най-после Орин спря да трепери и се настани на възглавницата на Джак. Когато очите му свикнаха с мрака, той различи осемте малки силуета на перваза. Не разбираше какво му шепне Орин, но мекият й кадифен език го близна няколко пъти по бузата, преди тя да се свие на кълбо и да заспи.


	Джак дълго лежа буден. Някак си трябваше да прогони страха от сърцето си, защото в противен случай ритуалът можеше да се провали. Накрая взе решение. Утре следобед, вместо да мине през пролуката в плета и да се прибере право вкъщи, щеше да се опита да открие тунела в тисовете. Трябва да се върне в Гласруенската гора. Ако някой може да го разбере и да му помогне, това е Арана. Трябва да я види преди ритуала.


>	9. Приготовления

	— Мотли ни разказа колко смело си постъпил снощи — развълнувано каза Елан, когато Джак влезе в кухнята.
	— Просто помогнах с каквото мога.
	— Спасил си Орин. Аз на това не му казвам „просто помагане“ — рече Нора. — Мотли е видял какво си направил в кухнята. Много е впечатлен и признателен. Ако не си бил ти, горката Орин е нямало да оцелее.
	Бузите на Джак горяха — беше горд, но и смутен.
	— Може би трябваше да ви изпратя съобщение, но беше много късно.
	— Не се притеснявай — засмя се Нора, — дърветата ме осведомяват за всичко, а Нощната стража ми докладва всяка сутрин.
	— Нора им дава закуска, но не казвай на Камелин, че ще им завиди — засмя се Елан.
	— Няма — обеща Джак. Представяше си какво точно би казал Камелин, ако разбере. — Според Мотли сприганите щели да се върнат. Според вас какво са търсили?
	— О, нищо и всичко — отвърна Нора. — Отдавна не сме имали проблеми с тях, но след миналата нощ добре ще си помислят, преди отново да припарят до твоята къща. Не обичат магиите.
	— Но обичат да тършуват — обясни Елан. — Харесват скъпоценни камъни, сребро и злато, но и кошче за боклук биха откраднали.
	— Разбира се, те не го приемат за кражба, а са убедени, че просто си взимат това, което по право им принадлежи. И те, като гномите, имат подземно царство. Каквото излезе от земята, го смятат за свое — продължи Нора, — но миналата нощ явно са излезли на лов за плъхове и са останали много разочаровани, че са изпуснали такъв ценен екземпляр.
	Джак почувства облекчение, че не са търсели златния жълъд.
	— Сприганите се караха за Орин. Един от тях каза, че била за „Него“, а Мотли ми обясни, че ставало дума за вожда им. Вие знаете ли кой е той?
	— Трябва да е вождът Нъкъл*. Той е най-старият, макар и не най-умният сприган. Казват, че имал мантия от козината на чисто бели зайчета. Подозирам, че би се зарадвал и на бяла шапка.
	[* Нъкъл (англ.) — „кокалче“. — Б.пр.]
	— Да, Мотли спомена. А защо бяха вързани с въже, за да не се изгубят в тунелите ли?
	— О, не! — възкликна Нора. — Това е от съображения за сигурност. Ако остане сам, сприганът се превръща във великан и може да стане опасен за всички околни. Огромният сприган може да разруши всичко по пътя си, без дори да разбере. Както вече казах, не са от най-умните създания.
	— Отвратителни гадинки, ако говорите за богитата — намеси се Камелин, който тъкмо влетя в кухнята.
	— Не, за сприганите — осведоми го Нора.
	— Ух, те са още по-гадни! Веднага се познават: целите са в пръст, огромни уста, вечно ухилени, без да ми е ясно защо. Можеш да ги подушиш още преди да си ги видял. Кълна се, че никога не се къпят.
	— Джак е срещнал трима в кухнята си снощи — продължи Нора.
	— Справил се е блестящо — добави Елан. — Спасил е малката сестричка на Мотли и е изгонил сприганите там, откъдето са дошли.
	— А защо на мен никой не ми е казал? Защо аз все последен научавам?
	— Вероятно защото прекарваш доста време в онази кошница в гарванарника — засмя се Нора.
	— Трябваше да ми изпратиш сигнал — гарванът погледна Джак с упрек. — Можеш ли да имитираш бухал? — попита той, отметна глава назад и избуха силно. — Това е гарваново бухане. Нощем то означава, че има проблем. Някой път ще го упражним. Ако имаш други проблеми, мога да долетя и да ги оправя.
	— Благодаря — отговори Джак, — но аз не бях сам вчера. Нощните стражи бяха с мен.
	— Хм, каква ли полза от тях, ако наоколо има спригани! Бас ловя, че малките им крачета са треперели като желе.
	Камелин се разсмя и зарита с тънките си крака, но когато видя изражението на Нора, замръзна.
	— Още малко и те пращам в гарванарника! — заяви строго тя.
	Джак сметна за удачно да смени темата.
	— Дойдох да питам по кое време ме искате тук утре вечер, защото в поканата не пишеше. Дядо каза да питам и дали е нужно официално облекло.
	— Облеклото е без значение — рече Нора.
	Камелин започна да се кикоти и всички се обърнаха към него.
	— Изобщо няма да му трябва облекло в Казана на гарвана.
	— Не си особено остроумен — каза Нора, като отново го изгледа строго. После се обърна към Джак. — По-важно е да си готов за ритуала.
	— И не забравяй златния жълъд — напомни му Елан.
	— А ти утре рожден ден ли имаш? — попита той.
	— Не — засмя се момичето, — трябваше ни повод да те поканим с преспиване.
	— Може ли вече да си вървим? — намеси се Камелин.
	— Къде ще ходите? — поинтересува се Нора.
	— Горе. С Джак трябва да свършим нещо преди утре.


	Джак и Камелин се качиха в гарванарника.
	— Искам да ми направиш табела „Не ме безпокойте!“ — изграчи гарванът. — Не искам Нора или Елан да се качват. Тук си упражнявам буквите и не желая те да знаят за това.
	— Няма проблем, но ще ни трябва картон и въженце, на което да я закачим.
	Камелин сръчно проби с клюна си две дупки в една кутия за пици и я подаде на Джак. После затършува в ъгъла да търси въженце, а междувременно Джак взе молива, с който гарванът се упражняваше да пише, и написа с големи печатни букви: „НЕ МЕ БЕЗПОКОЙТЕ!“.
	— Чудесно! — зарадва се Камелин. — Можеш да я закачиш на излизане. Ще се видим утре. Сега имам работа.
	— Работа ли? — удиви се Джак.
	— Искам да изглеждам добре за партито, така че трябва да почистя перата и ноктите си. Днес нямам време за приказки.
	— Добре, до утре тогава — каза Джак и закачи табелата по средата на стълбата, където нямаше начин човек да я пропусне.
	Нора и Елан се учудиха, че слиза сам в кухнята.
	— Камелин имал работа — обясни той, — но вчера ми разказа как е получил белега си.
	— Много добре — кимна Нора, — това значи, че ти има доверие.
	— Имате ли нещо против сега да си вървя? И аз имам малко работа.
	Джак тръгна през градината. Огледа се дали някой го наблюдава и вместо да мине през пролуката в плета, отиде при тисовете. Извади пръчицата от раницата и я стисна здраво. Щом грубата й кора се изглади, той застана неподвижно и се концентрира. Пожела тисовете да се разтворят. Нищо не стана. Вдигна по-високо пръчицата и викна:
	— Отвори се!
	Тисовете останаха неподвижни. Може би трябва да вдигне ръце като Нора. Тъкмо се канеше да опита, когато между два клона се показа малко кафяво лице.
	— Не можеш да минеш без разрешение.
	— Исках да видя Арана, искам да кажа, Мъдрата Арана, Закрилница и най-свята от всички…
	— Все пак ти е необходимо разрешение. Изчакай, докато получа отговор. Запитването ти вече е предадено.
	Лицето изчезна, а Джак осъзна, че продължава да стои с вдигната във въздуха пръчица. Метна раницата на гръб, но продължи да държи пръчицата в ръка, в случай че тисовете се отворят. Не след дълго дърветата прошумоляха и главата отново се появи.
	— Последвай ме!
	Джак пристъпи напред, а дърветата изскърцаха и се раздалечиха едва-едва, колкото да се промуши между тях. Веднага след това се затвориха. Момчето се огледа да види кое е лицето, с което разговаря. Зад най-близкото дърво стоеше висока стройна жена с дълги златни коси. На главата си носеше венец от цветя, а около кръста си — колан от бръшлян. Усмихна се на Джак и му махна да продължи напред. Нозете й почти не докосваха земята, сякаш се носеше между дърветата. Когато стигнаха до края на тисовия тунел, тя пристъпи в ствола на голям бук и изчезна. Дърветата отпред се разшумоляха и се появи друга дриада. Приличаше на първата, само че косата й беше сребриста.
	— Оттук! — покани го тя.
	Дриадата поведе Джак през Гласруен и го остави там, където започваха дъбовете. Лицата на дриадите, които бе видял при първото си посещение, надничаха иззад чворестите стволове. Те излизаха от дъбовете, носеха се по пътеката и се прибираха обратно, водейки Джак все по-дълбоко в Гласруен. Той се замисли за Нютън Гил, вероятно и там е било така, преди хамадриадата им да се превърне в кухо дърво. Разбираше защо Съсухрените са толкова самотни и тъгуват.
	Стигнаха до поляната и не след дълго той отново се озова пред Арана. Поклони се ниско и протегна ръката си, в която държеше златния жълъд. Не каза нищо на глас, говореше със сърцето си, както и предишния път.
	— Мъдра Арана, Закрилнице и най-свята от всички, имам нужда от помощта ти!
	Джак видя как стволът на масивния дъб се разтрепери и разтресе. Чу шепота на дриадите. Когато очертанията на стъблото се размиха, всички, включително самият Джак, затаиха дъх, докато Арана се появи пред тях. Тя се усмихна и кимна.
	— Справяш се добре, откак за последно те срещнах. Показваш състрадание и голяма смелост и правилно използваш клончето, което ти дадох.
	— Няма да те подведа.
	— Знам.
	— Но се страхувам. Не мисля, че ще мога да полетя.
	— Когато се преобразиш, ще се почувстваш различно. Отначало беше същото и с Камелин. Той трябваше да се научи да лети съвсем сам, без никой да му показва. Прекара първите няколко месеца, кацнал на рамото на Нора. Толкова уплашен беше, че не смееше дори да опита.
	— Но Камелин не се бои от височината.
	— И ти няма да се боиш. Когато се превърнеш в гарван, ще имаш инстинктите на птица, вече няма да се чувстваш като момче.
	Думите на Арана го окуражиха. Ще превъзмогне страховете си. Щом Камелин е успял, и той ще успее.
	— Ритуалът ще бъде успешен, ако с цялото си сърце поискаш да станеш гарван.
	— Искам го! Искам да те спася!
	Джак си спомни Гнори, кухотата и празнотата на мъртвото дърво. По лицето му се застинаха сълзи.
	— Не искам и ти да станеш кухо дърво, не искам гората да умре! Не искам Нора да умре! С цялото си сърце искам да успея!
	— Значи ще успееш, Джак Бренин!
	Гората се изпълни с песен. Джак се извърна да погледне дриадите. Чуваше красивите им гласове, но сега разбираше и песента им. Те пееха за него. Когато се обърна, за да благодари на Арана, тя беше изчезнала. Дриадите се раздалечиха, за да освободят пътеката и Джак да се върне у дома.
	Съпроводиха го чак до плета. Той се опита да премине бързо, за да не го види никой, но чу Елан да го вика от другата страна. Джак замръзна. Как може да е толкова глупав? Естествено, че Нора веднага е разбрала къде е. Сега знаеше как се чувства Камелин.
	— Съжалявам! — каза той, щом се озова в градината.
	— Няма за какво — отговори Елан. — Чаках те, за да ти дам нещо. След като си тръгна, дойде Мотли, за да говори с Нора, и заедно решихме, че няма да имаш нищо против.
	Елан държеше голяма клетка, в която беше Орин.
	— Нора вече попита дядо ти и той се съгласи да задържиш Орин в стаята си. Даже се зарадва, че ще имаш домашен любимец.
	— Но Орин не е домашен любимец!
	— Знаем това, но дядо ти не го знае.
	Орин погледна умолително Джак.
	— Искам да помогна, но Мотли не ми позволява да участвам в стражата. Каза, че с теб ще съм в безопасност, ще ти правя компания и вечер ще гледам през прозореца, стига само да ме вземеш.
	— Разбира се, че ще те взема. Обещавам да се грижа за теб.
	— Чудесно, въпросът е уреден — каза Елан и подаде клетката на Джак, — ще се видим утре вечерта.


	След вечеря Джак се качи в стаята си и седна до Орин. Двамата си говориха до късно през нощта. Джак беше благодарен, че си има другарче. Бездруго нямаше да може да заспи. Дори след срещата с Арана продължаваше да се притеснява за ритуала.


>	10. Казанът на гарвана

	На сутринта Джак отиде да помогне на дядо си в оранжерията.
	— Още я подушвам тази лисица — не спираше да се оплаква Сам Бренин, докато двамата разчистваха изпочупените саксии.
	Джак погледна прясната купчина пръст на мястото на тунела на сприганите с надежда никога повече да не ги види.
	След обяда дядо му направи букет от бели и розови момини сълзи.
	— Сигурен съм, че на Елан много ще й харесат — рече той, любувайки се на цветята с дребнички цветове и с широки листа.
	— Ъхъ — измърмори Джак.
	Останалата част от деня мина бавно. Джак прекара целия следобед в подреждане на клетката на Орин, докато тя не остана доволна.
	Най-накрая уреченият час настъпи. Джак провери за последно дали е взел всичко необходимо. Златният жълъд беше грижливо прибран в джоба с цип на якето, а Орин се скри в раницата му. Беше му неудобно да носи цветята в ръка, но нямаше друг начин да ги занесе на Елан, без да ги смачка.
	Тъкмо сви зад ъгъла към имението Юел, когато покрай него профуча момче на велосипед. Чу се рязко скърцане на спирачки, момчето спря и обърна бавно колелото. Сърцето на Джак се сви, щом разпозна вратаря от игрището.
	— Ей, дребосък, носиш цветя за гаджето, а?
	Джак продължи да върви, без да му обръща внимание. Вече беше съвсем близо до портата. Но в този момент момчето го настигна и дръпна цветята от ръката му.
	— Още не съм свършил с теб! — заяви то.
	Докато Джак се опомни, вратарят го блъсна и ритна букета. По паважа се посипаха розови и бели цветчета. Побойникът се ухили.
	— Опа! Дано не си дал много пари за тях.
	Джак усещаше как сърцето му бие до пръсване. Искаше му се момчето да се махне.
	— Мисля, че ти казах, че не искам повече да те виждам, дребосък! Какво правиш тук?
	— Името ми е Джак.
	— О, май си падаме обидчиви, а?
	Момчето започна да обикаля около Джак и да го имитира, повтаряйки „Името ми е Джак“, после го блъсна върху плета.
	Джак се сепна, когато от раницата му се чу цвъртене. Момчето отстъпи изненадано назад и размаха юмрук във въздуха. Силно грачене накара и двамата да погледнат нагоре. Джак видя как Камелин се спуска към тях. Момчето се ококори уплашено и вдигна ръце да се предпази, но не успя — Камелин го бомбардира отгоре. Джак прихна да се смее. Косата и лицето на момчето бяха покрити с курешки. Камелин кацна на стълба на портата и впери мънистените си очи в побойника.
	— Какво става тук, момчета? — чу се плътен глас зад тях.
	Джак се обърна и видя Дон от клуба за крикет.
	— Ти беше Джак, нали? — попита той и му помогна да се изправи.
	Преди Джак да отговори, момчето вдигна велосипеда си и скочи на него.
	— Не сме приключили с теб, дребосък! — извика той и завъртя бързо педалите.
	— Притесняваше ли те? — попита Дон.
	— Има ми зъб.
	— Да си намери някого от неговия калибър. Тръгнал съм да се видя със Сам, мога да те изпратя, ако искаш.
	— Благодаря, но аз съм насам — отвърна Джак и посочи имението Юел.
	Щом Дон се скри зад ъгъла, момчето внимателно свали раницата си.
	— Добре ли си, Орин? — попита то и погали мишлето по меката козинка.
	— Някакви поражения? — поинтересува се Камелин.
	— Не, струва ми се, че всичко е наред — отвърна Джак и се ухили на Камелин: — Чудесен изстрел!
	— Не казвай на Нора. Не би трябвало да правя такива неща.
	— Ти само ми помагаше. Ако не се беше появил, онзи щеше да ме удари.
	Камелин пристъпи смутено от крак на крак, после видя пръснатите цветя.
	— За Елан ли бяха?
	— Да.
	Джак събра цветята и листата и ги подреди, доколкото успя. Когато влязоха в градината на Нора, той извади пръчицата си, сложи цветята на една каменна пейка и усилено се съсредоточи. Направи мислено всичко, което бе видял да прави дядо му по-рано.
	— Еха! — възхити се Камелин, когато пред очите им се появи красив букет. — Ти наистина си роден талант.
	— Не стана толкова хубав, колкото на дядо.
	— Прекрасен е! — каза Елан и го потупа по рамото. — Добре ли си? Видяхме онова момче да те блъска.
	— И преди съм го срещал. Не ме харесва.
	— Хулиган! Не му позволявай да те притеснява. Добре, че онзи мъж се появи навреме.
	Джак кимна и смигна на Камелин.
	— Да влизаме — покани го Елан, — Нора ни е приготвила същинско угощение.
	Камелин не чака втора покана и литна бързо, за да стигне пръв до кухнята.
	— Надявам се, не възразяваш, че доведох Орин. Не можех да я оставя сама, не и след като обещах да се грижа за нея.
	— Очаквахме я — усмихна се Елан, — приготвили сме й специално място до Мотли.


	Когато влезе в кухнята, Джак ахна от удивление. Масата беше отрупана с домашни рулца, сладкиши, колбаси, сирена и торти. Очите на Камелин станаха като тигани. В далечния край бяха наредени девет малки чинийки върху висок поднос. Около тях върху обърнати чашки бяха седнали Нощните стражи. Орин бързо изтича при тях. До мястото на Джак беше поставена голяма купа. Камелин подскачаше от крак на крак, нетърпелив да започнат.
	— Това парти всъщност е за теб, Джак — каза Нора, когато всички се настаниха. — За последната ти вечер като обикновено момче. От утре сутрин ще бъдеш необикновен.
	— Като мен — намеси се Камелин, — гарван момче за чудо и приказ.
	Всички се засмяха и изръкопляскаха.
	— Може ли вече да започваме? — попита Камелин и побърза да добави: — Моля?
	— Трябва да те предупредя, Джак, че маниерите на Камелин на масата не са от най-добрите — прошепна Елан.
	— Няма проблем, виждал съм го как яде — отвърна момчето.


	Партито продължи цяла вечер. Камелин яде колкото можа, докато накрая Нора го изгледа смръщено и той каза, че толкова му стига. След като приключиха с хапването, Джак вдигна пръчицата си, за да разбира какво си говорят плъховете. Мотли и Нощните стражи забавляваха всички с песните си.
	— Не ги разбирам — прошепна той на Камелин.
	— Нито пък аз — засмя се гарванът, — пеят на уелски.
	— Разказва се за тенджери, къкрещи на огъня — обясни им Орин — и за Джони, който се спречква с котарака, това е любимата част на Мотли.
	По средата на масата се изпъчи голям сив, раздърпан плъх, който се поклони на всички и се представи като Рагс. Той разказа на всички за приключенията си на кораба, където живеел, преди да стане Нощен страж. После Орин изпя соло с високия си писклив глас.
	— Ти би ли искал да изпълниш нещо? — Нора погледна въпросително Джак.
	— Да, може да попея — отвърна момчето.
	— Давай! — въодушевиха се плъховете.
	Джак изпя една от любимите си песни, а когато свърши, всички му ръкопляскаха. В края на вечерта Камелин танцува рейв и дори позволи на най-младите плъхове — Фъргъс и Бери, също да се включат.
	— Мисля, че е време за спане — обяви Нора, — утре ще ставаме рано.
	Орин се покатери върху рамото на Джак и махна за довиждане на Нощните стражи.
	— Опитай се да поспиш няколко часа, преди да тръгнем за Казана на гарвана — рече му Нора, когато Джак се заизкачва към горния етаж.
	— Трябва да станеш поне час преди зазоряване — каза му Елан, като го заведе до спалнята за гости. — Лека нощ, Джак! Сигурна съм, че всичко ще бъде наред!
	— Ти ще дойдеш ли?
	— Не, нямате нужда от мен. Но пък ще приготвя закуска, за да хапнем, когато се върнете.


	Джак разопакова малкото багаж, който си носеше. Помисли си, че щеше да му е приятно да гостува на Камелин в гарванарника, но той не го покани. Сега беше сам и му беше трудно да заспи. Постоянно си повтаряше думите за ритуала, за да не ги забрави. Притесняваше го и друго — че ще трябва да свали всичките си дрехи. Нора беше приготвила за него една широка пелерина с качулка, която можеше да сложи, и го успокои, че дори да има други хора на хълма, наслаждаващи се на изгрева, никой няма да му обърне внимание, ако стои на скалата, загърнат в пелерина.
	Орин вече се беше свила на възглавницата. Джак се радваше, че поне тя е тук. Очакваше го дълга нощ. Най-сетне сънят го обори.
	Събуди го някакво сръчкване. Едва успя да отвори очи и твърдият клюн пак го смушка.
	— Време е! — изграчи Камелин. — Ще падне веселба!
	За Камелин сигурно щеше да е веселба, той нямаше да върви пеш до върха на Гласруенската планина. Джак бе пропуснал да спомене на Нора и Елан, че хич не обича да става рано.
	Тази сутрин се чувстваше още по-зле, а и стомахът му къркореше. Камелин вероятно го чуваше.
	— Не можем да ядем, преди Нора да извърши преобразяването, така че колкото по-бързо свършим, толкова по-добре.
	— Всичко е наред — промърмори Джак. — Не съм гладен, само съм малко притеснен.
	Навън ги посрещна свежият утринен въздух, а в небето не се забелязваше ни едно облаче. Докато вървяха през градината, Джак усети как росата мокри маратонките му. Беше оставил пръчицата си в стаята, но златният жълъд беше в джоба му. Нора застана пред тисовете и вдигна ръце. Щом тунелът се отвори, Камелин полетя към хълма.
	— Ще се видим горе! — изграчи той.


	Изкачването към върха не беше толкова трудно, колкото си мислеше Джак. По пътя Нора му разказа какво предстои да се случи.
	— Никога досега не съм преобразявала някого, когото после ще трябва да върна в първоначалната му форма — призна си тя.
	— Малко ме е страх. Сигурна ли си, че няма да боли?
	— Хората са различни, Джак, а и отдавна не съм преобразявала никого. Ако се беше родил формоизменител, щеше да можеш да се променяш, без дори да мислиш за това.
	Ако се беше родил формоизменител… Джак си спомни, че прочете тази дума в Книгата на сенките, но не разбираше добре значението й.
	— Някои хора притежават способността да се преобразяват в друго без сложни ритуали — обясни му Нора.
	Джак не изгаряше от нетърпение тялото му да се свие до размера на гарван, но беше обещал да помогне и трябваше да мине през ритуала. Докато вървяха по пътеката, осъзна, че вълнението му беше по-силно от страха и че копнее да полети като Камелин.
	— Предполагам, че първите няколко пъти няма да ти е лесно — каза Нора, — но до неделя вечерта вече ще се чувстваш отлично.
	Джак се надяваше да е така.
	Стигнаха до подножието на хълма. Пътеката стана по-стръмна и Джак трябваше да поспира, за да си поеме дъх. Когато наближиха върха, се появи Камелин и докладва, че наоколо нямало ни един човек, излязъл да гледа изгрева.
	— Някога всички идваха тук, имаше песни и веселие, но това беше много отдавна — каза тъжно Нора.
	— На повечето хора им се струва прекалено далеч, за да си правят труда да се качват дотук — добави Камелин, — но когато се научиш да летиш, можеш да идваш, когато си поискаш.
	Джак си помисли, че наистина би предпочел да лети до върха, отколкото да върви пеш. Едва си поемаше дъх и целият бе плувнал в пот.
	— Стигнахме! — оповести Нора и посочи една изпъкнала скала. — Да се приготвяме, че слънцето скоро ще изгрее.
	Джак й подаде златния жълъд, а тя му даде перото на Камелин и пелерината. Той последва гарвана към една ниша в основата на скалата. Нора беше права — тук наистина никой нямаше да го види, но все пак се радваше, че има пелерината. Бързо се съблече и грижливо прибра дрехите си в нишата. Трудно му беше да се катери по скалите без обувки. Горе духаше вятър и Джак потрепери, когато пелерината се уви около краката му. Въздухът беше хладен и свеж. Момчето се стараеше да не гледа надолу, виеше му се свят и му се гадеше.
	— Коленичи на скалата — нареди му Нора, — нямаме много време!
	Когато Джак се наведе, скалата сякаш се издигна и небето се завъртя.
	— Внимавай! — предупреди го Нора. — Когато преобразяването завърши, стой неподвижно, защото иначе може да стане опасно!
	Джак нямаше никакво намерение да мърда.
	— Трябва да легнеш и да погледнеш в Казана на гарвана — извика Нора. — Хвани перото в ръка и когато първите слънчеви лъчи докоснат казана, докосни водата с чело и повтори магическите думи.
	Камелин за пръв път не се обади, но когато Джак се обърна към него, разбра защо — гарванът държеше в клюна си перото, което му даде Нора.
	— Вземи перото, Джак! Щом зърне светлината, Камелин ще постави крило на гърба ти. Това ще бъде сигнал за мен да започна ритуала.
	В едната си ръка Нора държеше книгата, а в другата — златния жълъд.
	Небето се проясни. Джак продължаваше да лежи неподвижен, концентриран върху отражението си в Казана на гарвана. Когато първият лъч светлина докосна водата, той усети крилото на Камелин върху гърба си и чу как Нора тихо шепти някакви неразбираеми думи. С крайчеца на окото си видя как от златния жълъд струи светлина. Паника пропълзя по тялото му. Беше негов ред да каже думите. Силната светлина от жълъда го разсейваше. Ръката му се потеше, трудно му беше да държи перото. Думите просто не излизаха от устата му. Опита се да се съсредоточи. Сърцето му биеше лудо. Крилото на Камелин го натисна, той наведе глава и докосна водата с чело. Изгревът заблестя в казана и заслепи очите му.
	Най-сетне момчето заговори:
	— „Нося символа указан…“
	Гласът му потрепери.
	— „… перо от черен гарван.“
	Усети как крилото на Камелин го натиска още по-силно…
	— „Щом възвести се краят на нощта, преобрази ме, та да мога да летя.“
	Смазваща болка прониза тялото му. Опита се да се свие, но не успя. Качулката на пелерината беше покрила очите му. Опита се да я отметне, но ръцете не го слушаха. В този момент Камелин отметна качулката с клюна си. Джак видя отражението си във водата и първо си помисли, че вижда Камелин, но после разбра, че това е самият той. Ритуалът беше минал успешно. Беше се превърнал в гарван.
	— Грак! — извика Джак. — Нора, виж ме!
	— Наред ли е всичко?
	— Да! — отговориха в един глас двата гарвана.
	— Докоснете си челата! Така ти, Джак, ще си върнеш предишната форма.
	Джак не беше очаквал да си върне човешкия облик толкова скоро. Още не беше свикнал с преобразяването си в гарван, а ето че отново трябваше да се превърне в момче. Почувства как пелерината го обгръща и натежава. Камелин се наведе и двамата допряха чела. От мястото, на което се докоснаха, избухна ярка светлина. Джак си помисли, че следващия път не бива да забравя да си затвори очите.
	За няколко секунди изпита смазваща болка. Инстинктивно, без дори да се поглежда във водата, разбра, че отново е момче. Цялото тяло го болеше. Едва успя да слезе до нишата, където остави дрехите си. Докато се обличаше, ръцете му трепереха.
	— Радвам се, че няма нужда да идваме тук всеки път, когато трябва да се преобразя в гарван — каза той на Камелин.
	— Сега, когато ритуалът е извършен, е достатъчно да допреш чело до челото на Камелин, за да станеш отново гарван. Можете да го правите където поискате — обясни Нора.
	Джак беше много изморен и едва се мъкнеше по пътеката към имението Юел. Камелин отлетя напред, защото искал бързо да разкаже на Елан как е минал ритуалът, но Джак тайничко си мислеше, че гарванът просто няма търпение да разбере какво има за закуска.
	Когато влязоха в кухнята, Елан ги посрещна с бъркани яйца, препечени филийки и чай.
	— Точно от това имах нужда — благодари й Нора. — Хайде всички на масата!
	— Веднага! — изграчи Камелин и започна здравата да се тъпче.
	Джак се отпусна тежко на стола и заспа, преди да е опитал и хапчица от закуската.


	Когато се събуди, всичко го болеше. Огледа се объркано. Видя Нора да шета из кухнята и в миг си спомни всичко.
	— Колко дълго съм спал? — попита тихо момчето.
	— Към два часа. Как се чувстваш?
	— Като смазан!
	— Ще ти мине. Няма да е така всеки път, когато се преобразяваш. Сигурна съм, че ще става все по-лесно.
	В кухнята влетя Камелин и грациозно кацна на рамото на Нора.
	— Щом хапнеш, можем да започнем с уроците по летене — изграчи той.
	— Толкова скоро? — простена Джак.
	— Не отлагай днешната работа за утре, момче! Чакам те горе!
	На Джак и през ум не му беше минало, че ще трябва веднага пак да се преобразява.
	Колко много неща се случиха, откак дойде в къщата на дядо си. Животът му напълно се промени. Сега той беше гарван момче, също като Камелин, но дали щеше да се сдобие и с инстинктите на птица, както му каза Арана?
	Скоро щеше сам да разбере.


>	11. Уроци по летене

	Джак не можа да яде много. Когато свърши, се качи на тавана. Спря се в началото на стълбата. Видя, че табелата „НЕ МЕ БЕЗПОКОЙТЕ!“ още виси, и извика на Камелин:
	— Може ли да се кача?
	— Сам ли си?
	— Да.
	— Тогава идвай!
	Джак бе озадачен от потайността на Камелин, но веднага щом пъхна глава през вратичката в пода, разбра. Съдържанието на кошницата с аварийните запаси беше разпиляно по пода и той го сортираше на купчини.
	— Просто броя — обясни гарванът, — бива ме да броя.
	Джак гледаше с какво умиление Камелин слага продуктите един по един в кошницата.
	— Носиш ли ми нещо за урока по летене?
	Джак беше пъхнал две шоколадчета в джоба си.
	— Надявам се да ти харесат.
	Камелин взе шоколадчетата и ги подхвърли в кошницата. Изглеждаше много доволен.
	— Станаха двайсет и девет — обяви той, — а млечният шоколад ми е най-любим.
	Джак подозираше, че всичко, свързано с шоколада, му е любимо. Огледа се за лепкави неща по пода, подпря се с ръце и се качи в гарванарника.
	— Гледай къде стъпваш и не размествай нищо! — предупреди го Камелин.
	Джак изчака да му направи място и бързо се съблече.
	— Готов ли си?
	Джак кимна и наведе глава към Камелин. Двамата докоснаха челата си. Проблесна ярка светкавица и очите на Джак пак го заболяха, макар да бяха плътно затворени. Когато ги отвори, се беше преобразил в гарван.
	— Леле! Фантастично! Какво да правя сега? — изграчи той, размахвайки крила из тесния гарванарник.
	— По-бавно, по-бавно! Спри! Преди да се научиш да летиш, трябва да свикнеш да ходиш.
	Джак не осъзна колко сериозно говори Камелин, но когато спря да пляска с крила и направи няколко крачки, видя, че ходенето наистина не е толкова лесно, колкото очакваше. Изобщо не приличаше на това, с което бе свикнал.
	Краката му искаха да подскачат и ходенето напомняше повече на танц.
	— Не е зле — окуражи го Камелин, — но изглеждаш ужасно. Какво ти е на перата?
	Джак погледна крилата си, после се опита да види и гърба си.
	— Не, на главата. Перата ти стърчат.
	Камелин се опита да ги приглади, но точно когато реши, че е успял, те пак щръкнаха.
	— Предавам се! — изграчи той и театрално вдигна криле във въздуха.
	— Сигурно защото и косата ми не ще да стои мирно — обясни Джак.
	— Мислех, че просто не се решиш. Хайде стига сме си губили времето, да излизаме навън, където ще имаш повече пространство.
	Джак се приближи до прозореца и погледна надолу. Тънките му крачета се разтрепериха.
	— Много е високо!
	— Не оттук. Ела с мен, Елан ти е приготвила изненада.
	Джак последва Камелин и слезе някак по стълбата. Стигнаха до отворен прозорец в отсрещната стена на помещението. На дебело въже отвън висеше голяма кошница.
	— Качвай се вътре — показа му я развълнувано Камелин.
	Джак издрапа по летвата, подпряна на перваза на прозореца.
	— Слизаме! — извика Камелин, щом и двамата се озоваха в кошницата.
	С помощта на макара Елан внимателно ги спусна до земята.
	— Не очаквах да намеря и двама ви вътре. Камелин, ти не трябваше ли да летиш?
	— Исках да съм сигурен, че Джак няма да има проблеми.
	— Ти просто си един мързеливец! — престорено го смъмри момичето.
	Камелин изскочи на тревата. Джак подскочи на ръба на кошницата и от там — навън.
	— Добре, да започнем с основните неща — рече Камелин и показа на Джак как да подскача първо на единия си крак, после на другия, а после и с двата едновременно. — Сега си ти!
	Елан изръкопляска, когато Джак успя да последва Камелин и да обиколи градината.
	— Ще се видим по-късно! — извика тя и се скри в къщата.
	Джак слушаше внимателно учителя си и изпълняваше точно указанията му. Обучението вървеше добре и скоро той вече умело подскачаше и тичаше по моравата.
	— А сега какво искаш да правим? — попита Камелин.
	На Джак все още не му се мислеше за летене. Искаше му се да чувства земята под краката си колкото може по-дълго.
	— Може да поиграем футбол.
	— Не знам как.
	— Аз ще те науча, но ни трябва топка.
	— Да питаме Нора, тя може да намери нещо подходящо.
	Нора прерови едно от кухненските чекмеджета и извади старо топче за тенис на маса.
	— Това ще ви свърши ли работа?
	— Чудесно! — отговори Камелин.
	— А какво ще правите с него?
	— Ще играем футбол! — отвърнаха в хор двата гарвана и изскочиха в градината.
	— Да започваме! — изграчи Джак.
	Той обясни правилата, после си направиха врати от празни саксии в двата края на моравата. Един гълъб кацна на ремонтираната хранилка за птици, за да ги гледа. Джак откри, че да се рита с нокти е по-трудно, отколкото си е представял. Успя два пъти да вкара гол, Камелин още не бе отбелязал нито един. Когато отново дойде ред на Камелин да започне, Джак скочи насреща да му отнеме топката. Камелин се наведе, вдигна топчето с клюн и хукна към вратата.
	— Игра с ръка! — извика Джак. — Не може така, не е по правилата!
	— Аз нямам ръце! — опита се да отвърне Камелин с топчето в клюн.
	— Игра с клюн тогава! — възнегодува Джак. — И тя не е позволена!
	Камелин неохотно остави топчето в центъра на импровизираното игрище.
	— Нищо не каза за игра с клюн в началото — измърмори той недоволно.
	Играха, докато Елан не ги повика да пийнат по нещо. Джак тръгна към къщата. В този момент Камелин изграчи победоносно. Джак се обърна и видя топчето в своята врата.
	— Мамиш!
	— Напротив! — възрази Камелин.
	— Ако си я вдигнал, не се брои.
	Камелин не отговори нищо и Джак отиде при гълъба.
	— Ти видя ли какво направи?
	Гълъбът не отговори нищо, а Камелин избухна в смях.
	— Няма да научиш нищо от него, той не те разбира.
	— Мислех, че когато стана гарван, ще мога да разговарям с всички птици.
	— Само с интелигентни птици като гарваните. Гълъбите не говорят.
	Тогава обаче Джак забеляза вдлъбнатината в топчето.
	— Използвал си клюна, пробил си го!
	— Аууу, гледай! — възкликна Камелин и рязко смени темата. — Елан ни е донесла кейк.
	Той отлетя до масичката, където Елан бе оставила подноса.
	— Хайде, Джак, шоколадов е! — повика го той.
	Джак остави топчето и заподскача към пейката, но не можа да се качи горе. Елан подпря метлата на масата и Джак успя да се покатери по нея.
	— Умирам от глад! — рече той.
	— Аз какво ви разправям! Гладна работа си е да си гарван — заяви Камелин.
	— Джак не е закусвал, за разлика от други присъстващи — отбеляза Елан, гледайки право в Камелин.
	И на двамата се полагаше по едно парче, което те лакомо погълнаха.
	— Какво ще правим сега? Вече нямаме топка — каза Джак, когато приключиха.
	Камелин обикаляше около масата и кълвеше изпопадалите трохи.
	— Не бъди толкова алчен — смъмри го Елан, — остави нещичко и на врабчетата.
	— Но това са си моите трохички! — възкликна Камелин. — След като мен не ме пускате на хранилката за птици, защо тях ги пускаш на масата за пикник?
	— Мислех, че само лястовичките не обичаш — каза Джак.
	— Лястовичките и врабчетата — уточни Камелин. — Ако им позволиш, и трохата от клюна ти ще откраднат.
	— Не му обръщай внимание, Джак — рече Елан — той има проблем с почти всички птици, които влизат в градината.
	— А какво им е на врабчетата? — поинтересува се Джак.
	Елан въздъхна, взе подноса и остави Джак да слуша тирадата на Камелин за врабчетата.
	— Те са глупави — започна той, — постоянно нервничат, защото си мислят, че ще изскочи някой страшен вълк да ги изяде.
	— Вълк ли?!
	— Да — потвърди Камелин, — преди много векове Дагберт, царят на врабчетата, бил изяден от вълк и оттогава легендата се предава от поколение на поколение.
	— Но във Великобритания няма вълци!
	— Върви го кажи на някое врабче! — отвърна Камелин. — Нали ти казах, че са глупави.
	Джак с удоволствие би узнал повече за Дагберт и вълка, но Камелин реши, че е време да продължат урока. Приближи се до метлата и я срита. Тя се свлече от масата.
	— Готов ли си да опиташ кратък полет? — попита той.
	На Джак много му бе харесало да играе футбол, но това беше друга работа. Представа си нямаше какво да прави. Не усещаше да е придобил нито един птичи инстинкт.
	— Гледай! — каза Камелин, като разпери криле и се спусна грациозно върху земята. — Сега си ти!
	Джак впи нокти в масата. Тънките му крачета се разтрепериха. Той разпери криле, пое дълбоко въздух и направи крачка във въздуха. По-скоро се прекатури, отколкото литна до земята, и се наложи да направи няколко крачки, за да не падне при приземяването.
	— Май не беше много зле? — попита той обнадежден.
	— Ще трябва доста да поработим — измърмори Камелин.
	— Е, сега не мога да се кача горе за втори опит, защото някой изрита метлата.
	Камелин се огледа.
	— Ела с мен.
	Отидоха до алпинеума край плета, където беше тайната пещера на Камелин. По повдигнатия ръб бяха наредени големи камъни, но отзад алпинеумът се спускаше стръмно в цветната леха.
	— Идеално! — изграчи Камелин.
	Джак се съгласи. Върхът на алпинеума не беше толкова висок, колкото масата. Щеше да се качва по-лесно по камъните, а и приземяването щеше да бъде по-меко.
	Първата крачка във въздуха не беше лесна, но след като събра кураж и я направи, Джак успя да се спусне с разтворени криле. Кацането не беше от най-елегантните, но все пак това беше едва вторият му опит. След половин час бе постигнал значителен напредък. Камелин му показа как да използва крилата си, за да му помагат в подскоците. Упражняваха се по ниските клони на елите край масата за пикник. Скоро Джак се научи да скача от тревата на клон, после върху масата и накрая да се спуска до земята.
	— Страхотно е! Може ли да се качим по-високо? — попита той.
	— Няма проблем — отвърна Камелин.
	Джак беше на втория клон, когато Нора и Елан излязоха да видят как напредва.
	— Какви ги вършиш? — извика Нора уплашено. — Стой там, ще дойда да те взема!
	Но късно. Викът й сепна Джак, той изгуби равновесие, изграчи силно и падна от клона.
	— Джак! — изкрещя Нора.
	Вместо да тупне на земята, той инстинктивно разпери крила, размаха ги силно и се издигна високо във въздуха.
	— Летя! Летя! — изграчи той развълнувано.
	Падна по-бързо, отколкото се издигна.
	Камелин покри очите си с крило, а Нора и Елан стояха, зяпнали от изненада. После обаче бързо се окопитиха и се втурнаха към Джак, който тупна в цветната леха.
	— Не биваше да спираш да махаш с крила! — скастри го Камелин.
	Джак изохка.
	— Хайде. Ако не станеш, ще си имаме неприятности — прошепна Камелин, когато видя Нора и Елан да приближават.
	Нора се засуети около преобразеното момче, после погледна навъсено Камелин.
	— Мислех, че сме се разбрали днес да се занимавате само с основните неща — каза тя. — Нищо не съм споменавала за дървета.
	— Аз съм виновен — призна Джак, — аз поисках да се качим по-високо. Но съм добре, нямам нищо счупено.
	— Мисля, че за днес стига.
	Нора влезе в хербориума и излезе от там с пелерината си. Уви Джак с нея, така че се подаваше само главата му.
	— Ако се преобразиш тук, ще ти бъде по-лесно да се качиш по стълбите — каза тя.
	Джак и Камелин допряха чела. Светкавицата уплаши няколко врабчета, накацали по хранилката за птици. Джак беше сигурен, че чу Камелин да се смее.
	— За обяд ще си направим пикник край езерото — каза Нора, — така че когато сте готови, идвайте.
	— Там ще ти разкажем повече за котела — допълни Елан.
	— Може ли аз да му разкажа за Съкровището на Анун? — развълнувано попита Камелин.
	— Защо не? — съгласи се Нора. — Само се придържай към фактите.


	Когато отново се преобрази в човек, Джак беше потен и лепкав. Дори на отворен прозорец пладнешката жега в гарванарника беше непоносима. Във вътрешния двор не беше по-добре. Когато стигна до езерото, всички се бяха скрили под сенките на големите върби. Нора беше постлала одеяло, а Елан й помагаше да извадят храната от голямата кошница. Край водата беше прохладно, а дългите тънки листа на върбите нежно се полюшваха напред-назад от лекия ветрец.
	— Донесох ги да ги покажа на Джак — каза Нора, като извади нещо от дъното на кошницата и го остави внимателно на одеялото.
	Беше голям пакет, увит в плат и завързан е въженце. Вместо да развърже възела обаче, тя взе пръчицата си и три пъти почука с нея по пакета. Въженцето се развърза и платът се разви, разкривайки три метални предмета. Бяха подредени един върху друг, напълно еднакви по форма и размер. Не светеха, не искряха, не изглеждаха скъпи, но явно бяха много стари, защото металът беше позеленял. В долната си част имаха дупки.
	— Когато преминеш през прозореца във времето, трябва да търсиш плочи като тези — обясни Нора.
	— Плочите за котела!
	— Да. В бронза на всяка е гравирано различно дърво.
	Елан посочи една по една всички плочи.
	— Тук са Бук, Бор и Зеленика, за които се грижа аз.
	— При мен са Леска, Ябълка и Бряст, а Арана пази Самодивско дърво, Ясен и Бреза.
	— Липсват онези, които аз взех от кладенците на Глога, Дъба и Върбата — въздъхна Камелин. — Точно тях ще търсим с теб.
	— Но аз мислех, че са общо тринайсет? — озадачи се Джак.
	— Последната не е със същата форма — поясни Елан, — тя е плочата за основата…
	— … кръгла е и виси на стената до вратата! — довърши Джак, сещайки се къде е виждал зелена метална плоча с дърво на нея.
	— Именно — потвърди Елан.
	— Името на къщата и фамилията, която съм приела, би трябвало да ти подскажат къде е била преди — добави Нора.
	— Юел! — възкликна Джак. — Кладенецът на тиса!*
	[* Yew well — (англ.) „кладенецът на тиса“. Произнася се по същия начин, както и името на имението Юел (Ewel). — Б.пр.]
	Камелин плесна с крила и заподскача наоколо, за да покаже колко е доволен, че Джак най-после сам се е сетил за нещо.
	— Гравираните дървета символизират определено време от годината. Всяка плоча висеше на своето дърво до свещен кладенец. На всеки празник на Гласруенската планина пазителите на кладенците носеха своите плочи, аз ги свързвах и използвах котела и златния жълъд за ритуалите — обясни Нора.
	— Кладенецът в нашата градина е на Тиса. Гуилам се грижеше за кладенеца на Дъба в Свещената гора, а този в края на Гласруенската гора, където видя Дженет, е кладенецът на Глога — включи се и Камелин.
	— Когато всички се свържат заедно, изглежда така — каза Елан, като извади една от книгите на Нора от кошницата. Разтвори я и показа на Джак рисунка на котела.
	Нора почука три пъти по страницата с пръчицата си, рисунката оживя и се завъртя. Джак беше зашеметен. Котелът се въртеше съвсем бавно и той се взря внимателно в плочите. Не се виждаха дупки на местата, където се свързваха. Котелът изглеждаше много по-голям, отколкото си беше представял.
	— Къде са дупките? — попита той.
	— Ако не си помагахме с малко магия, щеше да тече — отговори през смях Нора.
	— Котелът е едно от четирите съкровища на Анун… — поде Елан.
	— Нали аз трябваше да разкажа това! — прекъсна я възмутено Камелин.
	— Давай — усмихна се момичето, — а когато свършиш, можем да похапнем.
	— Имало четири големи съкровища — бързо заразказва Камелин, — първото било Мечът на силата — боен меч, чийто собственик ставал невидим, стига да го използва за добро.
	— А второто? — попита Джак.
	— Второто било Копието на справедливостта. То не наранявало никого, който говори истината. Третото било Камъкът на съдбата, който можел да разкрие бъдещето ти.
	— А четвъртото — котелът? — предположи Джак.
	— Да, само че аз разказвам! — рече сърдито Камелин, но като видя намръщеното лице на Нора, бързо продължи. — Котелът бил единственият начин за пренасяне на предмети от единия свят в другия. Наричали го Котела на живота. С него можел да се отвори Западният портал и да се донесат листа от Крохановото дърво за еликсира или жълъди с хамадриади. Пропуснах ли нещо?
	Нора поклати глава и се усмихна на Камелин, после се обърна към Джак.
	— Всяко от съкровищата има сила, която се използва заедно с друидски златен жълъд, да отваря портал към Анун. Другите вече не са на Земята и техните входове са запечатани. Единственият останал е Западният портал над Гласруенската планина, но и той не може да се отвори без котела.
	На Джак изведнъж му стана ясно защо е толкова важно да намерят плочите за котела. Докато другите бъбреха и хапваха, той седеше умълчан. Залогът беше голям.


	След обяда Нора изкара лодката и заедно отидоха до острова на Герда. Вместо да лети, Камелин кацна на носа като изваяна фигура. Разведоха Джак из острова, а Герда дойде, щастливо поклащайки се, да ги поздрави. На връщане Джак и Елан слязоха от лодката и се поплискаха в плитчините.
	— Май трябва да облечеш нещо сухо — засмя се Нора, като видя подгизналите му дънки.


	Събраха нещата в кошницата, а Джак сгъна одеялото и го занесе в кухнята, после се качи горе да се преоблече. Още преди да отвори вратата на стаята, усети, че нещо не е наред. Долови позната миризма. Щом надникна вътре, изстина. Завивката беше наполовина смъкната от леглото, нощното шкафче беше преобърнато, а Книгата на сенките лежеше отворена на пода. Навсякъде имаше разпиляна пръст. Джак гледаше ужасен опустошената стая.
	— Елан! — извика той.
	— Какво има?
	— Някой е влизал в стаята ми.
	Елан дойде и погледна.
	— Не съм била аз!
	— Знам!
	Джак започна отчаяно да рови.
	— Златният жълъд! Няма го!


>	12. В тунела

	Джак продължи да претърсва стаята, а Елан отиде да намери Нора и Камелин. Златният жълъд никъде го нямаше.
	Нора застана на прага и подуши въздуха.
	— Оставих го на шкафчето — увери я Джак. — Сигурен съм.
	— Спригани! — рече тя. — Кога го видя за последно?
	Джак едва сдържаше сълзите си:
	— След закуска. Ти ми го върна след ритуала и аз го оставих на шкафчето, заедно с Книгата на сенките и пръчицата. Как са разбрали къде да го търсят?
	— Сприганите надушват златото, а усетят ли веднъж миризмата, не се отказват. Може би когато са прокарали тунела до вашия парник и кухнята онази нощ, не са били просто на лов за плъхове — предположи Нора.
	— Вижте това! — изграчи Камелин, подал глава през прозореца. — Долу на тревата!
	Всички се скупчиха около него. Джак видя дупка, също като тази в пода на кухнята.
	— Е, това обяснява как са се вмъкнали. Очевидно са прокопали тунел под плета и са се качили по стената. Ето, дори са свлекли бръшляна — отбеляза Елан.
	Нора крачеше напред-назад.
	— Трябва да е станало, докато бяхме на острова, и дърветата не са успели да ни предадат съобщение. Не е типично за сприганите да правят такива неща посред бял ден. Обикновено предпочитат нощта, а и не припарват тук, защото имаме твърде много защити. Това никак не ми харесва!
	Джак приседна на ръба на леглото и захапа пръста си.
	— Съжалявам, много съжалявам! Ти ми даде жълъда да го пазя, а аз го изгубих.
	— Не се тревожи, Джак! — успокои го Нора, — не си виновен. И аз си мислех, че тук жълъдът е в безопасност, но явно съм грешала. Не съм очаквала някой да мине под плета.
	— Но нали жълъдът ти е нужен за ритуала! Ще можеш ли да си го върнеш?
	— Ще ни трябва помощ — каза Елан.
	— Така е — съгласи се Нора. — Елан, върви да намериш Мотли, а Камелин може по-късно да литне до Тимъри. Довечера ще се съберем да решим какво да правим.
	Джак беше твърде разстроен, за да пита кой е Тимъри.
	— Остави на нас — каза му Нора, — в момента нищо не можем да направим.
	Джак се чувстваше ужасно. През главата му мина друга страшна мисъл.
	— Къде е Орин? Последния път, когато я видях, спеше на възглавницата ми.
	— Орин! — развикаха се всички.
	Нора, Джак и Камелин се разтичаха из къщата да я търсят.
	— Няма я — изкрещя Джак, — взели са и нея! Аз съм виновен за всичко!
	Нора го прегърна през раменете.
	— Ще я върнем, стига да можем — каза тя. — Сега свали тези мокри дрехи. Ще се видим в кухнята след десет минути, за да съставим план. Това не може да чака до довечера.
	Джак се преоблече колкото може по-бързо. Как щеше да каже на Мотли, че сестра му е изчезнала? По бузите му се търкаляха сълзи, но нямаше време за плач. Трябваше да бъде силен, да помогне на другите да намерят Орин. Слезе долу, взимайки по две стъпала наведнъж, и влетя в кухнята. Мотли стоеше на масата и говореше с Нора. На Джак не му трябваше пръчицата, за да разбере, че плъхът е разстроен.
	— Какво става? — попита той шепнешком Камелин.
	— Нора ще слезе по тунела на сприганите, за да се опита да спаси Орин и да си върне златния жълъд. Мотли иска да отиде с нея, но Нора отказа, защото е твърде опасно. Разбраха се той да събере Нощните стражи и да пазят дупката. Ще дежурят, докато Нора се върне.
	— Искам да дойда с теб — каза Джак със силен, леко треперещ глас.
	— Прекалено си голям за дупката — възрази Нора.
	— Ако ти можеш да се вмъкнеш, и аз ще мога.
	— Хм… — замислено отговори Нора, — има нещо, което не съм ти казвала. За да сляза по тунела, аз ще си променя формата. Ще се превърна в нещо различно.
	Джак си спомни думите от Книгата на сенките: „Шанаки, Владетел на тайните и древните ритуали, Пазител на Свещената гора, Лечител, формоизменител и най-мъдра на Земята“. Значи това е тя!
	— Твърде рисковано е да влезеш в тунела — продължи Нора.
	— Предстои да се върна в миналото! Как може тунелът да ме плаши? Трябва някак си да помогна. Двамата с Камелин можем да се преобразим. Ако се наложи, ще се отбранявам с клюна и ноктите си.
	Камелин се намръщи и изграчи:
	— Мисля, че е по-добре да останем тук.
	— Аз пък мисля, че трябва да отидем!
	Джак изпъна рамене, скръсти ръце и стисна зъби.
	— Съгласна съм с Джак — подкрепи го Елан, която тъкмо влизаше от градината.
	— Сигурни ли сте? — попита ги Нора.
	— Абсолютно! — отвърнаха в хор двамата.
	— Тогава по-добре бързо да измислим плана. Не се знае откога липсва Орин. Трябва да проследим тунела и да видим докъде води. — После се обърна към Джак и Камелин. — Не се знае с какво ще се сблъскаме. Искам да ми обещаете, че при първия знак за опасност се връщате възможно най-бързо в къщата.
	— Обещаваме! — отговориха двамата в хор.
	— Добре, значи се разбрахме. Щом си върнем Орин и жълъда, аз ще затворя тунела, така че да не могат никога вече да се върнат — добави Нора. — Готови?
	Всички кимнаха. Джак и Камелин допряха чела и кухнята се освети. Дрехите на Джак се свлякоха на пода. Той се измъкна от тях и се приближи до Камелин. Нора вдигна ръце, завъртя се бавно и с всяко завъртане тялото й ставаше все по-малко, докато се превърна в голяма фретка* с красива сребриста козина. За изненада на Джак Елан също вдигна ръце, завъртя се и започна да се смалява.
	[* Фретка — декоративен пор]
	— Не знаех, че и Елан може да променя формата си! — прошепна той на Камелин.
	— Тя може да прави всичко, което и Нора — обясни Камелин. — Гледай!
	Очите на Джак се разшириха от изумление, когато пред очите му се появи още една фретка, само че кафеникава. Тя отърси козината си и се огледа. Зелените й очички проблеснаха и тя бързо отиде при останалите.
	— Затвори си клюна! — смъмри го Камелин. — Нора казва, че не е възпитано да се зяпа.
	Джак беше твърде шокиран, за да отвърне нещо.
	— Хайде — подкани ги Нора, — и нито звук, докато сме в тунела.


	За изненада на Джак тунелът беше почти приветлив. Сприганите бяха уплътнили и изгладили стените и пода. Нора вървеше най-отпред, следвана от Джак, Камелин и накрая Елан. На Джак му беше трудно да не изостава от Нора, която тичаше бързо-бързо, а той тепърва свикваше с новите си крака.
	Навътре тунелът ставаше все по-тъмен.
	Никой не продумваше. Бяха вървели около десет минути, когато Нора изведнъж спря и Джак едва не се удари в нея. Чу се шумолене на пера и Камелин се блъсна в него.
	— Шшшт! — прошепна Нора. — Виждам светлина отпред! По-бавно!
	След малко се чуха високи гневни гласове. Четиримата се спряха в края на тунела, който се отваряше в кръгла пещера. В средата около малък огън седяха трима спригани. Над пламъците имаше триножник, на който висеше гърне с вода. Сприганите носеха стари филцови шапки със забучени изгасени свещи. Най-близкият беше стъпил върху торба, вързана с шнур. На Джак му се стори, че нещо в нея мърда.
	— Аз казва одерем сега и сготвим! — изписка най-близкият сприган.
	— Луд ли си, Груб! — отговори средният. — Ако разбере, вожд нас живи одере!
	— Уиф прав — изсумтя третият, — как обясниш къде вътрешности? Ти знае, той винаги яде най-хубаво, а ти кога последен път видял крехък женски плъх — все жилави.
	— Да, Груб, кажи нас с Пинч как обясни — пригласи Уиф.
	— Аз просто не разбира защо той яде всичкото хубаво месо! — измърмори Груб.
	— Защото Вожд, затова! — обясни Пинч.
	— Добре. Аз кажа намерили мъртва и не става за ядене, затова одрали и изхвърлили месо.
	Настъпи мълчание. Другите двама спригани кимаха. Джак съзнаваше, че трябва бързо да предприемат нещо, иначе Орин щеше да бъде изядена.
	— Да, защо за Негово Височество най-вкусното, като ние го ловим? — съгласи се Уиф.
	Груб и Уиф погледнаха Пинч. Преди той да отговори, Нора се обърна и кимна.
	— Сега! — прошепна тя.
	Двете с Елан се втурнаха напред. Сприганите скочиха.
	— Фретки! — изпищя Груб и скочи зад Пинч.
	Нора грабна торбата със здравите си зъби, а Елан се приближи до огъня. Нора се обърна и се завтече обратно по тунела. Джак и Камелин допряха чела и пещерата се изпълни с ослепителна светлина. Преди да изгасне, те отново се докоснаха и светлината избухна повторно. В пещерата кънтяха пронизителните писъци на сприганите. Елан дръпна единия крак на триножника и гърнето се обърна върху огъня. Пламъците изсъскаха и угаснаха и всичко потъна в мрак.
	— Насам! — извика Елан на Камелин и Джак.
	Двамата хукнаха към тунела, където стоеше тя, и тримата побягнаха с всички сили.
	Към средата на пътя чуха пискливи викове и крясъци току зад себе си. Сприганите ги наближаваха. От време на време Джак виждаше светлината, която проблясваше все по-близо, явно съществата скъсяваха разстоянието.
	— По-бързо! — извика Елан.
	Останали без дъх, Джак и Камелин успяха да стигнат до градината, преди сприганите да ги настигнат. Слънчевата светлина за миг ги заслепи. Те дишаха тежко и чакаха Елан. Мотли и Нощните стражи бяха развалили кръга около изхода на тунела.
	— Къде е Нора? — попита задъхан Камелин.
	— Влезе вътре — отговори Мотли с треперещ глас. — Сприганите долу ли са?
	— Бягайте! — изкрещя Елан, като изскочи от дупката. — Сприганите скоро ще са тук, не им давайте да ви хванат!
	Плъховете се пръснаха, а Нора излезе от кухнята. Беше върнала човешкия си облик и държеше пръчицата си високо във въздуха. Джак очакваше, че ще запечата входа на тунела, но вместо това тя зачака. Първо се подаде една глава, после и тримата спригана се измъкнаха от дупката.
	— Намясто! — извика Нора.
	Сприганите спряха. От пръчицата на Нора проблесна светлина.
	— Взели сте нещо, което ми принадлежи — каза тя.
	— А ти взе нещо, което е наше, и си го искаме обратно! — изписка Пинч.
	Никой не каза нищо повече. Нора чакаше търпеливо сприганите да й дадат златния жълъд. Те закриха очи срещу ослепителната светлина на пръчицата. Размърдаха се в очакване тя да им върне торбата. Изведнъж ноздрите на Джак доловиха миризма на изгорено. Другите също я усетиха и заоглеждаха сприганите, предполагайки, че свещта е подпалила шапката на някого от тях.
	— Не! — извика Нора, когато видя какво гори.
	Беше въжето между Груб и Уиф.
	Твърде късно. Въжето изгоря и Уиф и Пинч се втурнаха обратно в тунела. Груб започна да расте. Скоро надмина кухненския прозорец, но не спря, докато не стигна до стряхата.
	— Превръща се във великан! — предупреди Елан.
	Груб се завъртя непохватно. Разби масата за пикник и смаза пейките. Нора насочи пръчицата си към рамката на бръшляна и я изви на спирала. Жилавите стъбла се надигнаха нагоре и започнаха да се увиват около краката, тялото и ръцете на Груб. След секунди той заприлича на старо дърво. Остана да се вижда само част от лицето му. Доволна от резултата, Нора свали пръчицата.
	— Така поне няма да стъпче никого. Добре ли са всички?
	Уиф и Пинч не се виждаха никъде. Мотли и Нощните стражи се измъкнаха от бараката и дойдоха при другите пред кухненската врата.
	— Дума да не чувам от теб! — предупреди Нора Груб.
	Неподвижният гигантски сприган се намръщи сърдито.
	— Върнахте ли я? — прошепна Мотли.
	— Да — съобщи Нора за всеобща радост. — В кухнята е, но е в шок. След минута можете да я видите.
	— Ами златният жълъд? — попита Джак.
	— Надявах се, че и той ще се окаже в торбата, но го нямаше.
	Всички добиха угрижен вид.
	— Как се запали въжето? — поинтересува се Елан.
	— Ето как — изграчи Камелин. В клюна си държеше нещо като газена лампа, закачена на дълга сребърна пръчка.
	Имаше нещо странно в тази лампа. Вместо светлина, на Джак му се стори, че вижда малък зеленикав силует.
	— Какво е то? — попита Нора.
	— Моля Ви, не ме наранявайте! — изписука изплашено гласче от лампата.
	— Мили Боже! — възкликна Нора. — Това е дракон!
	— Дракон ли?! — ахна Джак.
	Всички се скупчиха да зърнат малкото същество.
	— Никой няма да те нарани — увери го Нора. — Да те извадим от там. После ще ни разкажеш какво правиш при сприганите.
	Елан взе лампата от Камелин и потърси резето за отваряне. Лампата обаче беше плътно запечатана.
	— Няма начин да се измъкна — каза тъжно дракончето. — Клетката е направена от специален магнитен метал. Сприганите го запоиха, за да не можете да я отворите. Опитах се да я стопя с пламъците си, но без полза. Ще си остана затворен тук завинаги!
	— Затвори очи! — каза му Нора.
	Когато дракончето покри плътно лицето и тялото си с криле, тя махна с пръчицата си и я насочи към върха на лампата. Лампата се разби на стотици парченца и оттам се изтърколи малко зелено драконче с красиви лъскави люспи и лилави крилца.
	— О, покорно ви благодаря! — поклони се то на Нора. — Чаркъл на вашите услуги!
	— От години не бях виждала дракон — започна тя.
	— Аз пък никога! — не се сдържа Джак и продължи да зяпа с отворена човка.
	— Уловиха ме като бебе — заразказва Чаркъл. — Бях им нужен заради пламъците. Дърпаха ме за опашката, за да си палят свещите. И сега пак ме дърпаха, докато бягаха през тунела. Съжалявам за великана, но това беше единственият ми шанс да избягам. Не им е разрешено да ме вадят навън, но толкова искаха да си върнат плъха, че Груб явно забрави, че вися на колана му.
	— Мразя сприганите! — изграчи Камелин.
	Всички плъхове кимнаха в знак на съгласие.
	— Е, сега си свободен да си вървиш у дома — каза мило Нора.
	— Свободен… — повтори Чаркъл замечтано, а от търкулналите се по бузите му сълзи се вдигна пара. — У дома…
	— Къде е домът ти? — попита го Джак.
	— Семейството ми има гнездище в една от пещерите на Уестууд.
	— Защо не поостанеш няколко дни при нас, а после ще те заведем у дома? — предложи Нора. — На Джак ще му трябва място, на което да се упражнява да лети, а Уестууд е идеално място за целта.
	— Много мило — отвърна Чаркъл и избърса последните сълзи.
	— Значи решено — усмихна се Нора.
	— А какво ще правим със златния жълъд? — попита Джак.
	— Прощавайте — намеси се Чаркъл, — златен жълъд ли казахте?
	Всички го погледнаха обнадеждено.
	— Един дребен човек с дълъг нос каза на вожда Нъкъл откъде може да вземе златен жълъд. Обясни му, че неотдавна някакво момче било намерило такъв, и той прати Уиф, Пинч и Груб да го търсят.
	— Богито! — възкликна Елан. — Трябваше да се сетим!
	— Малкият човек показа на вожда нещо, което наричаше „фенерче“. Вождът беше много впечатлен, че може да пали и гаси светлината без пламък. Съгласи се да го размени за златния жълъд.
	— Но аз все още не разбирам откъде богито знае за него! — каза Джак.
	— Работата на богитата е да знаят всичко. Информацията е основният им бизнес. Няма да се изненадам, ако това боги е Пийбоди. Мисля да разбера какво се случва — отвърна Нора замислено.
	Джак беше притеснен. Пийбоди не му хареса още първия път, когато го видя в гората Нютън Гил.
	— Малкият мъж беше в залата точно преди да се появите вие — продължи Чаркъл. — Той взе златния жълъд и даде фенерчето на вожда Нъкъл.
	— И как ще си го върнем, след като вече не е у сприганите? — навъси се Джак.
	— Няма защо да се тревожим. Много скоро вождът Нъкъл ще разбере, че е допуснал голяма грешка. Сам ще се втурне да търси златния жълъд — рече Нора.
	— Как така? — не разбра Джак.
	— Сприганите вярват, че всяко злато им принадлежи, но не и това, което идва от Анун. На всичко отгоре са го откраднали от друид. Не мисля, че вождът ще остане очарован, когато узнае. Ще му изпратя съобщение и покана за среща. Ако не ми върне златния жълъд до края на месеца, ще го смаля колкото кибритена клечка. И тогава няма да бъде вече вожд, защото само най-големият сприган може да бъде вожд.
	— Само да знаехме къде да го намерим — отбеляза Елан. — Тия тунели са дълги километри.
	— Аз мога да ви покажа — предложи Чаркъл. — Познавам тунелите, с години ме влачиха по тях в тази лампа.
	— Ти няма да слизаш повече долу! — твърдо рече Нора. — Ще изпратим Тимъри. Ти ще му обясниш как да намери Нъкъл. Тимъри се ориентира отлично, а е и много смел.
	Камелин клатеше многозначително глава зад гърба на Нора. Джак пък с нетърпение очакваше да се запознае с Тимъри, но преди това искаше да види един друг приятел.
	— Може ли вече да идем при Орин? — попита той.
	Оставиха огромния сприган в градината, върнаха се в кухнята и се събраха около Орин. Козинката й беше разрошена и част от мустаците й — увиснали. Изглеждаше уморена. Всички много се радваха, че е отново при тях.
	— Съжалявам! — каза Джак. — Ще ми простиш ли?
	— За какво да ти прощавам? — отвърна Орин. — Сприганите търсеха златния жълъд. Ако си бях стояла мирно, нямаше да ме забележат, но аз се паникьосах и се стрелнах под завивката. Цялата бъркотия в стаята ти се получи, докато се опитваха да ме хванат.
	— Трябва да се погрижим да не се върнат отново — напомни Елан.
	— Права си — съгласи се Нора и излезе с пръчицата си в градината.
	От кухненския прозорец Джак видя как Нора „посади“ един храст върху дупката. Изведнъж се почувства смазан.
	— Може ли вече да се преобразя? — попита той Камелин и се вмъкна в купчината си дрехи.
	— Затворете си очите — предупреди Камелин останалите и докосна челото на Джак.
	— Кога ще дойде Тимъри? — попита го шепнешком Джак.
	— След мръкнало. Той спи през деня, а по цяла нощ се прави на смел.
	— Слушай, Камелин — намеси се Нора, която тъкмо влизаше в кухнята, — да не си казал и една лоша дума за Тимъри!
	— Тимъри язовец ли е? — попита Джак.
	— Това си го биваше! — Камелин избухна в смях. — Тимъри е малък колкото кибритена кутийка. Прилеп е.
	— Прилеп ли?
	— Прилеп — повтори Камелин. — Склонен е да изпада в състояния на прекомерно въодушевление. Няма да ти хареса.
	— Достатъчно! — предупреди го Нора. — Сега предлагам всички да си починем и да се съберем отново по здрач, когато дойде Тимъри. Да не забравиш да го известиш, Камелин!


	Камелин направи физиономия и Джак се зачуди дали не ревнува от малкия прилеп. Докато се качваше по стълбите с Орин на рамо, се почувства страшно изморен. Просна се на леглото, а Орин се сви на възглавницата. Беше тежък ден, а още не беше приключил. Когато Тимъри пристигнеше, щеше да има събрание. Замисли се колко много странни неща се бяха случили, откак погледна в Казана на гарвана тази сутрин. Камелин се оказа прав. Не беше лесно да си гарван. Джак се прозина и скоро заспа.


>	13. Срещи

	Джак се събуди от почукване по прозореца. Той се изправи рязко в леглото, а Орин скочи разтреперена от рамото му.
	— Не се притеснявай, мисля, че е Камелин! — успокои я той, виждайки познатия черен силует, кацнал на перваза.
	— Време е за срещата — съобщи Камелин. — Нора ти напомня да си вземеш пръчицата, за да можеш да разбираш всичко.
	— Ти няма ли да идваш?
	— Аз отивам да повикам Тимъри, няма да се бавя.
	Джак взе пръчицата и тръгна към кухнята. Мотли и останалите Нощни стражи вече бяха насядали по обърнатите чаши. Джак се настани на свободното място между Нора и Елан. Орин слезе по ризата на Джак и изтича при брат си. Чаркъл стоеше на рамото на Елан, а Герда — до вратата към вътрешния двор.
	— Тимъри трябва да дойде скоро — оповести Нора, — тогава ще започнем.
	Джак чу звук от махане на крила и Камелин влетя в кухнята. Насочи се към рамото на Нора, но бе изпреварен от малкия прилеп, който се стрелна след него през прозореца. Камелин направи кръг и кацна грациозно на другото й рамо.
	— Мисля, че ти можеш да се преместиш на табуретката — предложи му Нора.
	Камелин се намръщи, но скочи на масата и отиде на високата табуретка до Елан.
	— За онези от вас, които не го познават, това е Тимъри — представи го Нора.
	Чаркъл изпърха с крилца към рамото на Нора и също се представи:
	— Аз съм Чаркъл от рода на Уестуудските драконети.
	— Изключително ми е приятно да се запознаем — отговори Тимъри.
	— А това е Джак — каза Нора. Момчето се изправи и се усмихна на прилепа.
	— О, Джак Бренин! Толкова много съм слушал за теб. Много се радвам най-после да се запознаем. Ако мога с нещо да ти бъда полезен, само кажи!
	Камелин въздъхна тежко и подчертано отегчено.
	— Приятно ми е — отговори Джак.
	— О, не, удоволствието е изцяло мое, чест е за мен да… — рече Тимъри, но Нора го прекъсна и насочи вниманието им към това, за което се бяха събрали.
	— Трябва да обсъдим един важен въпрос — започна тя. — Имахме дълъг и изморителен ден и колкото по-рано стигнем до решение, толкова по-добре. Трябва да си уредя среща с вожда Нъкъл. Златният жълъд трябва да се намери и да се върне, иначе няма да можем да извършим ритуала и да отворим прозореца във времето. Повечето от вас вече са наясно с това. Чаркъл, предполагам, че Елан ти е разказала за нашите проблеми?
	— О, да — потвърди дракончето. — Какво мога да направя аз?
	— Можеш да обясниш на Тимъри как да намери вожда Нъкъл, за да предаде съобщението ми. Направила съм малка дупчица в основата на бодливия храст, така че Тимъри да може да влезе в тунела.
	Чаркъл се зае да описва пътя през тунелите към покоите на вожда Нъкъл, а Нора рисуваше скица върху лист хартия.
	— Влизаш в тунела и вървиш по него, докато стигнеш до първата пещера. После по отсрещния тунел стигаш до още по-голяма зала. Там ще видиш множество тунели в различни посоки. Подуши, за да откриеш този, който ти трябва: тунелът на вожда е най-миризливият. Трябва да говориш задължително с него, никой от останалите няма да направи нищо без негово разрешение. Вождът живее в голяма зала, осветена от свещи. Макар да живеят под земята, сприганите не обичат тъмнината. В дъното на залата ще видиш голям златен стол — като трон. Там ще намериш вожда Нъкъл.
	— Запомни ли? — попита Нора.
	Тимъри кимна, после кацна върху масата и започна внимателно да разучава схемата, начертана от Нора.
	— Ясно! — изписука той. — Ще бъде голямо приключение! Има да разказвам за него на внуците си. Ще го нарека „Тимъри в леговището на спригана“. Или пък „Тимъри и вождът на сприганите“…
	Всички се разсмяха, без Камелин. Нора почука с пръчицата си по масата, за да въдвори ред, и започна да раздава инструкции.
	— Предлагам Нощните стражи да не се делят, Мотли. Когато сте заедно, е по-безопасно. Ще бъде полезно да патрулирате в градината. Най-голямото ми притеснение е сприганите да не се появят отново отнякъде, преди да съм говорила с вожда Нъкъл.
	Мотли кимна, но изглеждаше угрижен.
	— Не се притеснявай! — успокои го Нора. — Ако минат през тунела, няма да могат да излязат заради бодливия храст отгоре. Ще имате достатъчно време да вдигнете тревога. Ако видите сприган, пръснете се в различни посоки: те са вързани един за друг и това ще ги затрудни.
	Мотли се опита да си придаде смел вид, но Джак виждаше, че все още е разтревожен.
	— Тимъри, щом предадеш съобщението ми, върни се колкото можеш по-бързо, за да знам, че си добре. После можеш да се присъединиш към наблюдението да ми докладваш, ако забележиш нещо необичайно.
	— Нека докладват на мен. Ако има проблем, мога да вдигна тревога — предложи важно Камелин и за демонстрация нададе гарваново бухане.
	— Щом си сигурен… — рече Нора.
	— Сигурен съм — потвърди Камелин, безкрайно доволен от себе си.
	— Добре, остава Герда — продължи Нора. — Бих искала тази вечер да спиш в кухнята. Знаеш какво да правиш, ако някой се вмъкне.
	Герда кимна и се заклатушка към сламената кошница, която Нора й бе приготвила до бюфета. Изтръска няколко пъти опашката си, после се настани вътре и скри глава под крилото си.
	Нора взе малък плик, адресиран до вожда Нъкъл, и го остави пред Тимъри.
	— Готов ли си? — попита го тя.
	Прилепчето кимна, взе плика между зъбите си и излетя с пърхане от кухнята.
	— Докато Тимъри го няма, ще приготвя вечеря. Когато се върне, ще хапнем и ще се приготвим да слезем отново в тунела, но ти, Камелин, ще останеш тук. Ако се появи проблем, ще повикаш Тимъри и той ще дойде да ни намери.
	— Защо винаги пропускам най-интересното? — оплака се Камелин.
	— Това не е игра! — напомни му Нора.
	— А аз какво ще правя? — попита Джак.
	— Ти можеш да дойдеш с нас. Имам специална задача за теб. Ще останеш в тунела, докато аз разговарям с вожда Нъкъл, без да те виждат.
	Нора тъкмо сложи масата и Тимъри се появи. Той се стрелна през кухненския прозорец и се захвана с нокти за пелерината й.
	— Вождът Нъкъл не остана доволен, но се съгласи да се срещне с теб.
	— Отлично! Заповядайте на масата. След вечеря тръгваме.
	Когато приключиха, Джак се качи на тавана, за да се преобрази. Чу, че Камелин е в гарванарника, но вместо да слезе, гарванът само подаде глава през вратичката над стълбата.
	— Ела първо тук — каза той, — имам изненада за теб.
	Джак се качи горе и пъхна глава през дупката.
	— Виж, това е за теб!
	Момчето погледна накъдето му сочеше Камелин. До кошницата на гарвана имаше мека възглавница.
	— Страхотно!
	— Харесва ли ти?
	— Много! Това значи ли, че довечера може да спя при теб?
	— Идеята беше на Нора, но и аз щях да го предложа, ако пръв се бях сетил. Тя мисли, че тук двамата с Орин ще бъдете в по-голяма безопасност. Аз мога да ви защитя. Само аз мога да издавам гарваново бухане.
	Елан повика Джак от градината. Чакаше го да го свали с кошницата. Джак допря чело в челото на Камелин и след като се преобрази, се заклатушка надолу по стълбата, качи се на перваза и скочи в кошницата. Вече беше долу на тревата, когато се появи и Нора.
	— Готови ли сте?
	— Готови сме! — отговориха двамата в хор.
	Нора насочи пръчицата си към бодливия храст и на негово място се появи дупка. Двете с Елан се завъртяха бавно и отново се превърнаха в една сребриста и една кафеникава фретка.
	— Джак, искам ти да носиш това. Ще ми трябва, когато стигнем до пещерата — каза Нора и побутна пръчицата си с лапичка.
	Джак я взе с клюна си и последва двете фретки в тунела. Не спряха, докато не стигнаха до входа на пещерата, където предишния път намериха Орин.
	— Вие двамата стойте тук, аз ще изчакам вожда Нъкъл в залата — прошепна Нора.
	Тя пристъпи в мрака на пещерата и си върна обичайната форма, след което взе пръчицата от клюна на Джак. Той се изненада колко дребничка изглежда Нора, седнала приведена на земята. Джак и Елан се свиха в началото на тунела, за да не се виждат. Не се наложи да чакат дълго. След малко от тунела отсреща се появи странно на вид същество, по-високо от другите спригани, които Джак бе виждал. Очите му бяха толкова близко разположени, че почти се допираха, а едното беше малко по-високо от другото. Имаше широка, разкривена уста, пълна със зъби като иглички. Големият му нос беше широк почти колкото устата.
	— Това е другата причина да стане вожд — обясни Елан шепнешком, — има по-добро обоняние от останалите.
	Някои от другите спригани имаха дълги носове, други малки, но този на вожда Нъкъл беше най-широк и най-заоблен от всички.
	— Обонянието е много важно за сприганите — продължи Елан. — Колкото по-широк е нечий нос, толкова по-важен е притежателят му.
	Вождът Нъкъл се упъти наперено към Нора. Стражите му бързаха след него, въоръжени с извити мотики, остри шила и дълги лостове. Снежнобялата заешка мантия на вожда се влачеше по земята. На главата си имаше шапка от сив плъх, чиято опашка беше превърната в стойка за свещ. Свещта не беше запалена, но по косата и брадата му беше покапал восък. В ръката си носеше фенерче.
	— Млъкни всички! — скара се вождът с писклив глас на останалите спригани, които се бяха струпали зад гърба му.
	— Вожде Нъкъл… — понечи да каже Нора, но той веднага я прекъсна.
	— Не обича посетители, особено ако ме карат идва от покои мои — рече той. После започна бавно да души въздуха в посока на тунела, където се криеха Джак и Елан. — Не харесва какво мирише!
	— И двамата имаме проблем. Дошла съм да предложа решение.
	— Проблем! Проблем! — изписка вождът, вперил гневен поглед в Нора. — Единственият проблем, който имам аз, са неканените гости, които държи види мен. Връзвайте! — просъска той през зъби.
	Трима спригани довлачиха едно намотано въже, колкото смееха по-близо.
	— Не ставай смешен — каза тихо Нора. — Искам да поговорим за златния жълъд.
	— Аз не дошъл да говори, аз върже и даде храна на плъховете, не че много месо по дърта вещица.
	— Достатъчно! — отсече Нора и се изправи.
	В пещерата отекнаха смаяните възклицания на сприганите. Главата й почти опираше в тавана. Когато се окопитиха, сприганите насочиха оръжията си срещу нея.
	— Казах достатъчно! — повтори тя и извади пръчицата си. — Само да поискам, мога да превърна всички ви в корнишони! Откраднали сте нещо, което ми принадлежи, и аз си го искам обратно! Не само това, аз също имам нещо ваше. В градината ми няма място за сприган великан. Когато ми върнете златния жълъд, можете веднага да дойдете да си го приберете.
	Сприганите се втурнаха да се скрият зад вожда. Крачката им трепереха толкова силно, че пещерата кънтеше. Само Вождът Нъкъл запази самообладание.
	— Спригани никога не крадат. Те само взима, каквото тяхно! — заяви той, влагайки в думите си всичкия кураж, който имаше.
	— Но сте откраднали златния ми жълъд. Аз съм Елинор — Шанаки и Пазител на Свещената гора. Предполагам, че сте чували за мен.
	Сприганите паднаха ничком на земята, но не и Вождът Нъкъл.
	— Всяко злато от земята наше! — настоя твърдо той.
	— Само че това злато не е от земята, а от Анун. То е друидско злато и е мое.
	Тези думи накараха и Вожда Нъкъл да падне на колене.
	— Прости, о, Шанаки, ние не знаел, богито казал негов!
	— Какво точно Ви каза богито?
	— Каза, че изгубил на пътека и момче взело, и не щяло върне. Каза момче било при стара жена в голяма къща. Дал това в замяна на злато — каза вождът и протегна ръката си с фенерчето.
	— Богито те е излъгало. Златният жълъд е мой и ако не си го върна до края на месеца, ще те направя малък като кибритена клечка.
	Вождът Нъкъл хлъцна и пребледня.
	— Обещава теб, върне, о, велика Шанаки!
	— Когато ми го донесеш, може да дойдете и да смалите приятеля си до нормални размери, за да си го вземете обратно. Очаквам повече да не ви виждам в градината си и ви забранявам да ловите плъхове на моя земя. Ясно ли е?
	Вождът кимна и се поклони, а после заотстъпва назад. Нора вдигна пръчицата си и от върха й се разлетяха искри. Сприганите се свиха и закриха очи. Надигна се пронизителен шум, защото всички заговориха едновременно. В настъпилата суматоха Нора се завъртя бавно и се преобрази във фретка. Джак взе пръчицата с клюна си.
	— Да вървим! — прошепна тя.


	След като излязоха в градината, Нора отново затвори изхода на тунела с храста. Когато стигнаха до кухнята, Джак вече неудържимо се прозяваше.
	— Струва ми се, че на всички ни е време да си лягаме — каза Нора. — Ако Камелин е буден, може да му разкажеш, а утре ще продължите с уроците по летене.
	Джак се пъхна в кошницата и Елан го издигна до таванския прозорец. Той й махна с крило за лека нощ. После се качи на подскоци по стълбата и отиде при Камелин.
	— Тук няма нищо за докладване, всичко беше мирно и тихо — осведоми го Камелин, след като Джак върна човешкия си вид.
	— Аз пък имам много за разказване.
	— Тази вечер не ми се говори — заяви рязко Камелин, — искам да поспя!
	— Добре, тогава сутринта — съгласи се Джак, без да се обижда, и легна на меката постелка, а Орин дойде и се сгуши до него.
	Джак се загледа в звездите. През кръглия прозорец струяха лунни лъчи и обливаха кошницата на Камелин в бледа призрачна светлина. Мислите му се понесоха към вожда Нъкъл и сприганите, към Пийбоди, Орин и Камелин. Заслуша се в силното цвъртене на Мотли и Нощните стражи, които патрулираха в градината. Стържещото хъркане на Камелин премина в меко ритмично дишане. Джак тъкмо се унасяше, когато го събуди пърхане на крила. Беше Тимъри. Джак се пресегна за пръчицата си, за да разбере защо прилепчето ги буди. Хвана края на доклада:
	— … отдръпнаха от стената, сега са под дървото…
	— Кой? Спригани ли?! — скочи Джак.
	— Не, крави! — измърмори Камелин. — Събуди ме, за да ми каже, че кравите са се отдръпнали от стената и сега са под дървото.
	— И видях кола на шосето — продължи Тимъри.
	— Нора ти каза само необичайни неща, не крави и коли.
	— Ама кравите обикновено не отиват под дървото преди зазоряване — възрази Тимъри.
	— Не е важно! — изграчи Камелин. — Махай се сега и ме остави на мира!
	— Само си изпълнявам дълга! — изцвъртя Тимъри и излетя през прозореца.


	На сутринта Джак и Камелин бяха като пребити. Мотли не бе идвал нито веднъж, но Тимъри ги бе обезпокоил още три пъти.
	— Много насериозно приема дълга си — измърмори Камелин, — и каквото и да говоря, е твърдо решен да ни докладва за всяко помръдване, което забележи.
	Джак кимна, но не отговори, защото беше зает да се прозява. Камелин също се прозина.
	— Ще трябва да поговоря с Нора, няма да понеса втора нощ като тази.
	Двамата слязоха в кухнята. Камелин задряма до прозореца, а Джак се захвана да сресва козинката на Орин. Мина половин час, преди да се появи и Нора.
	— Добре ли спахте? — попита бодро тя.
	— Не! — изграчи сърдито Камелин, сподавяйки прозявката си. — Трябва да поговорим за Тимъри. Той не схваща, че трябва да докладва само за подозрителни неща. Тази нощ ни събуди заради някакви крави и коли, а в три сутринта дойде да ни съобщи, че в гълъбарника се били събрали двайсет и три лястовички. Съмнявам се, че представляват опасност, макар че по-късно ще ида да ги изселя, мястото им наистина не е там.
	— Той скоро ще дойде. Ще му обясня отново — успокои го Нора, — но ти остави лястовичките, където са си, на никого не пречат. Ако гълъбите нямат против да споделят дома си, аз няма да им се меся. Ти — също.
	Камелин спести мнението си за лястовичките. Ясно беше, че Нора има слабост към тях.
	— На тях никога не им се кара — прошепна Камелин, — а маниерите им са значително по-лоши от моите.
	— Стига, Камелин! — намеси се Нора.
	— Но ти ще говориш с Тимъри, нали? — умолително я погледна той.
	— Да, ще говоря. Закусихте ли вече?
	Джак беше видял, че Камелин си похапва от хранилката за птици, което гарванът, естествено, не спомена пред Нора. Но пък и не излъга:
	— Умирам от глад! — изграчи той.
	— Малко ме съмнява — засмя се Нора, — но не се безпокой, ей сега ще сложа масата.
	Не след дълго към тях се присъединиха Елан, Чаркъл и Герда.
	— Пийбоди вероятно е наблюдавал Джак цяла седмица — каза Елан, — но ме учудва, че никой не го е видял и не ни е известил.
	— Миналата седмица имаше някого в камбанарията, където живее моята колония — каза Тимъри, който тъкмо влетя в кухнята.
	Всички погледнаха към прилепчето.
	— И точно това пропусна да ни кажеш! — изграчи Камелин силно. — През последните няколко часа не спря да ни съобщаваш за крави, коли и лястовички, но не спомена, че някой е наблюдавал къщата!
	— Той беше там през деня, а вие казахте да ви докладвам, ако видя нещо през нощта. А и този беше много тих, не ми пречеше да спя.
	— Радвам се, че сънят ти не е бил нарушен — измърмори Камелин. — Не може да се каже същото за някои от нас тази нощ.
	— Време е да се връщам в камбанарията — рече Тимъри, без да се засяга. — Пожелавам на всички ви прекрасен ден.
	— Вън! — кресна Камелин с цяло гърло.
	— Просто се опитвам да бъда учтив — отвърна прилепчето и излетя от кухнята.
	— Не може да се каже същото за някои гарвани — разсмя се Елан.
	Камелин сърдито се накокошини и се сви да дреме до прозореца, докато закуската стане готова.
	— Готов ли си да летиш днес? — обърна се Нора към Джак.
	— Ами… май да — отговори той несигурно.
	— Всичко ще бъде наред. Ти си роден талант — подметна саркастично Камелин.
	— Не се притеснявай — усмихна се Елан, — наистина всичко ще е наред. Камелин може да е киселяк, но е чудесен учител.
	Макар да се боеше, Джак се и вълнуваше. Щеше да е страхотно да полети. Копнееше да се рее в небесата, да се издига и да се спуска надолу. Изглеждаше толкова забавно, когато го правеше Камелин. Скоро щеше сам да разбере дали наистина е така.


>	14. Във въздуха

	— Защо вождът Нъкъл не спомена нищо за Чаркъл? — не се стърпя Джак и попита Нора, докато раздигаха чиниите от закуската.
	— Няма как да е сигурен, че е тук. Дракончето ще бъде в безопасност, стига да не влиза в тунелите.
	— Точно така ме хванаха едно време — каза Чаркъл, пърхайки с крилца пред Джак. — Изследвах една пещера заедно с двамата си братя — Норис и Снук. Бяхме влизали няколко пъти в нея без никакви проблеми, докато не попаднахме на тъмна дупка и тези противни същества ни хванаха.
	— Норис и Снук също ли?
	— О, не! Те са по-големи от мен и вече можеха да бълват огън. Аз обаче си бях бебе и не умеех да се защитавам. Норис подпали шапките на двама от тях, а Снук одра третия с нокти, но не успяха да ме спасят. Сприганите ме завлякоха в подземната си работилница и ме затвориха в тази лампа. Когато започнах да бълвам огън, започнаха да ме използват да им паля свещите.
	— Сигурно е било ужасно — каза Джак. — Аз не знам много за драконите, но си мислех, че всички са големи.
	Чаркъл се засмя.
	— Драконите са лесни за разпознаване. Драконерите са червени, драконорите — сини, а драконетите — зелени. С червените по-добре да си нямаш вземане-даване: те са големи, свирепи и често злонравни и избухливи. И мъжките, и женските бълват огън. Сините са горе-долу с твоя ръст. Обикновено са дружелюбни. Изобщо не бълват огън, но имат много остри зъби, така че е добре да стоиш настрани и от тях, особено ако не са закусвали.
	— Зелените дракони винаги ли са малки?
	— Да, ние сме драконети — малки, дружелюбни и добродушни. Само мъжките бълват огън.
	Чаркъл спря да пляска с крила и се свлече на масата.
	— Толкова отдавна не съм виждал семейството си… — каза тъжно той. — Много ми липсват!
	— Мога да те заведа до Уестууд още днес, ако не ти се чака до края на седмицата — предложи Нора.
	— Не, благодаря. Ако нямате против, бих предпочел да остана тук за няколко дни. С вас ми е наистина приятно.
	Нора се усмихна, после се обърна към Джак:
	— Разбираш ли защо не исках да слизаш в тунела? Сприганите обожават да пекат птици и плъхове. Затова Камелин гледа да не припарва там.
	— Не можеш да ме виниш — обади се Камелин. — Поне не ме е страх от високото.
	— Че кого го е страх от високо? — попита Елан.
	Джак се намръщи на Камелин, който запристъпва от крак на крак и скри глава под крилото си, колкото може по-дълбоко.
	— Извинявай, Джак! — прошепна той.
	— Но защо не ни каза? — попита Нора. — Защо го пазиш в тайна?
	Джак не отговори нищо, беше твърде смутен. Мислеше, че Камелин няма да го издаде, а и се надяваше, че като стане гарван, страхът му ще изчезне.
	— Бързо в хербориума! Имам точно каквото ти трябва. Повече никога няма да те е страх от височини.
	Когато отидоха там, Нора се зарови в някакъв рафт.
	— Изпий това и можеш да се преобразиш тук, за да си спестиш качването по стълбите. Камелин ще те научи да летиш за нула време.
	Джак погълна горчивата течност, която запари в гърлото му и остави отвратителен вкус в устата му.
	— Извинявай, Джак! — повтори Камелин. — Просто ми се изплъзна. Не исках да го кажа.
	— Няма проблем, пък и ако това проработи, скоро ще мога да летя.
	Камелин продължи да пристъпва неспокойно, докато Нора не ги остави насаме.
	— Носиш ли ми нещо? Нали се сещаш, за урока по летене?
	— Да, но ще ти дам половината. И на мен ми трябва нещо, с което да си оправя вкуса.
	Джак разви кексчето, което бе взел от стаята си за Камелин, и го раздели на две. Гарванът погълна своята част на един залък.
	— Добре, става! — изграчи той и докосна челото на Джак. — Ще започнем с плавно спускане, само че този път от малко по-високо.
	Отидоха при бука в отсрещния край на градината и заподскачаха от клон на клон, докато стигнаха по-високо от преди. Земята беше далеч долу, но Джак се чувстваше уверен.
	— Ето! — изграчи Джак, разпери крила и направи крачка напред.
	За пръв път в живота си гледаше надолу, без да му става лошо. Земята не се въртеше.
	Крилата му сякаш сами знаеха какво да правят. Той ги сви надолу, после ги вдигна нагоре. Изведнъж усети как набира височина.
	— Летя! — викна той възторжено. — Сега наистина летя!
	Прелетя над Камелин и го видя как зяпва с клюн от изумление.
	— Затвори си човката! — изграчи Джак. — Сам каза, че не е прилично да се зяпа!
	Джак се издигаше все по-високо, но не изпитваше страх. Летенето беше най-хубавото нещо на света.
	— Гледай ме! — радваше се той.
	— Слизай, преди да си ми навлякъл неприятности! — извика му Камелин.
	— Това е страхотно! Не знам какво ми даде Нора, но наистина помогна!
	— Кацай веднага! — кресна Камелин.
	Беше твърде късно. Джак вече беше сменил курса към клона, на който стоеше Камелин. Само че не уцели и се удари в дървото.
	— Трябва да поработим върху кацането — засмя се Камелин.
	— Искам пак! — въодушевено грачеше Джак.
	Джак се упражнява цяла сутрин. Камелин му помагаше да усъвършенства техниката си и го учеше да преценява как да поставя краката си при кацане.
	— Трябва ми почивка — изохка Джак. — Не знаех, че летенето е толкова изморително.
	— Да се подкрепим тогава — предложи Камелин, — ела с мен!
	Джак реши, че отиват в къщата да похапнат, но вместо това Камелин прелетя над плета и шосето и се насочи към задните входове на магазините и закусвалните до църквата. Кацнаха на плоския покрив зад павилиона за пържена риба и картофки.
	— Остави на мен — прошепна Камелин.
	Той се спусна надолу, кацна на перваза на прозореца и почука на стъклото. Изду гърди и щом двете готвачки го забелязаха, закрачи гордо напред-назад.
	— Я гледай! — възкликна по-младата. — Онзи гарван се е върнал!
	— Да, довел си е и приятелка! — отвърна другата, като посочи към Джак.
	Жените наклониха глави и се усмихнаха на Джак, който не беше много доволен, че са го взели за момиче.
	— Не си губи времето — рече по-възрастната жена и смушка по-младата в ребрата.
	Камелин танцуваше смешно по перваза, кимаше с глава и присвиваше крила. Правеше подскоци, вдигаше ту единия, ту другия си крак. Накрая отлетя обратно при Джак.
	— Ей сегичка — каза той развълнувано, — само внимавай, че картофките обикновено парят!
	Не се наложи да чакат много. Скоро задната врата се отвори и по-младата жена изнесе пластмасова чинийка, пълна с картофки, и я плъзна по покрива.
	— Заповядайте! — каза тя мило.
	Камелин запристъпя важно-важно и показа благодарността си с няколко завъртания, а после бързо се захвана да унищожава възнаграждението си. Джак умираше от глад, но успя да си клъвне само няколко картофчета, преди Камелин да изяде всичко.
	— Винаги ли те хранят? — попита той, когато чинийката се изпразни.
	— О, да! — рече Камелин. — Но виж как трябва да се унижавам, за да получа нещо за хапване!
	— Е, поне не те смятат за момиче! — засмя се Джак. — Обаче си струваше, картофките бяха много вкусни.
	— Нито дума на другите — предупреди го Камелин. — Ако разберат, че сме яли, няма да ни дадат да обядваме, а днес има печено с ябълков пай за десерт.
	— Нито дума! — обеща Джак.
	Камелин излетя и Джак го последва. Направиха кръгче над кулата на църквата и кацнаха на парапета в долната част на камбанарията.
	Джак се огледа и занемя — гледката беше зашеметяваща. Виждаше се цялата околност. В далечината са извисяваше Гласруенската гора, където се бе запознал с Арана, а отвъд нея — Нютън Гил. Под тях беше имението Юел. Сега му стана ясно защо Пийбоди се е качвал тук, за да ги шпионира.
	— Доста се забавихме, няма ли да се притеснят за нас?
	— Затова те доведох тук — да си имаме оправдание, когато се върнем. Нали ти казах, имаме среща.
	Джак се озърна, но не видя никого.
	Камелин отметна глава назад.
	— Тимъри! — извика силно той.
	На тавана на камбанарията нещо се размърда и от отсрещния ъгъл надникна сънлива физиономия. Щом разбра кой го вика, Тимъри се развълнува и веднага долетя.
	— Здравейте! Какво неочаквано удоволствие! Много мило от ваша страна да наминете!
	— Просто се опитваме да бъдем учтиви — отговори иронично Камелин. — Освен това ти нося съобщение от Нора.
	Камелин изглеждаше разочарован, че прилепчето ни най-малко не се подразни. Явно много обичаше гости и като че ли нямаше против да го будят посред бял ден.
	— Това означава ли, че вече можеш да летиш, Джак Бренин? — възбудено попита то. — Много скоро ще станеш отличен летец също като Камелин. Почакай и ще видиш!
	Камелин се изкашля и се намръщи.
	— Следобед Джак трябва да се прибере у дома си и Нора заръча довечера да държиш къщата му под око. Орин също ще бъде с него. Най-важното обаче е, че не искам да ми докладваш нищо на мен, освен ако се появи наистина съществен проблем. Разбираш ли?
	Тимъри кимаше усилено и накрая Камелин повярва, че го е разбрал.
	— Е, да не пречим повече на съня ти. Време е да се прибираме.
	— О, моля ви! — изцвъртя Тимъри. — Няма ли да поостанете още малко?
	— Не — отсече Камелин, — отбихме се само за малко!
	— Елате пак някой път! — въодушевено ги покани прилепчето. — Много обичам гости, по всяко време, и денем, и нощем.
	— Аз пък приемам гости само през деня — измърмори Камелин. — Така че не се отбивай посред нощ, моля.
	После отлетя, преди Тимъри да успее да отговори нещо.
	— Довиждане — каза учтиво Джак, — отлитам!
	Прелитайки над плета на имението Юел, Джак видя Нора във вътрешния двор, скръстила ръце и вперила сърдит поглед в Камелин. Виждаше се, че му се кара. Джак кацна на тревата и заподскача към тях.
	— Трябваше да стоите в имението! Ами ако се беше случило нещо?
	— Заведох Джак да видим Тимъри и да му предам съобщението ти. Не бих рискувал, ако не летеше толкова добре — отговори Камелин, придавайки си колкото може по-невинен вид. — А от върха на камбанарията се открива прекрасна гледка и Джак можеше по-добре да се ориентира кое къде се намира.
	— Следващия път, когато решите да излизате, искам да ме уведомите — заяви строго Нора. — Разтревожихме се. Това е първото излизане на Джак, а и не мога да повярвам, че сте събудили Тимъри посред бял ден. Трябваше да му предадеш съобщението след вечеря.
	Камелин смигна на Джак и скри глава под крилото си.
	— Тимъри много ни се зарадва — обади се Джак, — не беше ядосан, че сме го събудили.
	— Съжалявам, повече няма да правя така — извини се Камелин и погледна Нора толкова разкаяно, че тя му прости.
	— Дядо ти ще мине да те вземе след вечеря — обърна се Нора към Джак. — Поканих го да хапне с нас, но той каза, че има уговорка с приятели от клуба по градинарство.
	Джак и Камелин се упътиха към хербориума. След като се преобрази, Джак остана да лежи на пода. Ръцете и краката го боляха както никога преди.
	— Вземи това! — каза Нора и остави едно кафяво бурканче на масата. — Довечера, преди да си легнеш, разтрий ръцете и краката си. Помага при мускулна треска.
	— Благодаря! Болката си струваше — летенето е най-хубавото нещо на света.


	След обяда Елан, Нора и Джак взеха пръчиците си и излязоха в градината. Нора искаше да накара Груб да заприлича на дърво. Превърна дрехите му в кора, Елан преобрази косата му в клони, а Джак добави листата.
	— Така е по-добре — рече Нора, като отстъпи назад, за да се увери, че лицето му не се вижда. — Колкото по-скоро имаме новини от вожда Нъкъл, толкова по-добре. Тази сутрин ми трябваха цели двайсет минути, за да го нахраня.
	— Кога, мислиш, ще върне жълъда? — обърна се Джак към Нора.
	— Зависи къде е Пийбоди — отговори тя. — Ако имаме късмет, ще се крие в Гнори в Нютън Гил.
	Тогава съвсем скоро ще си получим жълъда.
	— Готов ли си за утре? — попита го Елан, докато двамата гледаха как Нора поправя масата за пикник.
	— За утре ли?
	— За училище. Нали утре е първият ти учебен ден?
	— А, да — въздъхна Джак. — Не ми се ходи. Притесняват ме момчетата, които видях на игрището онзи ден.
	— Ако искаш, ще дойда да те посрещна. Нора вече попита дядо ти дали може да дойдеш да си учиш уроците у нас след училище. Само пропусна да уточни какви уроци.
	Двамата се разсмяха.
	— Денят ще мине ужасно бавно. Като знам, че мога да летя, нямам търпение да опитам отново.
	— Искаш ли да те посрещна?
	Джак не знаеше какво да отговори. Много му се искаше да повърви с Елан, но ако другите момчета го видеха, вероятно щяха да почнат да го подиграват. Хрумна му решение.
	— Ако нямаш нищо против, ще видя дали дядо не иска да ме посреща първите дни. А ти можеш да идваш с него.
	— Чудесна идея — съгласи се Елан.
	Сега, когато Джак знаеше, че може всяка вечер да идва в имението Юел, мисълта за училището му се струваше по-поносима.
	— Може обаче да имам и други уроци. Ще трябва да си пиша и домашните…
	— Няма проблем, двете с Нора ще ти помагаме, ако нещо те затрудни. И ще се погрижим Камелин да не ти пречи.
	— Благодаря! — каза Джак.
	Той не можеше да повярва колко много неща се случиха само за една седмица, откак пристигна при дядо си.


	Преди дядо му да дойде, Джак се качи да види Камелин и да вземе Орин.
	— Ще се видим утре вечер значи.
	— Ами! — засмя се Камелин. — Защо да чакаме толкова? Ще намина по-късно довечера. Когато видя, че в стаята ти светва, ще ти почукам на прозореца.
	— Страхотно! Така ще можем да продължим с твоите уроци. Дядо няма да чуе нищо, защото си пуска силно телевизора, а и холът е в другия край на къщата.
	— Няма как ти да летиш по-добре, отколкото аз да чета, нали така?
	Камелин се закиска така силно, че събуди Орин. На входната врата се потропа.
	— Трябва да вървя — каза Джак натъжено.
	— Ще се видим по-късно. Не забравяй, че ще огладнея. Четенето е трудна работа.
	Сега беше ред на Джак да се разсмее. Орин скочи в ръката му и се намести в джоба му. Джак взе раницата си и слезе при дядо си.
	Всички се бяха събрали в кухнята.
	— Точно си прибирах нещата — обясни той.
	— Нора казва, че уикендът е бил чудесен.
	— Най-хубавият! — потвърди Джак. — Благодаря ви!
	— Ако искаш, другия уикенд може пак да дойдеш — покани го Нора. — Сигурна съм, че Елан много ще се зарадва на компанията ти, а и ти сигурно си имаш планове, Сам.
	Дядо му кимна.
	— Доста работа ми се събра покрай градинарството и крикета.
	— Джак винаги е добре дошъл тук — повтори Нора и смигна тайно на Джак.
	— Чао! — извика Елан и им махна. — До утре!


	Джак се усмихна. Докато вървеше по алеята, се чувстваше щастлив, а това отдавна не му се беше случвало. Не беше дошъл да живее при дядо си по своя воля, но сега не можеше да си представи да е на друго място. Животът му се бе променил завинаги. Сега и той беше гарван момче като Камелин и можеше да лети. Погледна към Гласруенската гора и се замисли дали Арана е добре. Знаеше, че тя ще бъде осведомена за уроците му по летене. Щеше и да разбере, че не е виновен, задето златният жълъд изчезна. Трябва да пита Нора дали може да литне дотам с Камелин през уикенда, за да я види. Летенето наистина имаше много предимства. Надяваше се само мускулите му скоро да привикнат. Камелин му каза, че имат да упражняват още много неща, преди да стане готов да мине през прозореца във времето, но за Джак това беше без значение. Той нямаше търпение да полети отново.


>	15. Лоши новини

	Първият ден в училище мина по-бързо и по-приятно от очакваното. Джак се бе притеснявал какви ще са новите му съученици и дали ще го приемат, но всичко мина нормално. Нито едно от момчетата от игрището не учеше в неговия клас. Учителите до един бяха мили. В края на следобеда дядо му и Елан го чакаха на задния вход.
	— Как беше? — поинтересува се дядо му.
	— Добре. Записах се за прослушването за хора. В края на срока ще има концерт.
	— Браво! — поздрави го дядо му и го потупа по рамото. — Много домашни ли имаш?
	— Не е като да няма.
	Джак не искаше да лъже дядо си, но и не можеше да му каже за уроците по летене.
	— Нора каза, че Джак може да използва библиотеката й — намеси се Елан.
	— Много любезно от нейна страна. Аз имам само няколко книги и те повечето са за градинарство — отвърна Сам.
	— До по-късно тогава — каза Джак, като стигнаха до портата на дядо му.
	— Вечерята е в шест, не закъснявай!
	— Няма — обеща Джак.
	— Наред ли беше всичко днес? — попита Елан, когато останаха сами.
	— Да, като изключим мускулната треска и факта, че не успявах много-много да се съсредоточа. Къде е Камелин? — огледа се Джак.
	— На пост — засмя се Елан, — в случай че имаш неприятности. Каза, че иска да бъде готов, ако онези момчета пак се появят.
	Гарванът явно бе чул името си и се появи, пикирайки над тях. Смени посоката в последния момент, преди да се удари в земята, като се преметна назад.
	— Еха! — Джак не можа да сдържи възхищението си.
	— Не го насърчавай — засмя се отново Елан, — че много ще се надуе.
	Камелин направи едно кръгче и кацна грациозно на рамото на Джак.
	— Готов ли си за урок? — изграчи той, а после прошепна в ухото му: — Ще се видим след малко да си получа нещичкото.
	За домашните си Джак трябваше да прочете само две неща и Елан знаеше къде точно да търси в библиотеката на Нора. Съвсем скоро бе приключил и можеше да се преобрази. Този път поработиха над кацанията и излитанията. Научи се да влита и излита от гарванарника на Камелин. Времето мина бързо и Джак трябваше да тича по целия път до вкъщи, за да не закъснее.


	До четвъртък вечерта Джак вече беше свикнал с новия си режим. Училището не беше като предишното, но учителят му харесваше и никой не го тормозеше. Елан идваше да го посреща на входа и двамата си бъбреха за изминалия ден. Щом стигнеха до имението Юел, той първо си пишеше домашните, а после започваха уроците по летене. Мръкнеше ли се, Камелин пристигаше за урок по четене, а след като си тръгнеше, Джак си играеше с Орин, докато тя не се свиеше сънено на леглото му. Тогава той вадеше Книгата на сенките и задаваше всички въпроси, за които се сещаше. Така научи още много за хамадриадите, за висшия друид и Свещените гори. Вече знаеше кои са четирите основни празника, които някога се провеждали в Гласруенската планина. Няколко пъти се опита да поговори за прочетеното с Камелин, но гарванът не се интересуваше, така че Джак предпочете да разказва на Орин.
	Четвъртък вечерта Джак откри нещо, което го обезпокои. Трябваше да поговори за това с Елан, не можеше да чака до сутринта. Отвори Книгата и написа името на Елан. Погледна часовника, беше късно, но се надяваше, че момичето още не си е легнало. Поколеба се. Не му беше лесно да започне.
	„В Книгата се казва, че за да се отвори прозорецът във времето, всичко трябва да бъде равно. Пише, че тези, които изпълняват ритуала, трябва да имат еднакви сили. Така ли е?“ Джак видя как думите избледняват. Закрачи напред-назад из стаята. Това щеше да се окаже голям проблем. Нора му беше казала, че тя е последният друид на Земята. Без друг като нея нямаше да могат да извършат правилно ритуала. Какво щяха да правят? Къде щяха да намерят още един друид, който да им помогне? Джак потропваше нетърпеливо с пръчицата в ръка.
	— Гледай, получи се нещо! — изписука Орин. Джак бързо се върна при Книгата.
	„Да, така е“, прочете той.
	Изпълни го още по-голяма тревога.
	„Кой ще й помогне?“
	Отговорът беше повече от неочакван.
	„Аз. Утре ще говорим.“
	Явно щеше да се наложи да почака. Опита се да зададе на Книгата още въпроси за ритуала, но без отговор. Накрая Книгата се затвори и отказа да се отвори повече. Не му оставаше друго, освен да се мушне в леглото и да изчака следващата вечер след училище, когато щеше да се види с Елан. Не можа да спи добре тази нощ.


	— Какво има? — попита Елан, докато вървяха към имението Юел.
	— Не разбирам как ще помогнеш на Нора. Трябва да имаш същите сили като нея. Как е възможно това?
	— Някои неща не са такива, каквито изглеждат.
	— Не отговори на въпроса ми.
	Елан въздъхна дълбоко.
	— Все още не сме ти казали всичко.
	— Какво например?
	— Знаеш, че и аз мога да променям формата си…
	— Във Фретка.
	— Не само. Аз съм като Нора.
	Джак зяпна. Спря и погледна Елан.
	— Искаш да кажеш, че не си момиче?
	— Не съм.
	— А какво си? Мислех, че си моя приятелка, а Нора ти е леля.
	— Приятелка съм ти, но Нора не ми е леля.
	— И ти ли си друид?
	— Не. Аз съм нимфа.
	— Като Дженет?!
	— Не, аз съм от вълшебните същества на Анун.
	— И си се превърнала в момиче, за да ме подмамиш?
	— Не, Джак! Не бих направила такова нещо. Когато плочите за котела изчезнаха, аз останах при Нора, без да мога да се върна обратно. Група вълшебни същества чакахме да си идем в Анун, но както знаеш, не можехме да го направим. Междувременно Нора избра да бъде стара, а аз — млада.
	Джак поклати глава. Това означаваше, че Елан е на същата възраст като Нора.
	— Как изглеждаш в действителност?
	— Когато намериш плочите и отворим Западния портал на Анун, ще ме видиш такава, каквато съм. Не и преди това.
	Джак не знаеше какво да каже. Никога не му беше хрумвало, че Елан може да не е такава, каквато изглежда. Мислеше, че просто се е научила да прави същото като Нора с помощта на пръчицата си, както той самият.
	— Ако успеем, ще те видя ли някога отново?
	— Трябва да се върна в Анун, за да укрепя силите си. И аз, като Нора и Арана, не мога да оцелея вечно на Земята, но това не означава, че няма да се видим отново.
	Джак преглътна. Очите му се напълниха и той едва сдържа сълзите си. Нямаше да му е лесно да се сбогува с Нора, Елан и Камелин. Те сигурно щяха веднага да го забравят, щом минат през портала. Каквото и да говореше Елан, повече никога нямаше да се срещнат. Но той обеща да помогне и ще го направи. Напоследък много се забавляваше и беше забравил, че това е въпрос на живот и смърт за Нора и Арана, а явно и за Елан. Те бяха негови приятели и той нямаше да ги подведе.
	— Добре ли си? — попита Елан и сложи ръка върху неговата.
	— Вече да — отвърна той и успя да се усмихне. — Просто ми дойде малко изненадващо.
	— Затова не ти казахме всичко наведнъж, не искахме да се уплашиш и да избягаш.
	— Може би наистина така щях да направя. Много ме бива да бягам.
	— Но не толкова бързо като мен — засмя се Елан. — Да видим кой ще стигне пръв до слънчевия часовник!
	Двамата тичаха и се смяха чак до градината на Нора. Когато профучаха покрай хранилката за птици, оттам излетя ято уплашени лястовички.
	— Изпреварих те!
	Джак беше останал без дъх и не можеше да отговори, но забеляза Камелин да се разхожда по покрива и да крещи нещо на стреснатите птички. Беше много далеч, за да го чуе, но можеше да предположи какво им казва.
	— Ще видим другия път, когато съм без раница, кой ще спечели! — закани се Джак, когато най-сетне успя да си поеме дъх.
	— Утре е голям ден — рече Нора, като се присъедини към тях. — Чака те дълъг полет. Отиваме в Уестууд да заведем Чаркъл при семейството му.
	— Той дали ще ни идва на гости после? — попита Джак. Не му се искаше да се разделя със симпатичното драконче.
	— Надявам се — отвърна Нора. — Може би ще доведе Норис и Снук. Добре, че са малки, иначе нямаше да се съберем в кухнята.
	— Някой „кухня“ ли каза? — появи се Камелин и кацна на рамото на Нора. — Стана ли време за чай?
	— Много добре знаеш, че не — отговори Нора. — Но сега, като се събрахме всички, ще ви съобщя една добра новина. Довечера имам среща с Пийбоди.
	— Къде? — попита Камелин.
	— Тук, ще дойде по тунела. Ще отложим урока Ви по летене, ако Джак не възразява, и ще пием чай по-рано. Трябва да сме готови за госта.


	Щом слънцето се скри зад Гласруен, всички отидоха при дупката в градината. Нора махна с пръчицата си и бодливият храст изчезна. Не след дълго от тунела се чуха стъпки. Джак видя в полумрака да се подава дълъг-дълъг нос, а след него и останалата част от Пийбоди.
	— О, велика Шанаки! — започна той, като свали шапка и се поклони ниско пред Нора. — Дошъл съм да говоря с теб.
	— Да говориш! — възкликна Нора. — Мислех, че идваш да ми върнеш златния жълъд.
	— Именно за него искам да говорим, най-мъдра и добра Пазителко на Свещената гора! — продължи ласкателно Пийбоди.
	— Къде е златният жълъд? Знаеш, че това е друидско злато, нали?
	— Научих, само че вече не е у мен.
	— Обясни, преди да съм те превърнала в гномче!
	Пийбоди се изправи и сложи шапката си отново на главата.
	— Затова съм тук, да обясня. Разбираш ли, жълъдът е у брат ми Пайкрофт, а аз никъде не мога да го открия. Накара ме да излъжа сприганите — всъщност той ми даде фенерчето за вожда Нъкъл. Аз не съм виновен!
	Нора не отвърна нищо и Пийбоди започна нервно да пристъпя към тунела. Герда застана пред дупката и впери в него подозрителните си очи. Той се отдръпна.
	— Може ли да си вървя? — попита тихо той.
	— Не и докато не пооправя носа ти — отговори Нора.
	— Не, само не носа ми! — захленчи Пийбоди.
	Нора вдигна пръчицата си. Проблесна зелена светкавица и се чу вик. След миг светлината заслепи всички. Когато очите му отново привикнаха към сумрака, Джак видя очилата на Пийбоди в тревата. Наведе се да ги вдигне, докато човечето хлипаше:
	— Носът ми, носът ми!
	Всички го погледнаха, за да видят какво е станало. На мястото на дългия нос, с който той толкова се гордееше, сега имаше малко топчесто носле, на което дори не можеше да закрепи очилата си.
	— Ето че сега и двамата имаме проблем — каза Нора. — Ще ти върна носа, когато и ти ми върнеш златния жълъд. Съветвам те бързо да намериш брат си. Имаш десет дни. Махай се и да не си се върнал без жълъда.
	Пийбоди грабна очилата си от ръката на Джак и ги мушна в джоба си. После се запрепъва към дупката. Герда се отмести и той скочи в тунела. Слушаха заглъхващите стъпки, без никой да проговори.
	— Не го очаквах — каза Нора накрая.
	— Ще ни върне ли жълъда? — попита Джак.
	— Току-що превърнах търсенето му в задача номер едно в живота на Пийбоди. Само се надявам навреме да открие Пайкрофт.
	— До равноденствието остават само четиринайсет дни — обясни Елан.
	— Тогава ли е ритуалът? — попита Джак.
	— Да — потвърди Нора.
	Тази вечер всички си легнаха потиснати. Джак беше уморен и имаше нужда от здрав сън. Събуди го стържещ звук откъм градината. Отвори прозореца и примижа, опитвайки се да види откъде идва шумът. Най-накрая откри източника: беше дървото до бараката. Груб хъркаше.
	— Всяка нощ ли ще е така? — прозяваше се на закуска Джак.
	— Да. По цяла нощ и през по-голямата част от деня. Спи повече и от мен — отвърна му Камелин.
	— Не хърка само докато яде — допълни Чаркъл.
	— И в това ме надминава — отбеляза гарванът. — Трябва да видиш какво количество храна поглъща за един ден.


	Нора настоя да хапнат добре на закуска.
	— Очаква ви дълъг полет. Ако се изморите и искате да спрете, ние ще ви следваме плътно с колата — каза Нора. — Сега вървете да се преобразите, а ние двете с Елан ще натоварим багажа. Ще вземем дрехите ти, в случай че се умориш и искаш да се повозиш.
	Джак вече беше свикнал с преобразяването. Всеки път ставаше все по-лесно и по-лесно. Колкото повече летеше, толкова по-малко го болеше тялото след това. Предполагаше, че след този дълъг полет няколко дни ще е доста уморен. Това щеше да бъде първото му изпитание като гарван.
	Когато кацнаха до колата, Чаркъл ги чакаше върху рамото на Елан.
	— Готови ли сте? — попита Нора.
	Всички кимнаха. Джак и Камелин полетяха над полето. Известно време Джак виждаше автомобила на Нора, който пълзеше по шосето, но скоро го изгуби сред завоите. Планът им беше да летят по права линия до реката, а после да следват колата на Нора. Колата се появи неочаквано зад малко хълмче. Двата гарвана прелитаха над ферми и безкрайни цветни килими от зелено, жълто и кафяво. Видяха руините на старо абатство, останките на римска крепост и няколко големи хълма. Джак започна да се изморява.
	— Знаеш ли нещо за Уестууд? — попита той Камелин.
	— Прилича на планината Гласруен, но е по-малко. Там също имаше портал, но след като дойдоха римляните, престанахме да го използваме. Не остава много. Виждаш ли дърветата ей там? Хайде да се състезаваме!
	Не беше кой знае какво състезание. Останал без дъх, Джак най-после кацна до Камелин, който беше много горд, че стигна пръв.
	— Нора не може да се качи с колата дотук, така че трябва да ги посрещнем долу на паркинга — каза Камелин.
	Спуснаха се натам и кацнаха в клоните на голям дъб.
	— И това някога беше хамадриада като Арана — обясни Камелин. — Нора често й идваше на гости. А сега е кухо дърво.
	Джак се натъжи. Мислеше си колко много страда Арана.
	От дъба виждаха как колата се приближава по селския път. Тя спря до малка горичка. Нора и Елан с Чаркъл на рамото слязоха и се скриха между дърветата.
	— Там е Уестууд — поясни Камелин. — Няма смисъл да летим след тях, те ще се върнат, преди да сме стигнали.
	Беше прекрасно утро. Яркото слънце блестеше в очите на Джак. Той ги затвори и тъкмо да задреме, Камелин го смушка с крило:
	— Ето ги! Ще минем да кажем довиждане на Чаркъл на път за дома. Нека му дадем малко време да се види със семейството си.
	Скоро колата на Нора влезе на пустия паркинг. Когато двете жени слязоха, Джак чу странни звуци. Беше Чаркъл. Той стоеше на рамото на Елан, обвит в облаци пара, и ридаеше безутешно.
	— Какво има? — изграчиха Джак и Камелин в един глас.
	Чаркъл не можеше да каже и дума.
	— Няма ги — обясни Нора. — Цялото му семейство е изчезнало безследно.


>	16. Уестууд Руст

	Джак и Камелин се засуетиха около тъжния Чаркъл.
	— Какво е станало? — попитаха те.
	— Няма ги! — повтори дракончето и отново се разрида.
	— Открихме лесно гнездището, но още щом влязохме в пещерата, разбрахме, че ги няма — обясни Нора.
	— Носът ти може да се сбръчка от миризмата вътре — прекъсна я Елан.
	— Каква миризма? — попита Камелин.
	— На зли вещерки.
	— Ау! — изграчи Камелин, като се обърна на една страна и се закашля.
	— Вещици? — възкликна Джак.
	— Не точно — продължи Нора. — Вещерките не обичат слънцето и предпочитат да живеят на тъмно. Не са много високи, приблизително колкото теб са.
	— Като момче?
	— Не, като гарван. Ако срещнеш някоя, веднага ще я познаеш. А не можеш да сбъркаш и гласовете им.
	Камелин източи шия и нададе пронизителен крясък, после продължи да описва вещерките, обикаляйки в кръг около Джак:
	— Те са ужасно грозни, с носове като клюнове, отвратително дълги нокти, лилаво-черни коси, които стигат до земята, винаги са дрипави и разрошени…
	Чаркъл сподави още едно ридание.
	— Вещерките още ли са в пещерата? — попита Джак.
	— Вещерката — поправи го Елан. — Те живеят сами. Не се разбират с никого. Смятаме, че тази тук може би е Финола Фъч. На входа е надраскано „ФФ“.
	— Тя може би ще ни каже какво е станало с гнездището и къде е отишло семейството на Чаркъл — усмихна се Нора на дракончето. После се обърна към Джак. — Трябва да хапнеш нещо след този дълъг полет.
	— Чудесно! Умирам от глад! — откликна веднага Камелин.
	— Не говорех на теб. Ти нямаш нужда от подкана. Да се качим на хълма и там ще извадим храната. Елан може да отиде в пещерата и да се опита да намери вещерката. Аз пък ще говоря с дриадите в гората. Все някой трябва да знае нещо.
	— Може ли да отида с Елан? — попита Чаркъл.
	Нора го взе в шепи и го приближи към лицето си.
	— По-късно можеш да отидеш с когото поискаш, но засега стой при Джак и Камелин.


	След като извадиха храната, Нора отново се обърна към Джак:
	— Непременно хапни нещо!
	Камелин вече беше натъпкал клюна си и не можеше да каже нищо. Джак се чудеше как Елан ще се върне в Уестууд Руст — никак не беше близо. Но когато тя вдигна ръце във въздуха и се завъртя, той се досети, че ще се преобрази. С всяко завъртане тялото й се смаляваше. Появи се красив бухал. Беше много голям, поне три пъти по-голям от Камелин. Перата му бяха в различни нюанси на кафявото. Очите му, вместо наситено кехлибарени, бяха тъмнозелени.
	— До скоро! — избуха Елан, размаха крила и полетя грациозно към Уестууд Руст.
	Джак я гледаше възхитено с каква лекота се издига.
	— Не съм гладен — каза Чаркъл, като преглътна още една сълза.
	— А дали не можеш да ми притоплиш това? Нали знаеш, да избълваш малко пламъци, че предпочитам сандвичите си печени?
	— Камелин — скара му се Джак, — не виждаш ли, че Чаркъл е разстроен?
	— И ти почваш като Нора — намуси се Камелин, вперил жаден поглед в сандвича. — Всички знаят, че сиренето е по-вкусно печено.
	Чаркъл се отдръпна от покривката за пикник и литна до един от ниските клони на най-близкото дърво. Джак го последва.
	— Съжалявам за семейството ти. Знам какво е да си сам. Аз никога вече няма да видя мама. Тя почина наскоро, а баща ми живее на хиляди километри оттук. Нямам братя и сестри, имам си само дядо и още ми е тъжно.
	Очите на Чаркъл отново плувнаха в сълзи.
	— През цялото време, докато сприганите ме държаха в плен, ме крепеше надеждата, че един ден може да избягам и да се върна при семейството си. Мислиш ли, че някога отново ще ги видя?
	— Не знам, но се успокой. Нора ще направи всичко по силите си да ги намери. А и никога няма да си сам, щом имаш нас.
	Джак му се усмихна и Чаркъл се опита да отвърне със същото.
	— Нека послушаме Нора. Опитай се да хапнеш нещо, денят може да бъде дълъг.
	Слязоха долу при Камелин, който продължаваше да си мърмори под носа. Джак не беше гладен, но ако искаше да лети и по пътя обратно, трябваше да сложи някой и друг залък в уста. Чаркъл остана да седи свит и нажален, докато Нора се върна.
	— Разбра ли къде са отишли? — попита я той нетърпеливо.
	Всички я погледнаха, дори Камелин спря да яде.
	— Не съвсем, но ако Елан е успяла да изкара вещерката от пещерата, сигурно е научила нещо. Дриадите в Уестууд живеят в бели брези и в повечето случаи не се отличават с добра памет. Щом листата им опадат наесен, те се свиват и заспиват, докато не напъпят напролет. Смятат, че семейството на Чаркъл е заминало, след като в пещерата се е нанесла вещерката, но е било толкова отдавна, че не си спомнят нищо повече.
	Чаркъл отрони две големи сълзи, от които веднага се вдигна пара.
	— Хайде, помогнете ми да разчистим тук и да вървим да намерим Елан! — предложи Нора.
	Камелин погледна с копнеж недоизядената храна и въздъхна. Щом прибраха всичко в кошницата, тръгнаха към колата.
	— С мен ли ще пътуваш, Джак, или предпочиташ да летиш до пещерата с Камелин?
	— Ще летя. Вече си починах.
	— Ти трябва да дойдеш с мен, Чаркъл. За никого няма да е от полза, ако те видят да хвърчиш наоколо.
	Дракончето не възрази.


	Кръжейки над пещерата, Джак и Камелин видяха Елан, застанала на входа й с разперени крила. С източена напред шия тя се взираше в нещо вътре в тъмнината. Наоколо цареше необичайна тишина, дори дърветата не шумоляха, не се чуваха и птици. Камелин реши да остане на разстояние и кацна на едно дърво. Джак се сниши на земята по-близо до пещерата. Не след дълго чуха двигателя на автомобила.


	Когато Нора застана пред входа, Елан сви крила и се изправи.
	— Излез навън! — нареди Нора.
	— Не! — извика писклив глас отвътре.
	— Тогава ние ще влезем.
	Нора веднага изпълни заканата си, а останалите я последваха. Миризмата беше отблъскваща и Джак се разкашля. Нора вдигна пръчицата си и разтвори чадър от светлина над главите им.
	— Аааааааааарх! — изскрибуца Вещерката. — Много светло! Изгаси, че ме заболяха очите!
	— Няма, докато не ни кажеш каквото те питаме! — отговори твърдо Нора.
	Джак се огледа. Навсякъде по пода се въргаляха боклуци. Напомняше малко на гарванарника на Камелин. Гласът идваше от дъното на пещерата, но въпреки светлината от пръчицата Джак не виждаше кой го издава.
	— Ние не даваме информация, за това ви трябва боги.
	Джак видя, че Нора се смръщи.
	— И кого ни препоръчваш?
	Настъпи мълчание. След малко гласът на вещерката отново застърга:
	— Махайте се! Не съм ви канила и ме плашите с грозната си птица. Очите ме болят от вас. Махайте се и повече не се връщайте!
	Нора не отговори, само насочи пръчицата си в посока на гласа и бързо замахна. Един вързоп от лилава коса и черни дрипави дрехи се изтърколи пред тях. Нора вдигна ръка срещу търкалящото се кълбо от размахани ръце и крака и то рязко спря.
	— Ай-ай-ай! — завайка се вещерката, закрила очи с длани.
	— Финола Фъч, предполагам — каза Нора.
	— Кой пита? — сопна се вещерката.
	— Шанаки пита. Заповядвам ти да отговаряш на въпросите ми, в противен случай ще станеш обяд на бухала ми.
	Елан повдигна криле и направи няколко крачки към вещерката.
	— Та коя си ти? — настоя Нора.
	— Финола Фъч, но защо питаш, щом знаеш?
	— За кое боги говореше и къде да го намеря?
	Финола пооправи раздърпаната си мантия и прокара костеливите си пръсти през лилаво-черната си коса.
	— Пайкрофт. Наминава оттук, търгувам с него.
	Джак се почуди какви ли неща могат да търгуват вещерките и богитата. По пода на пещерата бяха пръснати множество кости, а до входа имаше нещо, което приличаше на агнешка кожа.
	Нора почукваше с пръчицата си в очакване Финола да продължи.
	— Не знам къде да го търсите. Днес е тук, утре — там, кога ще се появи, не знам. Свършихте ли с въпросите?
	— Само още няколко… кога за последно видя семейство драконети?
	Чаркъл надникна над рамото на Нора и се втренчи във вещерката.
	— Преди няколкостотин години, бих казала.
	Не се занимавам с драконети. По тях няма месо, трябват ти поне три-четири, за да се нахраниш. Не се задържаха дълго тук, след като пристигнах. Напуснаха, когато голямото земетресение срути задната част на пещерата. Оттогава не съм виждала драконети.
	Джак изпитваше силна нужда да излезе на чист въздух. От миризмата му призляваше.
	— Ще те наблюдавам — каза тихо Нора. — Оттук насетне ще те следя на всяка крачка, така че ако видиш Пайкрофт преди мен, му предай, че държи в себе си нещо, което ми принадлежи, и да побърза да ми го върне, колкото го държат малките крачка. Ясно?
	— Не предавам съобщения! — сопна се Финола.
	— А аз не се отнасям мило с тези, които са груби с мен, така че ако искаш светлината да изчезне, ще направиш каквото ти казвам.
	Финола продължи да си мърмори под носа.
	— Ако чуя нещо, което не ми се нрави, ще се върна и ще осветя пещерата завинаги. Ясно?
	Финола кимна.
	Нора тръгна към изхода. С всяка нейна крачка светлината в пещерата отслабваше, докато накрая се възцари мрак. Всички изпитаха огромно облекчение, че са навън, и с пълни дробове вдишваха свежия въздух.
	Когато се върнаха в Уестууд, Елан отново прие човешка форма. Никой не продума, докато не стигнаха до колата.
	— Мислиш ли, че Пайкрофт се навърта някъде наоколо? — попита Елан.
	— Може да е навсякъде — отговори Нора, — но поне научихме нещо за семейството на Чаркъл.
	— Нали не мислиш, че ги е изяла? — прошепна дракончето уплашено, готово отново да избухне в сълзи.
	— Не — успокои го Нора, — съмнявам се, че е хванала някого от тях. По-скоро предполагам, че са се махнали заради миризмата. Съжалявам, Чаркъл, но няма да е лесно да ги намерим. Добре дошъл си да живееш при нас, макар че предполагам, че ще се наложи да те преобразя в нещо, което не привлича толкова много погледи. Вероятно няма да ти бъде толкова лесно да летиш. В какво искаш да се превърнеш?
	— Може ли да бъда прилеп като Тимъри?
	— О, няма втори като Тимъри — изкиска се Камелин.
	— Чудесна идея — рече Нора, без да обръща внимание на Камелин. — Ще се заема с това веднага щом се приберем вкъщи. Вие двамата ще летите ли или ще се возите?
	— Ще летим! — отговориха Джак и Камелин в хор.
	Полетът обратно като че ли трая цяла вечност. Когато стигнаха имението Юел, Джак беше на края на силите си. Нора не се виждаше наоколо и той се сети, че дрехите му са още в колата.
	— Ще трябва да си остана така, докато не се върнат, но съм толкова изморен, че сигурно ще заспя.
	— Аз колко им повтарям, че е уморително да си гарван, но те не щат и да чуят. Добра храна и здрав сън, от това има нужда всеки гарван, и то в големи количества.
	Джак успя само да кимне.
	— Имам изненада за теб — рече въодушевено Камелин. — Ела с мен, но когато стигнеш до прозореца, си затвори очите!
	Джак едва вдигна криле и изпърха до гарванарника. Кацна на перваза и затвори очи.
	— Изненада! — изграчи Камелин.
	Джак отвори очи и се усмихна. На пода имаше още едно котешко легълце като това на Камелин.
	— За тебе е! Гарваново кошче като моето. Харесва ли ти? — погледна го той очаквателно.
	— Страхотно е! — възторжено отвърна Джак и скочи вътре.
	След минута и двамата лежаха по гръб, с вирнати във въздуха крачка, и блажено похъркваха.
	Когато се събудиха, в гарванарника беше непоносима жега.
	— Спешна нужда от калории! — изграчи Камелин и захвана да рови в кошницата с аварийни запаси. Взе един шоколадов десерт и го подхвърли на Джак.
	Докато Джак успее да го развие с клюн и нокти, Камелин вече нагъваше втори.
	— Хайде да излезем навън, летенето разхлажда — предложи Камелин.
	— Иска ми се да ида да видя Арана, но мисля, че първо трябва да питаме Нора — каза Джак.
	— Добре, да видим кой ще стигне пръв до кухнята!
	— Не е време за ядене — отсече Нора, когато видя Джак и Камелин.
	— Не идваме за храна — отвърна Камелин, кацнал на облегалката на един стол.
	Нора истински се слиса.
	— Имаш ли нещо против да отидем в Гласруенската гора и да се видим с Арана? — попита Джак. — Няма да се бавим.
	— Мисля, че ще ви се зарадва. А когато се върнете, вече ще съм преобразила Чаркъл и никой няма да знае, че е драконет.
	Джак и Камелин оставиха Нора в кухнята и излязоха навън. Беше приятно да се лети в сенките на дърветата. На Джак му харесваше да усеща струите въздух под крилата си.
	Загледа се в дърветата, които предаваха посланието до Арана. В желанието си да стигнат до сърцето на Гласруен, преди дриадите да успеят да съобщят за пристигането им, двамата с Камелин летяха с всички сили, но дърветата се оказаха по-бързи. Около Великия дъб се беше събрала група дриади.
	— Нещо не е наред — извика Джак, — изглеждат притеснени!
	Щом кацнаха, дриадите се скупчиха около тях и заговориха едновременно, докато най-високата не вдигна ръце да въдвори тишина.
	— Какво има? — попита Джак.
	— Не можахме да предадем съобщението. Арана не се събужда. И преди се е случвало, но никога не е спала чак толкова дълбоко — обясни дриадата.
	Джак направи няколко подскока и се обърна към хамадриадата.
	— Мъдра Арана, Закрилнице и най-свята от всички дриади! — извика той с пълно гърло.
	Всички затаиха дъх. Арана не помръдна.
	— Опитай се да попееш — предложи дриадата. — Ние също ще се включим. Може така да успеем да я събудим.
	Джак се замисли коя песен би била най-подходяща и се сети за „Дърво в гората“. Отвори клюн, но вместо прекрасния му глас, оттам се чу непоносимо грачене.
	— Ооо, знам я тази! — възторгна се Камелин и също заграчи.
	Двамата заедно вдигнаха ужасен шум. Дриадите закриха уши с ръце. Джак и Камелин отметнаха глави назад и запяха още по-силно, колкото им глас държи:
	„… и зелена трева, зелена трева, навсякъде зелена трева…“
	Песента им отекна в гората. Шумът беше отвратителен, но като че ли имаше ефект върху Арана. Хамадриадата леко потрепна. Джак и Камелин заграчиха с нови сили, докато цялото дърво не се разлюля. Заваля дъжд от листа и на мястото на чворестия ствол се появи Арана. Всички ахнаха уплашено. Медната коса на Арана бе започнала да се изпъстря със сребърни нишки, лицето й беше бледо, а гладката й орехова кожа бе станала почти прозрачна. Джак не знаеше какво да каже.
	— Започна се… — прошепна тя. — Скоро ще изчезна…


>	17. Издирването

	Докато Джак и Камелин се приберат в имението, новината вече бе стигнала до Нора, но тя все пак държеше да чуе какво ще й кажат двамата приятели.
	— Това е много обезпокоително — промълви Нора и закрачи притеснено напред-назад. — Казвате, че е станала прозрачна?
	Джак и Камелин кимнаха.
	— Можем ли да направим нещо? — попита Джак.
	— Не и преди да отворим прозореца във времето и вие двамата да намерите изгубените плочи за котела. Не ни остава много време, а златният жълъд го няма.
	Настъпи унило мълчание. Никой не продумваше. Всеки беше потънал в мислите си.
	— Елан отиде да претърси всички места, където би могъл да се крие Пайкрофт. Не разбирам защо дърветата не виждат нищо и за двете богита — каза накрая Нора.
	— Възможно ли е Пайкрофт да е в Нютън Гил при Пийбоди? — попита Джак.
	— Съмнявам се. Ако Пийбоди знаеше къде е брат му, щеше да го довлече тук. Със сигурност иска да си върне носа. Предполагам, че и той го търси под дърво и камък.
	Джак се замисли за тайната пещера на Камелин в дъното на градината и за вещерката в Уестууд Руст. Пайкрофт беше някъде, където няма дървета, иначе Нора щеше да е получила известие.
	— Тогава някъде под земята, може би в някоя пещера — предположи момчето.
	— Тимъри и Чаркъл провериха и там — отговори Нора, — но засега няма и следа.
	— Трябва да вземем карта и да започнем систематично претърсване. Времето ни е оскъдно, а местата — много.
	Нора отиде до бюфета и извади карта.
	— Добре, да помислим. Райони без дървета?
	Нора посочи няколко места на картата.
	— Връхните части на хълмовете на север от Гласруен са оголени. Освен това има стари кариери, изоставени мини и безброй спригански тунели.
	В стаята отново се възцари мълчание и никой не проговори, докато шум от крила не възвести пристигането на Чаркъл и Тимъри.
	— Някакви новини? — попита Нора.
	Двете прилепчета запърхаха около главата й. Джак се опита да различи Чаркъл. Изглеждаха почти еднакви, но едното имаше лилав оттенък на крилцата и беше малко по-голямо от другото. Тимъри се завъртя над групичката хълмове на картата.
	— Претърсихме всички пещери в околността, а Елан огледа пукнатините и пещерите горе. Няма и следа от обитание. Каза да ви предам, че ще закъснее, иска да продължи с обиколката.
	— Как да помогнем? — попита Джак. — Имам чувството, че си губим времето.
	— Прав си — съгласи се Нора, — имаме много работа преди равноденствието, а вие двамата трябва да се упражнявате.
	— Имах предвид да търсим Пайкрофт и златния жълъд.
	— Знам, но има неща, на които Камелин трябва да те научи преди ритуала. Иначе няма да можеш да проникнеш през тънкото було, което разделя настоящето от миналото. Така че се хващайте на работа.
	Джак погледна Камелин, който изду гърди и важно заобяснява:
	— Нали знаеш, че всичко трябва да мине гладко?
	Джак кимна.
	— Е, добре. Трябва да се качим на върха на Гласруенската планина, там, където някога се намираше укреплението. След това трябва да полетим един към друг от двете страни на портата с еднаква скорост. Когато се разминем точно по средата, ще преминем през прозореца във времето.
	— Това е единственият начин, по който може да се отвори прозорецът — допълни Нора.
	— Но аз мислех, че това ще стане с ритуал! — възкликна Джак.
	— Ритуалът е нужен, за да се озовете на правилното място в подходящия момент. Достатъчно опасно е да се връщате в такива смутни времена, не бива да рискуваме да оставате там по-дълго от необходимото.
	Джак осъзнаваше, че няма да бъде лесно да лети със същата скорост като Камелин, който беше много по-силен и имаше стотици години опит.
	— И двамата трябва да сте много внимателни, когато се върнете в миналото — предупреди Нора, — особено ти, Джак. Когато се превърнеш в момче, ще гледаш да не биеш на очи и да се пазиш да не те заловят.
	— Ама… аз мислех, че ще си остана гарван.
	— Да, докато откриеш плочите. След това трябва да ги занесеш до най-близкия кладенец или извор, а това няма как да стане, ако си гарван. Плочите са прекалено големи и тежки, за да ги носиш в клюна си. Камелин вече не може да се преобрази в момче, така че ще трябва да се справиш сам.
	Джак се надяваше бързо да намерят плочите. Беше чел за нашествието на римляните в Британия и знаеше, че ако го хванат с друидските плочи, ще е в голяма опасност. Можеше никога да не се върне у дома.


	През останалата част от деня Джак и Камелин се упражняваха да летят един срещу друг. Никак не беше лесно. Когато Елан се върна, тя взе една пръчка с голям обръч в края, отмери с крачки разстоянието, което всеки от двамата трябваше да прелети, и забучи пръчката в средата на ливадата.
	— Така ще ви бъде по-лесно да се упражнявате — каза тя. — Всичко трябва да е идеално. След ритуала ще имате само един опит. И не забравяйте, че това ще се случи по залез-слънце, когато светлината е слаба.
	Дори след няколко часа упражнения не им стана по-лесно. Джак беше раздразнен, че не се справя както трябва. Камелин се опитваше да се нагоди към неговата скорост, но пак не се получаваше.
	— Имаме цели две седмици — опита се да го ободри Камелин, — ще се справим!


	Дните летяха бързо. Джак ходеше в имението Юел всяка вечер след училище. Вървеше сам, защото Елан беше заета да претърсва околностите заедно с Чаркъл и Тимъри, но от богито нямаше и следа. Джак продължаваше да си пише домашните колкото може по-бързо в библиотеката на Нора, а после да се преобразява и да се упражнява с Камелин, докато не стане време да се прибира вкъщи.
	Беше им станало навик всяка вечер да летят един срещу друг от двата края на ливадата и да се опитват да се разминат през обръча. Джак трябваше да се научи да се обръща странично в последния момент и да прилепя крила към тялото си, за да не се блъсне в Камелин.
	След това, преди лягане, Камелин почукваше на прозореца на Джак за урока по четене. Преди да започнат, Джак неизменно се интересуваше дали има новини, но отговорът вечер след вечер си оставаше „не“.
	— Вече претърсиха навсякъде, и то по два пъти — каза Камелин в петък вечерта.
	Този уикенд Джак не беше в имението Юел.
	Всички бяха заети да търсят Пайкрофт. Той прекара съботния следобед, четейки на глас на Орин за римляните. Искаше да научи колкото може повече за тях, за да бъде подготвен за пътуването в миналото… стига да намерят жълъда навреме.


	Когато им оставаха само три дни, Джак най-после успя да се размине с Камелин в точния момент, с нужната скорост.
	— Хайде пак! — крещеше той, подскачайки въодушевено по моравата.
	Когато го направиха за пети път, Джак вече беше сигурен, че всичко е наред.
	— Е, поне ние сме готови — каза той на Камелин.
	— Ти си страхотен летец — поздрави го Камелин. — Роден талант!
	— Нямаше да се справя без такъв добър учител.
	Камелин изду гърди — личеше си колко е доволен.
	— Да се състезаваме към къщата! Имам нещо за теб в раницата.
	Стрелнаха се към гарванарника, завивайки ловко между храстите и дърветата, и кацнаха едновременно на перваза на прозореца. И на двамата им трябваха няколко минути да си поемаш въздух.
	— Е, сега поне знаем, че можем бързо да избягаме, ако ни се наложи — засмя се Камелин. — Какво ми носиш?
	След като се преобрази и се облече, Джак извади голям плик от раницата и го остави в своята кошница — единственото чисто място в целия гарванарник.
	— Това е за благодарност, че ме научи да летя.
	Очите на Камелин се разшириха от изненада и той запристъпва развълнувано от крак на крак. Подуши въздуха, после и плика.
	— Това да не са понички?
	— Виж сам!
	Камелин светкавично отвори плика. Той беше пълен с малки понички.
	— Ще ми се да имах жаба оракул, това е най-страхотният домашен любимец.
	— Жаба оракул ли?
	— Да, те знаят всичко. Ако имах, тя можеше с един поглед да ми каже колко понички има вътре.
	— И аз мога — засмя се Джак. Надникна в плика и заяви: — Трийсет.
	— Леле! Трийсет! Как го направи?
	— Ами толкова поръчах в пекарната.
	Камелин пъхна клюн в плика, извади една поничка, подхвърли я във въздуха и я излапа.
	— Ммм! Малинова, от любимите ми! Не знаех, че правят гарванови понички. Имат ли и други неща за гарвани в пекарната?
	Джак се разсмя, като гледаше как Камелин подхвърля и лапва още една поничка. Нямаше къде да седне, възглавницата беше цялата в боклуци.
	— Трябва да си вземеш кошче за отпадъци — посъветва го той.
	— За какво ми е? — попита Камелин, изсмуквайки малиновия конфитюр от поредната поничка.
	— Защото тук е заприличало на бунище.
	Камелин избърбори нещо с пълна уста, но Джак не слушаше.
	— Бунище! — възкликна той и хукна към стълбата. — Това е! Бунището!
	Той се стрелна надолу колкото може по-бързо и се втурна в кухнята.
	— Бунището — едва издума той, останал без дъх. — Бунището!
	— Какво за бунището? — не разбра Нора.
	— Възможно ли е Пайкрофт да се крие там? Би било идеалното място за него. Наоколо няма дървета. Би намирал много неща, които да търгува, например с вещерката. В пещерата й имаше какви ли не боклуци.
	— Гениално хрумване, Джак! Това е работа само за Мотли и Нощните стражи. Ако някой може да намери нещо в купчина боклук, това са плъховете.
	Камелин влетя през вратата.
	— Какво има?
	— Мисля, че Джак се сети къде можем да намерим Пайкрофт — отвърна Нора.
	— На бунището — допълни момчето.
	— Това пък откъде ти хрумна?
	Джак му смигна. Нямаше защо да споменава за купищата боклуци в гарванарника.
	— Би ли отишъл да намериш Мотли? — помоли Нора Камелин.
	Камелин неохотно отлетя.
	— Тъкмо започвах да губя надежда — каза Нора. — Наистина може да е там. Трябва да измислим как да му попречим да избяга. Убедена съм, че той знае, че си търсим жълъда, а последното, което би искал, е да ни го върне, особено след като е минал през толкова перипетии, за да се сдобие с него.
	— Но той не е негов, не може да го задържи — рече намусено Джак.
	— Боя се, че докато е у него, Пайкрофт вярва, че е негов. Богитата нямат съвест, към която да се обърнеш. По-късно ще пратя Камелин да ти каже дали сме го открили на бунището и какъв е планът от тук насетне.
	— Може ли да дойда с вас?
	— Не се сещам за обяснение пред дядо ти какво правиш на бунището по мръкнало, а ти?
	Джак трябваше да се съгласи. Налагаше се да се прибере и да чака новини.


	Чакането бе дълго. Часове наред Джак стоя на прозореца и се оглежда за Камелин. Орин му правеше компания, но накрая се запрозява, покатери се върху възглавницата му и заспа дълбоко. Наближаваше полунощ, когато Джак най-после видя силуета на гарвана, който се спускаше над дърветата. Отвори широко прозореца и Камелин влетя в стаята. Кацна на облегалката на стола и започна шумно и развълнувано да разказва.
	— Ти се оказа прав, той е на бунището, Мотли го намери и Нощните стражи го завардиха, няма да избяга!
	— Джак! — провикна се дядо му от своята стая. — Това радиото ли е? Късно е вече. Намали го, момчето ми!
	— Извинявай, дядо! — извика Джак в отговор, а после прошепна на Камелин: — Говори по-тихо и започни отначало, ама по-бавно!
	— Нора изпрати Мотли и Нощните стражи на бунището. Те се върнаха и докладваха, че са намерили доста голяма землянка, в която някой живее. Елан стои на пост. Веднага щом Пайкрофт се появи, с Нощните стражи ще го заловят и ще го доведат в имението.
	— Той няма ли да се съпротивлява?
	— Не, богитата се боят от всичко, което има зъби и нокти, освен това и Чаркъл е там. Ако започне да им създава проблеми, Чаркъл ще го убеди да е послушен, като избълва малко пламъци на подходящо място. Съмнявам се, че ще иска да ходи с опърлени гащи.
	Джак се засмя, после се сети, че дядо му спи в съседната стая.
	— Хайде, тръгвай си! — каза той на Камелин.
	— Ами урокът ми?
	— Утре ще вземем два наведнъж при теб в гарванарника. Надявам се да съм там, когато Пайкрофт върне жълъда.


	Когато на другия ден след училище Джак стигна в имението Юел, завари Камелин силно развълнуван.
	— Хванали са го! — изграчи той силно, преди Нора да успее да съобщи новината. — Мотли каза, че са заловили Пайкрофт и ще го доведат тук веднага щом мръкне.
	— Трябва да сме подготвени — рече Нора, — не можем да си позволим никакви грешки. Равноденствието е утре вечер.
	Камелин се накокошини, заразхожда се по масата и отново прекъсна Нора:
	— Тимъри отиде да намери вожда Нъкъл, за да му съобщи хубавата новина. Веднага щом си получим златния жълъд, сприганите могат да дойдат и да си приберат Груб.
	— На мен той няма да ми липсва — въздъхна Нора, — не е лесно да се храни такова огромно нещо. Ще отида да отворя тунела. Вие имате ли нещо за вършене преди стъмване?
	— Да — отговориха в хор Джак и Камелин.
	Двамата се качиха в гарванарника. В края на урока по четене Джак поздрави ученика.
	— Вече почти приключваме. Още малко упражнения и ще можеш да четеш всичко.
	Камелин доби доволно изражение.
	Джак се преобрази и двамата излетяха навън, за да потренират разминаването през обръча за последен път.


	След вечеря Джак и Камелин кацнаха на комина.
	— Готов ли си за ритуала утре? — попита Камелин.
	Джак кимна. Беше малко притеснен, но и развълнуван. Тъкмо се чудеше как да го обясни, когато видяха нещо да мърда до плета.
	— Те са! — изграчи развълнувано Камелин.
	Джак наблюдаваше как процесията върви към къщата. Вирнал гордо глава, начело крачеше Мотли. Останалите Нощни стражи бяха обградили богито. То приличаше на Пийбоди. Носеше зелена куртка и червена шапка. Кафявите му панталони приличаха повече на шорти, а чорапите на зелени и червени райета стигаха до над коляното. Ходилата му — Джак никога не бе виждал такива — по-дълги бяха и от тези на Пийбоди, бяха обути в тесни, островърхи обувки. Най-отзад вървеше малка кафеникава фретка, а над главата на богито пърхаше прилеп с лилав оттенък на крилата. Джак и Камелин закръжаха около тях. При входа на тунела към групата се присъедини и Тимъри.
	— Стой! — изкомандва Мотли, когато стигнаха до вратата на вътрешния двор.
	Нора излезе навън.
	— Богито — обяви Мотли и се поклони. Същото направиха и Нощните стражи.
	— Мисля, че имаш да ми връщаш нещо! — заяви Нора.
	Богито изглеждаше раздразнено. Очите му бяха студени и Джак усети как го полазват тръпки, когато Пайкрофт впери гневен поглед в Нора. После неохотно бръкна в джоба си и извади златния жълъд. Но вместо да го даде на Нора, го стисна здраво.
	— Чудно ми е — за какво ти е? — попита Нора.
	Богито вирна нос и не каза и дума.
	— Нямам време за това — продължи Нора и извади пръчицата си. — Ако не получа отговор до няколко секунди, ще ти смаля носа като този на брат ти.
	За разлика от Пийбоди, Пайкрофт не започна да протестира и да писка. Вместо това продължи да гледа яростно Нора.
	— Трябва ми за колекцията — заяви той.
	— Ти нямаш никакви права върху моя златен жълъд!
	— Защо? Видях как една от тия птици цели с него момче по главата и реших, че никой не го иска.
	Нора изгледа сърдито Камелин и той се изкашля смутено. Тя се обърна към богито да чуе останалата част от обяснението.
	— Ако бях по-бърз, още тогава щях да го грабна, но момчето ме изпревари.
	— Затова накара сприганите да го откраднат?
	— Не. Първо проследих момчето и разказах на брат ми за него. Той го причакал в гората Нютън Тил, но момчето някак се измъкнало. Убедих го да претърси стаята му, но не успял да открие жълъда, после проследил момчето дотук. Огледах мястото от камбанарията и разбрах, че трудно ще се промъкна, без да ме забележат. Тогава накарах брат ми да говори със сприганите. Знаех, че те ще успеят.
	Джак осъзна, че онази сутрин не си е въобразявал, че някой го наблюдава — явно това е бил Пайкрофт, скрит зад дърветата. При тази мисъл отново потрепери.
	— Значи ти си замесил Пийбоди.
	— Да! — сърдито призна Пайкрофт. — Аз съм твърде зает, брат ми изпълнява много мои поръчки. Знаех, че вождът Нъкъл ще изпрати тук хората си веднага щом зърне фенерчето. Пийбоди ги подучил да копаят под плета. Те с удоволствие изпълниха своята част от сделката и ни спестиха много усилия. Сприганите обичат да копаят, а и бързо откриха жълъда, бива ги да подушват златото.
	Нора скръсти ръце. Пайкрофт продължаваше да гледа сърдито и предизвикателно.
	— Това ли е всичко, което имаш да ми кажеш? — попита Нора.
	— И това ти е много! — отговори грубо богито. — Значи златото си остава за мен?
	— Не смятам! — отвърна строго Нора.
	— Не виждам защо не. Който си го намери, за него си е! Ако жълъдът е бил толкова важен, защо беше изхвърлен?
	— Това не е твоя работа, освен това ти не си го намерил, а си накарал други да го откраднат. Дай ми го!
	Всички затаиха дъх в очакване.
	— Някой да ти е казвал, че този жълъд е друидски? — попита тя и протегна ръка.
	Пайкрофт сви рамене.
	— Да се беше грижила по-добре за него. Тази птица не го искаше, а за какво му е на едно момче друидско злато?
	Джак видя, че Нора се вбесява. Тя насочи пръчицата си към ръката на Пайкрофт. Пръстите му се разтвориха и златният жълъд се изтърколи. Краката му сякаш се враснаха в земята и колкото и да се мъчеше, не можеше да се наведе да го вземе. Мотли го вдигна с лапички и изтича да го даде на Нора.
	— Благодаря — каза тя мило, после се обърна към Пайкрофт. — Очаквам извинение!
	Богито стисна устни и се намръщи. Нора свали пръчицата. Пайкрофт направи крачка назад, но Нора отново вдигна пръчицата и той замръзна на място.
	— Имаше шанс да оправиш нещата, но избра грубостта. Сега е мой ред да избера какво да правя с теб.
	Цялото тяло на Пайкрофт замръзна. Лицето му се изкриви в презрително изражение.
	Нора бързо замахна с пръчицата и във физиономията на богито избухна ярка светлина. Погледът му се кръстоса, докато се опитваше да осмисли какво се е случило. На мястото на дългия му остър нос се бе появила плоска свинска зурла.
	— Това ще ти остане завинаги, освен ако не промениш нрава и маниерите си. С всяко добро дело, което сториш, носът ти ще се издължава. Но всеки път, когато се държиш лошо или грубо, ще се смалява. Сега се връщай там, откъдето си дошъл, и повече да не си посмял да ме безпокоиш!
	Пайкрофт изохка. Щом Нора го освободи, той опипа новия си нос.
	— Ще си платиш за това! — изскимтя богито и хукна към дупката.
	Хленченето му продължи да се чува още известно време. След това всички въздъхнала облекчено. Най-после си бяха върнали златния жълъд!


>	18. В миналото

C>
	„Когато силите се изравняват, изгубеното ще намери своя път.“
C$
	Щом се увериха, че Пайкрофт си е отишъл, всички заговориха в един глас. По някое време Елан разтърси кафеникавата си козина и си върна човешкия облик.
	— Така е по-добре — рече тя, като протегна ръце и крака. — Вече е почти полунощ. Какво ще кажете да отидем при дупката на сприганите?
	Не им се наложи да чакат дълго. Още щом свиха зад ъгъла, от дупката се показа една глава, последвана от още една и още една. Скоро в градината се озоваха цели дванайсет спригана.
	— Боги върнал ваше? — попита вождът Нъкъл с нисък поклон.
	— У мен е — потвърди Нора. — Искате ли Груб отново да се смали?
	Сприганите наобиколиха събрата си, който спеше дълбоко. Направиха кръг около него, хванати за ръце, и от вътрешната страна на бръшляна, с който беше овързан Груб, започнаха да се чуват леки експлозии. Той се събуди с вик и започна да се бори да се освободи, като в същото време бързо се смаляваше. Уиф му хвърли края на едно въже и той го върза здраво около кръста си.
	— Моля, приемете искрени извинения — каза вождът, като отново се поклони. — Надява се това край на въпроса.
	— Ще бъде, когато напуснете градината ми и запълните дупката — увери го Нора.
	— Преди тръгне, вие виждали някъде един драконет? — попита вождът Нъкъл. — Един от екипи изгубил и мислят може във ваша градина.
	— В момента тук имаме само гарвани, прилепи и една гъска. Предполагам, че вашето драконче се е върнало в гнездището си. Знаете ли къде може да е това?
	Вождът поклати глава.
	— За жалост, не — отвърна той, а после кресна на тримата спригани, които стояха до дупката: — Копай!
	Впечатляващо бе колко бързо изчезнаха всички в дупката. После бързо избутаха пръст от тунела, за да го запушат, а когато Елан утъпка почвата с крак, изобщо не си личеше, че някога я е имало.
	— Сега най-добре всички да си лягаме — каза Нора. — Утре ви чака важен полет.
	— Чудя се къде ли е Пийбоди — замисли се на глас Елан, докато отиваха към кухнята.
	— Тук съм — каза тънко, уплашено гласче от мрака.
	— Излез на светло да те видя! — нареди Нора.
	Пийбоди направи крачка напред. На лицето си имаше увит шал, с който да скрие срама от смаления си нос. Коленете му се разтрепериха. Всички гледаха в него.
	— Той не ме послуша — изхленчи дребното човече. — Пайкрофт никога не ме слуша. Винаги си мисли, че знае по-добре. Каза, че ще задържи жълъда завинаги и никой никога няма да разбере къде ще го скрие. Дори аз не можах да го открия. Иначе щях да дойда и да ви кажа. А сега е вече твърде късно.
	Като видя Нора да вдига пръчицата си, се разхлипа още по-силно.
	— Съжалявам! Не можах да го намеря. Дойдох през тунела, а сега той е затворен и аз не мога да изляза от градината ви.
	Нора вдигна високо пръчицата си и я насочи към носа на Пийбоди. Зъбите му затракаха, а шалът му се напои със сълзи.
	— За твое щастие, ние намерихме брат ти и аз си върнах златния жълъд. Мисля, че той се отнесе зле и с двама ни. А сега ще си върнеш носа.
	От пръчицата проблесна зелена светлина, чу се пукот и Пийбоди развълнувано изписка, като видя как шалът му започва да се издува. Той бързо го свали.
	— Носът ми, носът ми, чудесният ми забележителен нос! — викаше той и подскачаше от радост. — О, благодаря ти, велика Шанаки! Вечно ще ти бъда задължен. Ако мога да направя нещо за теб, само кажи!
	— Ще се радвам да напуснеш градината ми — каза Нора, като насочи пръчицата към нозете му и го вдигна във въздуха. Когато Пийбоди се изравни с лицето й, отново започна да й благодари.
	— О, велика Шанаки, о, Могъща, благодаря ти, благодаря ти!
	Дори след като Нора го пренесе от другата страна на плета, гласът му продължаваше да се чува.
	— Какво ще стане, ако Пайкрофт разбере, че Пийбоди си е върнал носа? — попита Джак.
	— Ако не иска да си стои със свинската зурла до края на живота си, ще трябва да започне да се държи по-добре с брат си и с всички останали около себе си — отвърна Нора.
	Чу се силно грухтене. Всички се обърнаха по посока на звука.
	— Камелин! — скара се Нора на гарвана имитатор, но Джак виждаше, че и тя едва се сдържа да не се разсмее.


	Джак отлетя с Камелин до гарванарника и се преобрази.
	— Притесняваш ли се за утре вечер? — попита го Камелин, преди Джак да си тръгне.
	— Малко, но вече съм много по-спокоен, след като Нора си върна жълъда — отговори момчето.
	— Остава ли планът да гледаме мача по крикет утре следобед? Ще има много сандвичи.
	— Да, но няма да крадем нищо, защото хората бездруго ще се оглеждат за теб.
	На излизане Джак чу, че Камелин още си мърмори под носа. Когато най-после си легна, не можа да заспи. По това време утре можеше да е още в миналото и да търси изгубените плочи. Трябваше да успее, а после? Щом възстанови котела, Нора ще отвори портала. Нима той отново ще остане сам? Ще види ли отново някога приятелите си, след като те се върнат в Анун? Очакваше го тежко сбогуване. Но още по-лошо ще е, ако не се справи със задачата. Страхуваше се, но щеше да спази обещанието си. Щеше да даде всичко от себе си.
	Слънцето беше високо, когато Джак се събуди на другата сутрин. Ослуша се, но не чу никакво движение в къщата.
	Откри всички, с изключение на Камелин, в градината.
	— Закуска? — покани го Нора.
	— Не съм гладен. Ще почакам Камелин.
	— Добре ли си? — попита го Елан.
	Джак кимна, макар че всъщност не беше много добре. Стомахът му се свиваше.
	— Може ли двамата с Камелин да литнем до клуба за крикет следобеда? Има мач, който ми се гледа, освен ако не ви трябваме за нещо друго.
	— Няма за какво. Всичко е готово, просто трябва да изчакаме до залез-слънце.
	Мина много време, преди Камелин да се появи. Изглеждаше, сякаш е прекарал безсънна нощ.


	Късно следобед Джак и Камелин отлетяха към клуба за крикет и кацнаха на удобно място, откъдето виждаха цялото игрище. Джак заобяснява играта на Камелин, но той го слушаше разсеяно.
	— Искаш ли да обсъдим нещо, преди да се върнем в миналото? — попита го Джак.
	— Не, просто не горя от нетърпение да се върна във времето, когато започна всичко това — ударът по главата и прочее. Не мисля, че ще имам сили да гледам какво правят войниците с мен.
	— Аз ще гледам — обеща Джак по-уверено, отколкото се чувстваше. — Ще разберем какво се е случило и бързо-бързо ще си върнем плочите.
	— Благодаря ти! — каза Камелин. — Знаеш ли, отначало не мислех, че ставаш за нещо, но сега се радвам, че ти си Избраният. Просто някак не ми пасваше на пророчеството, но вече разбирам, че не е необходимо да си едър мъжага, за да бъдеш силен и смел.
	Джак се усмихна. Реши да не казва на Камелин колко груб му се бе сторил гарванът при първата им среща.
	— А ти знаеш ли какво казва пророчеството? Питах Книгата на сенките, но тя не ми отговори.
	— Записано е край кладенеца на Дженет, но вече е толкова обрасло, че надали някой може да го прочете.
	— И какво е то?
	Камелин се изкашля и изду пера.
P>
	„На Сануин, празничния ден,
	е Избраният Бренин роден.
	Търсете силно и смело момче
	с чисто, непокварено сърце.
	Златния жълъд ще съзре в тревата
	и ще чуе на дриадата молбата.
	Клетва в Гласруен ще положи той
	и ще удържи обета свой.
	Когато силите се изравнят,
	изгубеното ще намери своя път.“
P$
	— Това аз ли съм?
	— Надявам се.
	— Повечето неща са ми ясни, но какво означава да се изравнят силите?
	— Става дума за ритуала тази вечер. Нали разбираш, Нора и Елан, ти и аз. Това е единственият начин да преминем през прозореца на времето. Всичко трябва да бъде равно.
	— Значи според пророчеството ще открием изгубените плочи и всичко ще е наред?
	— Ако успеем да ги намерим, да ги скрием във вода, да не ни хванат и да се върнем обратно през прозореца на времето, всичко ще бъде наред.
	Джак осъзна, че дори не е помислил какво може да се случи, след като намерят плочите. Камелин запристъпва нервно от крак на крак.
	— Може ли вече да си вървим? Щом не мога да си взема сандвич, предпочитам да се прибера и да хапна нещо от кошницата си. Пък и в гарванарника имам изненада за теб.
	Джак също бе изгубил интерес към играта. В момента имаше по-важни грижи. Състезаваха се до имението, а когато стигнаха, той се преобрази. Махна празното пликче от понички от възглавницата, седна и зачака.
	— Доста се упражнявах — рече Камелин, докато ровеше в купчина боклук. Извади оттам някаква избеляла брошура и я сложи в краката си. Светлината, която струеше през прозореца, огряваше перата му и той изглеждаше като под прожектор на сцена.
	Джак видя, че листът всъщност е меню от китайския ресторант. Камелин се прокашля два пъти и започна.
	— Няма да чета всичко, само най-любимите си неща — поясни той. — Омлет с гъби, кюфтенца със сладко-кисел сос, палачинка…
	— Огладнях! — извика Джак развеселено.
	— Ами моето четене?
	— Страхотно е! Роден талант! — изръкопляска Джак. — Впечатлен съм!
	— Мислиш ли, че и Нора ще се впечатли?
	— Разбира се, но може би е по-добре да намерим нещо друго, което да й прочетеш. Иначе ще бъде трудно да обясниш откъде си добил такъв вкус към китайското.
	— Ох, сега и аз огладнях.
	— Ти си вечно гладен! — засмя се момчето.
	В този момент чуха, че Нора ги вика.


	Докато Джак слезе в кухнята, Камелин вече беше кацнал на облегалката на един стол и гледаше с разширени от изумление очи. Масата беше отрупана с любимите на гарвана ястия, или поне тези, за които Нора знаеше. Беше наистина специална вечеря. Всички бяха поканени. Мотли и Орин седяха на обърнатите си чаши в края на масата, заобиколени от останалите Нощни стражи. Тимъри стоеше на рамото на Нора, а Чаркъл — на рамото на Елан. Дори Герда дойде и се настани до тях да гледа.
	— Само тази вечер — усмихна се Нора. — Яжте колкото ви се иска. Чака ви дълъг път.
	Когато всички похапнаха добре, Елан излезе на двора.
	— Смрачава се. Време е да тръгваме!
	Нора хвана златния жълъд между палеца и показалеца си и го вдигна високо, за да могат всички да го видят.
	— Това е мигът, който очаквахме толкова дълго. Благодарение на Джак той настъпи.
	Всички им пожелаха късмет. Джак погали Орин и й каза, че няма да се бави. Или поне така се надява. На път към гарванарника се отби да остави пръчицата си в стаята и я скри на сигурно място в корицата на Книгата на сенките. Въздъхна. Чувстваше се доста притеснен. Трябваше на всяка цена да успее. Това беше единственият им шанс.
	— Готов ли си? — попита го Камелин.
	— Да — потвърди Джак.
	Преобрази се и двамата отлетяха до върха на Гласруен, за да чакат Нора и Елан.
	— Искам да ми обещаете, че ако се озовете в опасност, веднага ще се върнете през прозореца на времето — каза Нора, когато се събраха.
	— Ще се пазим! — успокои я Джак.
	— Внимавайте! — добави Елан.
	— Обещаваме! — Джак и Камелин отговориха в един глас.
	Нора постави златния жълъд върху един гол камък в средата на някогашното укрепление. После всички заеха местата си на двата насрещни входа: Нора и Камелин — от едната страна, Елан и Джак — от другата. Зачакаха слънцето бавно да потъне зад хоризонта. Когато то почти се скри, Нора и Елан започнаха ритуала. Джак не разбираше думите, които двете жени изричаха: думите, които бяха чакали така дълго, думите, които щяха да ги върнат в подходящия момент в миналото. Джак слушаше гласа на Елан, чуваше и този на Нора в далечината. В началото бяха тихи, но с напредването на залеза все повече се усилваха. Златният жълъд засия. Когато слънцето изчезна, от земята заструиха златни лъчи. Те осветиха тънкото було на прозореца и Джак видя блещукащия му отрязък в небето.
	Беше време. Двамата с Камелин полетяха един срещу друг, както се бяха упражнявали толкова много пъти. Ускоряваха и се издигаха нагоре, докато не се озоваха високо, на равно разстояние над земята. Джак се обърна странично и усети струята въздух покрай главата си. Сега двамата летяха право един срещу друг. В мига на разминаването прибраха криле плътно до телата си. Джак почувства топлината на златната светлина на жълъда и чу Нора да вика:
	— Пазете се! Да се върнете живи и здрави!
	После всичко потъна в тъмнина. Чу се силен пукот и двамата се озоваха в миналото.


	На Джак му беше трудно да намали скоростта. Беше се съсредоточил върху няколко неща наведнъж, но не бе мислил какво ще стане, когато преминат през прозореца на времето. Най-после успя да забави полет, обърна се и се насочи обратно към средата на хълма. Снишавайки се, търсеше с поглед Камелин.
	Знаеше, че са успели. Нора и Елан не се виждаха, а планината не беше безлюдна. В далечината се виждаха огньове, а от пръснатите наоколо къщи се носеше миризма на дим. Вместо свежия въздух, на който се наслаждаваше винаги, когато идваше тук, сега го удари тежкият мирис на селски дворове.
	Видя удобно за кацане дърво и се спусна към него. От клона заразглежда наоколо. Доколкото се виждаше на лунна светлина, хълмът беше осеян със заоблени къщи с различна височина и размери. Хората в миналото явно се препитаваха от земята. Около всяка къща имаше ограда и ниви.
	— Добре ли си? — попита Камелин, като кацна до него.
	— Така ми се струва — отговори не много уверено Джак, докато се опитваше да се приспособи към всички тези гледки, звуци и миризми. — Получи ли се както трябва? Уцелихме ли правилния момент?
	— Да. Виждаш ли онези пламъци в далечината?
	— Да. Това да не е някоя от Свещените гори, които римляните са опожарили?
	Камелин си пое дълбоко въздух. Гласът му бе тъжен, когато заразказва на Джак каквото си спомняше.
	— Само една от многото, които изпепелиха. Бях взел втората плоча за котела от горичката, която сега гори там, и бях тръгнал към Свещената гора, където чакаше Гуилам, ето там. — И той кимна към дъбравата, зад която след време щеше да се намира къщата на Джак. — Утре вечер тези дъбове няма да ги има. Когато римският войник ме нападна и ме остави, мислейки ме за мъртъв, другарите му запалиха гората на Гуилам. Нора ме спаси от пламъците. Дърветата бяха жестоко наранени от огъня, на тях не можа да помогне.
	— Хората опитаха ли се да попречат на римляните да убият Гуилам?
	— По-късно разбрах, че той е избрал да остане в гората и да посрещне сам войниците, вместо да излага на опасност другите селяни. Бързо се пръсна мълвата, че римляните преследват само друидите и не закачат селяните. Гуилам не пожела да се крие. Не всички келти обичат да се бият, а корновите, които живееха тук, бяха миролюбиво племе, предимно земеделци и занаятчии. Римляните не ги тормозеха, стига да не създават проблеми и да си плащат редовно данъците. Укреплението във Вирокониум, недалеч оттук, се снабдяваше с провизии именно от тези селяни.
	За пръв път Камелин се отпускаше да говори с такива подробности и Джак искаше да узнае колкото може повече, докато гарванът е още в разговорливо настроение.
	— И ти ли си от това племе?
	— О, не, моят народ е живял тук много преди келтите. Коренните жители на това място са високи и тъмнокоси, като Нора. Дълго преди първите нашественици планината Гласруен беше свещено място. Укреплението се появи много по-късно. Всички хора от околността се събираха тук на специални празници, вдигаха сватби, определяха аколити на друидите. Но всичко това беше много, много отдавна. Идвах с Гуилам на някои от празниците. Когато се върнем в Анун, пак ще има такива. Щастливи бяха онези дни. Корновите се интересуваха преди всичко от земята, не закачаха никого и оставяха друидите на спокойствие да се грижат за свещените си кладенци и гори. Разбираха, че друидите притежават огромно познание, и им позволяваха да бъдат духовни водачи. Двата народа станаха едно, а римляните започнаха да наричат всички тук „келти“.
	Камелин замълча за кратко, все още натъжен, после отново продължи:
	— Само да бях успял да стигна по-бързо до гората, да изпреваря римляните. Гуилам щеше да бъде спасен. Нора щеше да възстанови котела, да отвори портала и всички да отидем в Анун, докато размириците утихнат.
	— Какво ще правим сега? — попита Джак.
	— Призори трябва да сме в края на гората — там, където ме нападнаха, за да видим какво ще се случи. Ако имаме късмет, за закуска ще сме се върнали през прозореца.
	Джак се радваше, че са вечеряли обилно. Докато Камелин не го спомена, не се беше сещал за храна. Но каквото и да говореше Нора, да си гарван наистина се оказа гладна работа. Още от първото си преобразяване беше готов да излапа каквото му попадне.
	— Като стана дума за храна — рече Камелин, сякаш прочел мислите му, — бих хапнал нещо, докато чакаме.
	— Откъде да намерим ядене по това време? Тук надали имат денонощни закусвални.
	— Трябва да има оставена храна до входа на светилището. Хората се грижеха за друидите и техните аколити и им носеха храна, но понеже нямаха право да влизат вътре, я оставяха до входа. Каквото и да намерим там, то е било наречено за Гуилам и мен, така че няма да е кражба. Просто ще си го вземем, преди да са го изгорили. Келтите бяха много суеверни, да знаеш, повечето римляни — също.
	Отлетяха към горичката и точно както каза Камелин, на малкия каменен подиум до двата големи дъба имаше купчина храна.
	— Не е като ресторант, но става за ядене.
	— И е значително по-здравословна — отбеляза Джак, като видя плодовете, ядките и черния хляб.
	— А, между другото — рече Камелин, — римските войници също бяха постоянно гладни. Ядяха каквото сварят, а в менюто им присъстваше и гарваново месо.
	— Гарваново! — На Джак направо му се повдигна.
	— О, да. Нищо лично: ядяха също гарги, свраки, пауни, гъски и лебеди, каквото си уловят. С теб трябва добре да се крием и да се пазим от стрелите им. Някога доста се измъчих по тези места.
	Двамата хапнаха до насита, а после намериха едно дърво близо до мястото, на което Камелин смяташе, че е бил нападнат, и зачакаха изгрева. Джак си помисли, че Нора наистина е била права: връщането в миналото беше опасно начинание. Последното, което би искал, беше да бъде изпечен и излапан от някой прегладнял римлянин.


>	19. Разкритието

	Джак за пръв път прекарваше нощ на открито. Освен това не му се беше случвало да спи и кацнал на дърво. Не само беше неудобно, ами при всяко задрямване едва не падаше от клона.
	С първите лъчи на слънцето птиците наоколо се разбудиха и подеха утринните си песни. Джак се чудеше как е възможно Камелин да продължава да спи при целия този шум. Видя жена с бяла пелерина, тръгнала към малко оградено място. Тя се наведе и отвори вратичката на курника, откъдето се разбягаха множество кокошки и бързо се завтекоха към купчината зърно пред къщата. Жената събра яйцата от полозите и внимателно ги подреди в кошницата си. До къщата имаше и кочина с прасета, а до нея — заграждение за овце. Беше виждал такива дворове в учебниците по история.
	Хоризонтът бавно просветляваше.
	— Сутрин е — каза той и лекичко смушка Камелин.
	— Знам, буден съм от часове.
	Джак не му вярваше, защото на фона на птичия хор бе дочул и хъркане, но не възнамеряваше да спори за това. Чакаха ги по-важни неща.
	— Сега какво?
	— Ще чакаме. Няма да е дълго. По това време римляните би трябвало да развалят лагера и да се приготвят за тръгване. Сигурно са някъде между дърветата, скоро ще ги видим.
	— След като си отново тук, спомняш ли си още нещо?
	Камелин въздъхна дълбоко.
	— Помня как тичах. Гледах да се движа встрани от пътя и далеч от погледите. Криех се във високите треви и тръстиките, а острите им стъбла режеха ръцете и нозете ми. Не можех да спра, трябваше да се върна при Гуилам възможно най-бързо. Криех двете плочи, които намерих, под туниката си. Вече се съмваше, когато стигнах до края на гората. Но нещо не беше наред. Гуилам не ме чакаше. Притичвах бързо от дърво до дърво, като се криех зад стволовете, докато стигнах до светилището. Гуилам лежеше проснат върху кладенеца.
	Камелин замлъкна, а очите му се напълниха със сълзи. Преглътна и продължи:
	— Бях закъснял. Знаех, че е мъртъв. Помислих, че римляните са взели плочата. Светилището беше преобърнато. Помня, че се свлякох на колене и хапех устните си да не заплача. Не знаех какво да правя. Не можех да помръдна, нито да откъсна очи от кладенеца. Тогава първите слънчеви лъчи докоснаха водата и видях отражението на плочата. Тя още висеше на свещеното дърво, не я бяха взели. Втурнах се да я взема и я пъхнах при другите две в туниката си, след това побягнах с всички сили към хълма на Гласруен. Беше късно за Гуилам, но знаех, че ако успея да занеса плочите на Нора, тя ще спаси останалите. Не стигнах далеч, още щом излязох от гората, налетях на един от римляните.
	Камелин въздъхна отново и клюмна. Двамата гледаха мълчаливо пред себе си.
	Нещо помръдна.
	— Какво е това? — прошепна Джак.
	Камелин също го беше забелязал: проблясване на метал и нещо червено.
	— Римляни! — каза той, притаил дъх. — Това е! Ти гледай, аз нямам сили за това.
	Джак също нямаше желание да види какво ще стане, но се налагаше да бъде силен и смел.
	Трябваше да разбере какво е станало с плочите за котела.
	— Ти чакай тук, аз ще ида по-близо.
	— Внимавай да не те видят! — предупреди го Камелин.
	Джак се спусна и кацна колкото може по-тихо на един клон в началото на горичката. Потръпна при вида на едрия мускулест войник, който се показа сред дърветата. Кожените ленти, закачени на колана на червената му туника, бяха наковани с метал и дрънчаха шумно, докато вървеше. Появи се още един войник, явно командващият, който имаше на главата си внушителен шлем с червени пера на центурион. В ръката си държеше хаста* със сребърен връх. Лъснатата му броня блестеше на слънцето. Първият войник му отдаде чест. От горичката излязоха още двама: единият яхнал кон, а другият — муле.
	[* Хаста — римско копие. — Б.пр.]
	Центурионът тъкмо се канеше да каже нещо, когато откъм дърветата изскочи едно момче и се удари право в гърдите му. Хастата падна на земята, но първият войник, когото Джак видя, бързо се наведе и я вдигна.
	Джак затаи дъх, пред очите му се разкриваше неизвестната част от живота на Камелин.
	С ужас видя как центурионът извика разярено и зашлеви момчето през лицето, после го стисна за раменете и силно го разтърси. Момчето се бореше с всички сили да се отскубне. От гората наизлязоха други войници и ги обградиха.
	— Стой мирно! — кресна един от тях и блъсна момчето в гърба.
	Макар сигурно много да го заболя, то не извика, но спря да се бори. Центурионът взе с една ръка хастата от другия войник, но междувременно явно отслаби хватката си и момчето се отскубна. То ритна с всичка сила по пищяла войника, който го бе ударил, и побягна. Промуши се между първите двама войници и тъкмо заобикаляше третия, когато центурионът изрева:
	— Убийте го!
	Въздухът се изпълни от стърженето на метал — войниците вкупом извадиха мечовете си. Един от тях удари момчето по тила. Коленете му се огънаха и безжизненото му тяло се свлече на земята. Всичко свърши за секунда. Джак видя кръвта, изтичаща от раната. Сякаш замръзна върху клона, цялото му тяло се скова от страх и ужас. Призля му, започна да се задушава. Ако не знаеше предварително, щеше да реши, че Камелин е мъртъв. Центурионът смушка тялото му с хастата си.
	— Претърсете го — разпореди той.
	Джак затаи дъх. Един от войниците преобърна момчето по гръб и бръкна с ръка в туниката му. Извади оттам трите плочи и ги заразглежда.
	— Само това е — каза той, като ги подаде на центуриона.
	— Нищо интересно — рече центурионът и ги захвърли в тревата. — Сградата гори ли?
	— Всичко е изпълнено, центурионе — докладва войникът. — Скоро и дърветата ще пламнат.
	Джак чуваше пукането на клоните. Огънят се разпростираше.
	— Към Вирокониум! — изкомандва центурионът и се метна на коня си.
	Войниците нарамиха раниците и тръгнаха в колона. Последният се наведе и взе една от плочите за котела. Огледа я внимателно, после вдигна и останалите две и ги пъхна в раницата си. Това му бе нужно на Джак. Сега знаеха, че трябва да следят именно този войник. Вгледа се в лицето му, за да го запомни добре. Войникът имаше белег на брадичката, но униформата му беше същата като на останалите седмина пешаци. Джак обаче забеляза, че всички носят различен багаж. Този с плочите беше лесен за проследяване, защото от раницата му висяха канчетата за готвене на цялата група.
	Джак се върна при Камелин. Двамата гледаха мълчаливо как войниците прекосяват полето и стигат до пътя. Звукът от маршируващите крака, подрънкващите канчета и звънтящите колани скоро заглъхна в далечината. Във въздуха се носеше миризма на изгоряло. Жената от къщата също я усети и се втурна вътре с викове.
	— Не можах да се насиля да гледам — извини се Камелин.
	На Джак не му се говореше за това, което видя, само кимна съчувствено.
	— Колко време ще мине, преди Нора да те намери?
	— Не знам, не помня. Нора каза, че когато не съм се върнал и са видели, че гората гори, веднага тръгнала да ме търси. За щастие, съм бил от тази страна на огъня, ако съм бил от другата или по средата, вероятно изобщо нямало да ме открие.
	— Войниците тръгнаха към Вирокониум — каза му Джак. — Трите плочи са у този, който върви последен в колоната. Има белег на брадичката.
	— Да политаме! — рече Камелин.
	Двамата скоро настигнаха групата. Оказа се, че притесненията на Джак от дългите полети са били напразни: неведнъж спираха, за да изчакват. След по-малко от два часа пред очите им се появи крепостта.
	— Добре познавам това място — каза Камелин. — Ела, ще минем напред. Зад главната порта има удобно скривалище, откъдето можем да наблюдаваме войника.


	Скриха се в клоните на едно голямо дърво, близо до укрепената порта. Оттам Джак успя добре да огледа наоколо. Крепостта беше правоъгълна, с по една порта на всяка стена. Околовръст имаше няколко малки кули и по една голяма на всеки ъгъл. Отгоре по стената минаваше пътека. Изглежда, най-важните сгради бяха разположени в средата. Към тях водеха широки пътища откъм четирите порти. Извън стената бяха разположени селскостопански сгради и хамбари, а зад тях лъкатушеше реката. Пред вратата на една от най-големите сгради стоеше важен на вид мъж.
	— Това е Квинт Флавий Максим — прошепна Камелин, — префект на лагера.
	— Защо е толкова тихо? Мислех си, че ще има войници навсякъде.
	— Четиринайсети легион се изнесе преди няколко седмици. Бях тук, когато си тръгваха. Няколко аколити се редувахме да наблюдаваме крепостта. Аз бях в онзи хамбар долу. Гледката беше незабравима. По-късно разбрахме, че са потеглили към остров Мона по заповед на императора. Той заповядал всички друиди да бъдат избити. Стотици избягаха, заблуждавайки се, че ще бъдат в безопасност, ако са на острова. След заминаването на легиона Максим остана да се разпорежда тук. Една сутрин преди това центурионът излезе с група войници, запалиха една от Свещените гори и убиха друида Дрифор. Нора ни предупреди, че скоро ще стигнат до Гласруен, и Гуилам започна да мисли как всички да идем в Анун. Останалото го знаеш.
	— Изглежда ми твърде дебел за войник.
	— Така е. Вече не е войник, твърде стар е, за да се бие. Вместо това командва форта. Едно от основните му занимания е, ако някой от центурионите намери нещо ценно, да му го вземе. След като се възстанових, започнах често да летя насам. Гледах го как си подрежда плячката. Трябва да видиш какво има в квартирата си: златни гривни, брошки, купища съкровища. Голям скъперник.
	— А каква е тази сграда, пред която стои?
	— Това е светилище, посветено на тяхната богиня на кладенците и изворите.
	— Като Дженет?
	— Не точно. Това е римска богиня, наричат я Апия. Представят я като красива девойка, като статуите в градината на Нора. Когато командирът тръгваше, нареди на Максим да почита редовно богинята и да хвърля злато в светилището й, за да не пресъхне водата. Максим не го прави, защото е твърде алчен. Виждал съм го дори да взима отвътре даровете, дадени от други войници.
	— Защо центурионът, когото видяхме тази сутрин, не е заминал с останалата част от легиона?
	— Не знам, но именно той убиваше друидите и опожаряваше горите наоколо. Носи тук всички ценности, които намира в местните храмове, и ги предава на Максим. Предполагам, че и той получава някакъв дял.
	Джак видя проблясващата броня на центуриона и червените му пера между дърветата в далечината.
	— Има време, докато дойдат — каза Камелин. — Гладен ли си?
	— Когато съм гарван, винаги съм гладен — призна Джак.
	— Имаш късмет: знам как да се нахраним. Лети след мен!
	Камелин го поведе към другия край на укреплението, като гледаха да се крият между дърветата. Накрая спряха пред група продълговати постройки.
	— Това са бараките. Често идвах насам да гледам как готвят. Във всяка барака сутрин има прясно изпечен хляб.
	Камелин кимна към фурните с формата на кошери край крепостната стена.
	— Днес ще им остане много, защото в лагера има съвсем малко войници.
	Джак долови уханието, но то напомняше повече на бекон, отколкото на хляб. Не беше сигурен, че иска да знае какво е. Плашеше се, че може да се окаже печен гарван.
	— Някой пържи вкуснотии! — развълнува се Камелин.
	— Това бекон ли е?
	— И още как! Във всяка барака има тиган. Не им липсват провизии. Явно менюто за днес е свинско.
	— Е, ако имат бекон, може би няма да ги интересува гарваново — обнадежди се Джак.
	Наслаждаваха се още няколко минути на вкусната миризма, после Камелин изду перушината на гърдите си, което винаги бе знак, че има да каже нещо важно.
	— Стой тук, аз отивам да набавя закуска!
	Излетя, преди Джак да успее да каже нещо.
	Не след дълго се върна с нещо като дълъг самун хляб в клюна си.
	— Гледай да не се опариш — предупреди го той, — току-що го извадиха от фурната.
	Не беше точно като хляба, с който беше свикнал Джак, но беше вкусен. В този момент Джак се радваше, че Камелин е специалист в краденето на храна. Не беше кой знае колко много, но все пак хапнаха. Камелин стоеше с едно око нащрек някой да не ги обезпокои. На Джак пък му беше интересно какво се вижда през отворената врата на една от бараките.
	— Това кожа от вълк ли е? — попита той.
	— Да — потвърди Камелин. — Начело на легиона вървят трима души, като всеки от тях носи копие с различен символ на върха и кожа от мечка, лъв или вълк на шлема си. Това е почетна позиция.
	Изведнъж се чу силен звук.
	— Какво е това?
	— Рог. Свиквай с него. Така възвестяват пристигането на войниците. Хайде, да се връщаме при портата.
	— Гледай! — развълнувано извика Джак, като видя как лагерът изведнъж се оживява.
	Войниците се наредиха по пътеката над портата.
	— Тит Антоний Агрипа! — извика центурионът на стражата.
	Портата се отвори и войниците отдадоха чест на Тит Антоний. Той слезе от коня и разпусна хората си. После пое по главната улица, а пешаците — към бараките си. Камелин и Джак видяха белязания войник да влиза в средната барака.
	— Какво ще правим сега? — прошепна Джак.
	— Ще изчакаме наоколо да няма никого, после ти ще се вмъкнеш вътре, ще вземеш плочите, ще ги пуснеш в кладенеца и — готово! Ще бъде по-лесно, отколкото предполагах.
	Зачакаха, но след малко вратата на средната барака се отвори и от нея излезе войник, който носеше нещо.
	— Това е той — каза Джак. — Плочите са у него.
	— Ох — изсумтя Камелин, — май се сещам къде отива.
	Войникът се насочи към главните сгради в центъра на укреплението. Застана пред средната врата и силно похлопа. Отвътре се чу глас, който изкрещя нещо, и войникът отговори:
	— Марк Корнелий Друз. Нося нещо, което може би е важно.
	Вратата се отвори и Друз влезе вътре. За Джак и Камелин беше важно да чуят какво ще си кажат двамата мъже, затова рискуваха и кацнаха на покрива. Максим говореше.
	— Значи убихте малкото момче, а не друида?
	— Да, префект — потвърди Друз.
	— И ти си мислеше, че ще получиш награда за две нищо и никакви парчета метал? — кресна префектът. — Стават само за претопяване. Тези хора не използват ли злато и сребро?
	Камелин и Джак се спогледаха. Не можеха да си говорят, но Джак знаеше, че си мислят едно и също. Защо Друз не бе донесъл и трите плочи?
	— Простете за безпокойството — отговори Друз. — Реших, че може би не са лишени от значение, защото момчето ги беше скрило в туниката си. Изгуби живота си, опитвайки се да избяга с тях.
	— Това е всичко, Друз! — намусено отсече префектът.
	Джак чу издрънчаване на метал, после вратата се отвори и Друз излезе навън. Сърцето на Джак се сви: войникът беше с празни ръце, без плочите.
	— Май имаме проблем — въздъхна Камелин, когато отново се скриха в дървото пред форта. — Не очаквах плочите да се окажат на две различни места, при това едното от тях — лапите на префекта. Сега ще бъде двойно по-трудно и опасно да си ги вземем.


>	20. Крадец

	Джак се притесни. Никак не му се стоеше в римския лагер.
	— Да изчакаме ли, докато мръкне? — попита той.
	— Не, нощем удвояват охраната. Може би е най-добре да се вмъкнеш, когато префектът излезе да се срещне с войниците. Прави го всяка сутрин. Някога, когато идвах тук, за да шпионирам за Нора, това беше най-удобният момент да си открадна нещо за закуска. Всички се събират на големия площад в средата, който наричат форум. Максим ги държи по цяла вечност там. След като раздаде заповедите си за деня, се връща и стои тук до обед.
	Прозвучаха три продължителни изсвирвания на рога.
	— Какво означава това? — попита Джак.
	— Означава, че Квинт Флавий Максим е готов да се срещне с хората си. Сега е моментът да се промъкнеш.
	Приближиха се до сградите, избягвайки войниците, които бързаха към форума.
	— Щом вземеш плочите, ще имаш достатъчно време, преди Друз да се е прибрал в бараката, да разбереш какво е направил с третата.
	Джак беше неспокоен. Въпреки че плочите не бяха на Максим, не му се струваше редно да тършува из квартирата му. Ако го хванат, щяха да го помислят за крадец.
	Докато бяха на дървото, момчето се постара да запамети плана на целия лагер. Мислеше си, че ще може да се върне до кладенеца без проблеми, стига само да вземе плочите.
	— Готов ли си да се преобразиш? — попита го Камелин.
	— Да.
	Кацнаха на земята зад постройките. Улицата беше пуста. В далечината се чуваше гръмкият глас на префекта. Двете птици докоснаха чела и ослепителната светлина блъсна Джак в очите, макар да ги беше затворил плътно. Когато ги отвори, беше отново момче. Единственият проблем беше, че е гол.
	— Ох — простена той, — бях забравил за този момент.
	Джак предпазливо се промъкна до първата сграда. Радваше се, че е юни, а не посред зима, но при все това на сянка беше хладно. Трепереше, макар че сигурно повече от страх, отколкото от студ. Първо трябва да си намери някакви дрехи. Краката го боляха от чакъла, но се съмняваше, че ще намери обувки с подходящ размер. Чуваше се гласът на Максим, който раздаваше заповеди, но сега, когато си беше върнал човешкия облик, не разбираше какво говори.
	Не беше помислил какво ще прави, ако вратата се окаже заключена, но тя за късмет не беше. Вмъкна се вътре и се огледа какво може да наметне. Стаята беше по-светла, отколкото очакваше. Стените бяха боядисани в бяло, а на единствената без прозорец бе изрисувана бойна сцена. Имаше голяма маса с крака, резбовани като лъвски лапи. До изрисуваната стена имаше люлеещ се стол, покрит с кафяво вълнено одеяло. Грабна го и го уви около раменете си. Краката му мръзнеха на каменния под. Застана на килимчето в средата на стаята и продължи да се оглежда. До масата имаше голяма кошница, пълна догоре с метални предмети. Най-отгоре стояха двете бронзови плочи. Той ги грабна, озърна се набързо дали е безопасно да излезе и се върна на мястото, на което се преобрази.
	— Камелин — прошепна той, — взех ги.
	Камелин се спусна долу.
	— Ето ги — победоносно му ги показа Джак.
	— Това не са нашите плочи.
	— Какво! — не вярваше на ушите си Джак.
	Плочите бяха от бронз и с приблизително същата форма и размери. На едната имаше гравиран мъж, седнал с кръстосани крака и със змия в ръцете си, а на другата — някакво четирикрако животно. Джак с ужас осъзна грешката си. Не само че рисунките не бяха същите, ами и плочите нямаха дупки. Нора му беше показала три от другите плочи и му бе обяснила, че на тях трябва да има гравирани дървета. Дори му бе разказала за начина, по който се сглобява котелът: с кожени каишки. Трябваше да огледа по-внимателно плочите, преди да ги вземе.
	— Съжалявам! — Не предполагах, че може да има други подобни. Ще се върна пак.
	— Не сега — спря го Камелин, — префектът ще се върне всеки момент. Събранието приключи.
	— Но какво да правя? — оклюма Джак.
	— Войниците ще се забавят още доста, преди да се разотидат по бараките, така че можеш да идеш да вземеш третата плоча. Но не забравяй, че тя трябва да е много по-матова и на нея да има нарисуван глог, дъб или върба.
	— Ако не възразяваш, предпочитам да летя дотам. Много трудно се ходи бос по тези камъни.
	— Готов ли си?
	— Да — въздъхна Джак.
	След секунди вълненото одеяло се свлече от гърба му и покри двете бронзови плочи. Двамата с Камелин се отправиха към бараките в другия край на лагера. Всяка от постройките имаше покрита веранда, където войниците готвеха храната си. Кацнаха и допряха чела. Джак се радваше, че вече е привикнал към странното усещане, с което се преобразяваше тялото му. След ослепителната светкавица той отново се оказа гол, но за щастие, наоколо нямаше никого. Камелин гледаше с копнеж към верандата.
	— Докато ти си вътре, аз може да ида да проверя дали не е останало нещо за хапване — рече той.
	Джак не можеше да повярва, че Камелин е готов да рискува да го видят заради няколко парченца бекон, които я бяха, я не бяха останали от закуската.
	— Но ти трябва да наблюдаваш и да ме предупредиш, ако забележиш някой да идва!
	— Мога да наблюдавам и от верандата. Ако видя нещо, ще надам гарвановото бухане.
	— Само внимавай да не те хванат — прошепна Джак и се мушна през вратата.


	Озова се в спретната, подредена стая с няколко редици еднакви легла. Взе тънкия чаршаф от най-близкото и се уви с него. В помещението като че ли нямаше много къде да се търси, освен на пода, който беше доста чист. В дъното се виждаше още една врата и Джак тръгна към нея. Открехна я предпазливо и надникна вътре. Беше пълно със снаряжение: шлемове, щитове, копия, различни видове брони, дълги и къси мечове — изобщо всичко, което може да потрябва на един войник от римския легион. На Джак му се прииска да пробва някой шлем и броня, но нямаше време.
	Под прозореца видя раници. Там трябва да търси. За съжаление, сега всички изглеждаха еднакво. В първите три, в които Джак погледна, нямаше нищо, освен хранителни дажби. Чаршафът му пречеше и постоянно се изхлузваше от раменете му. На масата видя няколко червени туники и веднага навлече една от тях. Стигаше му до глезените, но пак беше по-добре от чаршафа.
	Четвъртата раница се оказа тази, която му трябва. Едва се сдържа да не извика от радост, когато откри вътре липсващата плоча. Беше много по-тежка и плътна от онези, които намери при префекта. Камелин беше прав, тя бе потъмняла и доста мръсна, по средата имаше гравиран дъб, а от двете страни — дупки. Нямаше да може да се преобрази в гарван, докато плочата е у него, щеше да му бъде невъзможно да я носи в клюна си. Трябва да остане момче и да се надява, че няма да го забележат, докато прекосява лагера до квартирата на префекта.
	Камелин го чакаше до вратата. Джак видя, че клюнът му лъщи от мазнина и предположи, че е докопал отнякъде поне един тиган.
	— Това ли е?
	— Това е! — изграчи Камелин и заподскача доволно наоколо.
	— По-добре да се връщаме, за да видим кога префектът ще излезе отново — каза Джак нетърпеливо. — Колкото по-рано, толкова по-добре.
	— Тази туника е малко ярка.
	— Знам, но ако не излизам на открито, всичко ще бъде наред. Там отново ще я сменя с кафявото одеяло.
	Камелин литна напред да огледа дали е безопасно. Джак го следваше колкото може по-отблизо, като се придържаше близо до сградите, за да не го видят. В същото време се опитваше да си подбира път без много чакъл по него. Почти беше стигнал до центъра, когато усети как нещо остро го пробожда в гърба. Обърна се и видя войник с изваден меч, който му крещеше нещо. Джак не разбираше какво. Появиха се още двама войници. Джак не можеше да направи нищо, освен да стои неподвижно. Не след дълго иззад ъгъла забързано се появи Максим, придружен от двама стражи.
	Максим посочи с ръка и се развика силно. Джак не помръдна. Осъзнаваше в каква опасност се намира. Беше облечен с открадната туника, в ръка държеше плочата. Нямаше време да направи каквото и да било. Към гърдите му беше насочен меч, а отвсякъде прииждаха нови и нови войници. Беше обграден отвсякъде. Двамата стражи до Максим го хванаха и го вдигнаха във въздуха. Той зарита с крака, но без полза. Стражите тръгнаха след Максим заедно с пленника.
	Когато стигнаха пред квартирата на префекта, Максим изтръгна плочата от ръцете на Джак и внимателно я заразглежда. Кресна още няколко заповеди на войниците, после влезе вътре.
	Войниците се смееха на Джак, който отчаяно се бореше да се освободи.
	Максим излезе от квартирата си. Войниците веднага млъкнаха. Той заговори ядосано, гледайки настойчиво към Джак, сякаш очаква отговор.
	— Не разбирам — каза Джак и поклати глава.
	Максим вдигна ръце във въздуха и се обърна сърдито към войниците. Джак знаеше, че здраво е загазил. Префектът изглеждаше бесен. Отведоха го в едно четвъртито заграждение зад квартирите. Оковаха го за един стълб. Всичко го болеше. Напрягаше всички сили, но макар оковите да не бяха стегнати, нямаше начин да се освободи от тях. А дори да успееше, не можеше да избяга, един от войниците остана да го пази.


	Слънцето припичаше върху главата на Джак. Нямаше сянка, камъните по земята бяха твърде нажежени, за да седне на тях. За щастие, туниката беше достатъчно дълга, за да си я дръпне над главата и поне малко да се скрие от палещите лъчи. Нямаше идея какво да направи. Чуваше, че целият лагер се претърсва. Ами ако намерят това, което търсят? Джак някак си усещаше, че Максим няма да го пусне. Какво ще каже Нора на баща му и дядо му, ако не се върне у дома? Опита се да пропъди тези мисли, но нямаше за какво друго да мисли. Докато не ожадня. Тогава вече можеше да мисли единствено и само за чаша вода. Заблъска си главата да се сети за някоя дума на латински, която би могла да му помогне. Изведнъж се сети за аква, вода. Обърна се към стража и извика:
	— Аква, моля ви!
	Войникът не му обърна никакво внимание. Ако не му дадяха храна и вода, щеше да го сполети същата съдба като Камелин.
	Гърлото му беше пресъхнало. Нямаше смисъл да вика втори път; само хабеше сили. От жегата го унасяше, но шумът от претърсването не му позволяваше да заспи. Четирима войници влязоха в заграждението с извадени мечове. Джак се присви. Реши, че идват за него, но те го подминаха и започнаха да претърсват храсталака до сградата.
	Джак се опитваше да не губи кураж, но страхът от неизвестното го завладяваше. Чудеше се дали Камелин се е върнал през прозореца на времето. Не искаше да остане сам в миналото. Да стигне толкова далеч и да се провали още на първото изпитание — тази мисъл беше непоносима. Струваше му се, че е предал всички. Искаше му се да каже на Камелин колко много съжалява.
	Търсенето продължи.
	Когато другите войници си тръгнаха, стражът се облегна на сянка на стената. В този момент на Джак му хрумна една мисъл. До краката му имаше пръчка. Подаде глава от туниката и се огледа.
	— Пст! — чу познат глас от керемидения покрив на отсрещната постройка.
	Джак толкова се зарадва да види Камелин, че едва не извика името му на глас.
	— Какво става? — прошепна той. — Не разбирам какво говорят.
	— Търсят дрехите ти! Максим е извикал Друз в квартирата си и настоява да знае защо не му е занесъл и трите плочи.
	— Той какво казва?
	— Че дъбът бил емблемата на рода му и след като плочите нямали стойност, решил, че може да я задържи. Добрата новина е, че сега и трите плочи са на едно място.
	— А какво ще стане с мен?
	— До утре си в безопасност. Максим каза на стража да те държи тук без храна и вода до сутринта. Но не се тревожи, имаме план. Ще те измъкна тук на смрачаване.
	Стражът се размърда. Когато Джак вдигна отново очи към покрива, Камелин беше изчезнал. Той дръпна обратно туниката над главата си. Чудеше се какво ли трябва да означава това „имаме план“. Представа си нямаше колко време остава до залез-слънце, но Камелин му беше дал надежда. Трябваше просто да седи и да чака. Затвори очи и се опита да се зареди с търпение.


	Двама войници го разтърсиха да се събуди. Единият го вдигна на крака, другият свали оковите. Хванаха го под мишници и го повлякоха към квартирата на префекта.
	Още с влизането си Джак забеляза трите плочи, оставени на масата. Друз стоеше мирно пред Максим и гледаше съсредоточено. По изражението на Максим Джак разбра, че префектът все още е ядосан. Той удари с юмрук по масата и плочите издрънчаха. Посочи ги и кресна нещо на Джак. При всеки следващ въпрос удряше по масата. После взе плочата с гравирания дъб и я вдигна пред лицето на Джак. Джак се досещаше какво го пита, но нямаше как да отговори. Затова не каза и дума. Мълчанието му още повече вбеси префекта. Двамата стражи, които държаха Джак, получиха нови заповеди. Докато влачеха момчето навън, за да го оковат отново, Максим продължаваше да крещи.
	Започна да се смрачава и един страж дойде да провери оковите. Дойдоха и други двама стражи. Войникът, който досега беше стоял на пост, им каза нещо набързо, после си тръгна. Явно това беше нощната стража. Джак долавяше миризмата на храна и чуваше подрънкване на съдове. Всички в лагера се приготвяха да вечерят. Беше непоносимо жаден и се надяваше Камелин да не се забави дълго. Гледаше покривите и притъмняващото небе, докато войниците се смееха и бъбреха.
	Иззад ъгъла на сградата се появи Камелин и с няколко подскока се озова при Джак.
	— Целият съм се схванал — оплака се Джак.
	— Нямаме време за приказки. Давай да те измъкваме от тези железа.
	Джак се наведе и опря чело до това на гарвана. Проблесна ярка светлина, която обля цялото заграждение.
	— Бързо, да се махаме!
	Докато стражите търкаха невярващо очи, Джак се опита да излети, но тялото не го слушаше. Войниците вече бяха скочили на крака. Той заподскача към края на сградата, а Камелин разтревожено го последва.
	— Не мога да летя! Мускулите ми са се схванали от толкова дълго седене на камъните.
	Скриха се зад три големи бъчви и наостриха уши да чуят какво си говорят войниците.
	— Трябва да е била Фулгора, богинята на светкавиците. Ядосана е. Светкавици без дъжд са лоша поличба.
	— Това е магия, няма нищо общо с Фулгора. Но съм съгласен, че е лош знак. Магия е, помни ми думите!
	Мъжете бяха твърде заети да обсъждат въпроса, за да забележат, че пленникът е изчезнал.
	— Трябва да пия вода — изграчи Джак. Гърлото му беше толкова пресъхнало, че едва говореше.
	— Мислиш ли, че вече можеш да летиш?
	— Май да.
	— Следвай ме тогава. Чака ни вечеря и колкото искаш вода.


	Двамата заедно полетяха над покривите и стената на укреплението. Джак се чувстваше слаб и замаян и цялото тяло го болеше.
	— Още много ли остава?
	— Не, ето тук е — отвърна Камелин и започна да се спуска надолу.
	Джак го последва. Кацнаха зад една от кръглите къщи извън крепостта. Чуваше се кудкудякане откъм кокошарника, а от вътрешността на къщата се носеше миризма на готвено. Коремът му къркореше.
	— Насам! — изграчи Камелин.
	Джак се озова пред кочина, която силно вонеше на прасе. До оградата имаше две корита, пълни с вода и някаква помия. Джак беше толкова жаден, че скочи върху коритото и се приготви да пие от мътната вода.
	— Не там, тук! — извика Камелин.
	Джак с облекчение видя кофа с прясна вода. Пи, колкото можа, после си пое дъх и пак пи.
	— Вече мислех, че ще умра от жажда!
	— Като се нахраним, ще ти разкажа плана.
	— Представа си нямаш колко съм изгладнял! — съгласи се Джак, а коремът му отново изкъркори.
	Сега беше ред на Камелин да го заведе обратно до коритата.
	— Помията ли?! — смая се Джак.
	— Друго няма, освен ако не предпочиташ да кълвеш червеи.


>	21. Изгубеното ще намери своя път

	Джак затвори очи, после забучи клюн в помията. Знаеше, че трябва да яде.
	— Хайде, не е толкова зле — рече Камелин, като видя физиономията му.
	— Не е и толкова добре — възрази Джак.
	— Когато свършиш, ще ти кажа какво решихме.
	— Кои „вие“?
	— Аз и Медрик.
	— Медрик ли?
	— Не съм ли споменавал, че имаме ятаци?
	— Не.
	— Добре, сещаш ли се за изчезналия партньор на Герда?
	— Да, но това какво общо има с нас и плочите за котела?
	— Партньорът на Герда е тук.
	— Тук!
	— Войниците го заловиха и го занесоха на Максим няколко седмици преди да започнат да опожаряваш горите. Вероятно са мислели, че ще бъде изяден, но Максим поиска той да пази светилището.
	— Не разбирам… защо му е притрябвало на Максим някаква гъска да пази светилището, след като има цял форт войници?
	— Гъската е особена птица, която кряка силно, когато я обезпокоят. Нора веднъж ми разказа как ято гъски спасили Рим от нападение. Някога, преди да го вземат войниците, Медрик служеше като часови на Нора. Сега тази роля изпълнява Герда.
	— Все още не разбирам как ще ни помогне това.
	— Максим има причина да не използва войниците за охрана на светилището — там си държи плячката. Само Медрик знае къде е, а той няма да вдигне тревога, когато ние влезем вътре.
	— Чудесно, само че на нас ни трябват плочите, а те не са там.
	— И дотам ще стигна, ако спреш да ме прекъсваш. Докато ти беше окован, аз се върнах на покрива на квартирата на префекта, за да разбера какво става. Тогава чух какво каза Друз. Максим не остана никак доволен и го наказа с двойни дежурства заради опита му да скрие плочата. Когато Друз излезе, всичко утихна и аз кацнах на една от онези бъчви, за да мога да надникна през прозореца. Максим взе кошницата с всички метални предмети вътре, изсипа ги и ги подреди на купчини: брошки, ками, други плочи. Нареди всички плочи на масата, сложи нашите три една до друга и върна останалото в кошницата.
	— Тогава ли изпрати пак да ме доведат?
	— Да. Не знаех, че говориш латински.
	— Не говоря.
	— Стражът каза, че си поискал вода.
	— Е, да, знам няколко думи, но не мога да говоря и изобщо не разбирах какво ми казва Максим.
	— Ясно. Тогава Максим заяви, че една нощ без храна и вода ще опресни паметта ти, защото беше убеден, че разбираш въпросите и просто не искаш да отговаряш.
	— Благодаря ти, че ме измъкна оттам. Не смея да мисля какво щеше да направи с мен на сутринта.
	— Когато те отведоха, той отново говори с центуриона Тит Антоний. Разпита го за плочите и за мен. Реши, че явно са нещо много важно, след като някой е пратил крадец в лагера да ги вземе. Нареди на Тит Антоний да ги пази, докато не разбере кой си ти и защо си откраднал плочите.
	— Това значи, че ние никога няма да успеем да си ги вземем!
	— Тъкмо обратното.
	— Не разбирам.
	— Познай къде ги прибра той!
	— Нямам представа.
	— В тайника си в светилището, а Медрик знае къде е той. Видял Максим да прибира вътре нещо голямо и тежко. И така, вече знаем къде са плочите, останалото е лесно.
	Камелин заподскача наоколо. Изглеждаше разочарован, че Джак не се радва.
	— Какво има?
	— Страх ме е какво ще стане, ако пак ме заловят — въздъхна Джак — като видят, че ме няма, ще обърнат всичко да ме търсят.
	— Хайде тогава да вървим да свършим работата и да се прибираме у дома, преди да си им залипсвал.


	Двамата се върнаха на покрива на квартирата на префекта. Камелин погледна надолу към светилището. Преди да успее да повика Медрик, чуха вика на единия от стражите при заграждението. Видяха Тит Антоний да тича натам и Друз, застанал до стълба.
	— Пленникът е изчезнал!
	— Избягал?
	— Изчезнал — повтори Друз, който сам не вярваше на това, което виждаше. — Оковите и туниката му са тук, но него го няма.
	— Магия, казах ви, че е магия! — извика другият войник. — Трябва веднага да докладваме на префекта!
	— Аз ще се погрижа. Вие нищо не пипайте. Максим трябва да види това с очите си, иначе ще ни обвини — каза Тит Антоний, но преди да тръгне, нощната тишина бе разтърсена от рога, който изсвири пет пъти от върха на северната порта.
	В лагера се надигна вълнение.
	— Пристига ездач — заяви Тит Антоний. — Трябва да ида да проверя какво става. След това ще докладвам на префекта и ще съобщя за избягал затворник. Дотогава вие двамата не мърдайте оттук!
	Центурионът се отдалечи и Друз леко се отдръпна от стълба. Не изглеждаше никак доволен.
	— Сигурно е нещо важно — прошепна Камелин.
	Двамата наостриха слух. Не след дълго чуха подкови откъм главната улица. Ездачът спря пред квартирата на префекта, скочи от коня и потропа силно на вратата.
	— Спешно съобщение за Квинт Флавий Максим от командира на Четвърти легион — извика войникът. Отговор не последва и той потропа още по-силно.
	В далечината чуха как Тит Антоний крещи заповеди на подчинените си. Суматохата в лагера продължаваше.
	— Гай Руфус Октавиан — представи се пратеникът, когато Максим най-после отбори вратата. — Имам съобщение за вас от нашия командир. Остров Мона е превзет, друидите са избити, а горите им — унищожени.
	Камелин и Джак се спогледаха. И двамата познаваха историята, но чута на живо, новината им подейства като шок.
	— Чудесно! — зарадва се Максим.
	— Командирът също така заповядва да се отправим възможно най-скоро към Лондиниум. Боудика, кралицата на ицените, е събрала армия. Камулодунум вече е паднал.
	— По-добре влезте вътре и ми разкажете всичко.
	Войникът върза коня си за най-близкия стълб и последва префекта.
	— Това не е добра новина за Медрик — каза Камелин. — Ако легионът отпътува, ще го убият и изядат.
	— Тогава да го предупредим.
	— Не е необходимо. Аз вече му казах, че ще му помогнем да избяга — нали разбираш, за благодарност за услугата. Веднага щом влезем в светилището и ти се преобразиш, отвори портата. Той ще ти покаже къде са скрити плочите и после ще избяга.
	— А дали вече не е избягал?
	— Медрик е голяма птица, нужно му е разстояние да набере скорост и височина, а в светилището с извора няма място за това. Когато го пуснеш, ще може да използва главната улица.
	— Ами ако го видят?
	— Ще го застрелят. Добре, че тази вечер няма луна, а и да се надяваме, че всички ще са твърде улисани в подготовката за отпътуването.
	— Войникът спомена нещо за Камулодунум, това не беше ли днешният Колчестър? — попита Джак.
	— Да. Армията на Боудика е разрушила Лондон и Сейнт Олбън. Бяха се насочили натам, преди да успеят да я спрат. Племето й, ицените, доста затрудни римляните.
	— Според теб сега безопасно ли е да вляза в светилището? Искам да приключваме с това колкото може по-скоро.
	— Прав си, Медрик ни чака.
	— След като взема плочите, мога да ги хвърля в извора, нали?
	— Това е планът — потвърди Камелин. — Готов ли си?
	Джак кимна, но точно когато щяха да отлетят от покрива, чуха силно тропане по вратата на префекта.
	— Това е Тит Антонии! — възкликна Камелин. — Максим ей сега ще разбере, че си избягал.
	— Не сега, центурионе! — извика Максим, когато най-после отвори вратата.
	— Не бих ви безпокоил, ако не беше наистина важно — отвърна Тит Антоний.
	— Бързо тогава!
	— Затворникът е изчезнал.
	— Изчезнал?! Как така?
	— Не знам, туниката е празна, а оковите са още затворени.
	Максим, все още в пълно снаряжение с броня, меч и кама, отмести центуриона и се насочи към заграждението.
	— Претърсете лагера! — заповяда той. — Все някъде трябва да е.
	— Сега или никога! — каза Камелин.
	Двамата приятели бързо влетяха в светилището. Към тях се заклатушка голям бял гъсок, по-едър от Герда.
	— Закрий си очите! — предупреди го Камелин.
	Медрик спря намясто и послушно пъхна глава под крилото си. Светлината за миг обля целия двор. Щом се преобрази, Джак бързо се насочи към портата и вдигна дървеното резе. Отвори я достатъчно, за да може Медрик да избяга.
	— Каза, че ако минеш отзад и огледаш земята, ще видиш голям нестабилен камък, под който има дупка. Максим държи там всичките си ценности — предаде Камелин.
	Джак бързо заобиколи, намери камъка, отмести го и пъхна ръка в дупката.
	— Ето ги! — извика радостно той, като извади плочите.
	Тъкмо тръгна обратно към извора в светилището, когато пред него изникна Максим.
	— Камелин! — извика Джак, като се стрелна покрай префекта. — Какво крещи той?
	— Че този път си му паднал в ръцете и ще се разправи с теб, както си знае. Не му давай да те хване, ще те убие!
	Вторият глас разсея префекта и той вдигна очи да види кой говори. Джак се възползва и се върна отзад.
	— Портата е отворена, бягай към нея! — извика Камелин. — Можем да хвърлим плочите и в реката.
	Джак знаеше, че ако излезе от светилището, няма начин да успее да се измъкне от лагера. Трябва някак да се промъкне отпред и да хвърли плочите в извора. Максим обаче се оказа по-бърз, отколкото беше очаквал. Когато се обърна, Джак усети здравата му хватка около врата си и чу звука от ваденето на меча. Пръстите го стиснаха още по-силно. Максим го накара да коленичи и натисна главата му към водата. Момчето се бореше, а водата влизаше в носа му. Накрая успя да вдигне глава. Видя как Камелин се спуска срещу префекта. Максим отново натисна главата му, но в следващия миг Камелин заби ноктите си в него. Префектът изкрещя от болка, но не отпусна хватката. Джак трябваше да направи нещо, и то бързо.
	— Дженет! — извика той с последен дъх във водата.
	След секунди водата се разбълбука и пред очите на Джак се появи дългоръката, зеленокожа нимфа. Максим също трябва да я беше видял, защото пусна Джак и отскочи назад. На лицето му се изписа ужас, отвори уста да каже нещо, но не успя да издаде и звук. Джак целият трепереше, кашляше и плюеше, мъчейки се да изхвърли водата от дробовете си. Максим стоеше като вкаменен. Джак бързо пъхна плочите в протегнатата ръка на Дженет. За миг всичко утихна. После нимфата изкряска силно и хвърли плочите във водата.
	След това протегна дългите си ръце, сграбчи Максим и го дръпна в извора. Когато краката му изчезнаха под водата, целият извор изригна в мехурчета.
	— Бързо! — извика Камелин. — Да се махаме оттук!
	Медрик се втурна през портата и се затича по главната улица. Тя беше достатъчно дълга, за да може да излети и да премине над стената. Джак и Камелин допряха чела и светилището още веднъж се освети. Литнаха и кацнаха на покрива, откъдето видяха, че водата в извора отново се разбълбука. Оттам излетя Максим и се стовари тежко на земята, плюейки и кашляйки, само по туника. Великолепната му броня и оръжията бяха изчезнали. По него не бе останало и едно парченце лъскав метал, на който той толкова държеше. Префектът грабна вързопа, в който се намираше цялото му съкровище, и го изсипа в извора. Златните брошки, гривни и колани иззвънтяха и потънаха.
	— Ето! — извика той. — Вземи всичко, Апия, могъща богиньо на извора, и ме остави на мира!
	Джак виждаше, че Максим трепери, но се чудеше дали от гняв, или от страх. После префектът излезе през отворената порта и извика:
	— Стражи! Пленникът е избягал! Намерете го! Ей сега беше тук, не може да е стигнал далеч! Убийте го, убийте и гъсока, и всичко, дето хвърчи, нападнаха ме!
	От няколко посоки дотичаха войници. Те спряха изумени, когато видяха Максим, само по една подгизнала туника, от която капе вода. Докато двамата приятели прелитаха над стената, още чуваха виковете на префекта. Медрик тъкмо се вдигаше във въздуха над главната улица.
	— Давай, давай! — извика му Джак.
	Стрелците бяха насочили лъковете си.
	Стрелите излетяха в момента, в който гъсокът преминаваше над стената.
	— Успя ли? — попита Джак.
	— Не знам, не го виждам — отвърна Камелин. — Хайде, бързо, на косъм ни се размина!
	Двамата полетяха към Гласруен, като се оглеждаха за Медрик.
	— В светилището се опитах да накарам Максим да те пусне, но той беше твърде упорит, въпреки че бях забил ноктите си във врата му, а Медрик го ухапа по крака. Видя ли какво му направи Дженет? — кискаше се Камелин.
	— Каквото и да е било, си го е заслужил.
	— Какво ще разкажем на Елан и Нора, когато се върнем?
	— Всичко.
	— Дори че Максим се опиша да те удави?
	— Ако ние не им го кажем, така или иначе, ще разберат от Дженет.


	Когато наближиха Гласруен, Джак видя заревото над димящите останки от Свещената гора. Въздухът тежеше от мириса на изгоряло.
	— Дали Медрик е успял да избяга?
	— Надявам се — отвърна Камелин. — Стигнахме, готов ли си да минем през прозореца?
	— Да!
	Двамата описаха кръг над хълма, разделиха се и заеха позиции над двете порти на укреплението.
	— Старт?
	— Старт! — потвърди Джак.
	Полетяха нагоре, увеличавайки скоростта, както се бяха упражнявали толкова много пъти. Когато се приближиха до прозореца, в последния момент се обърнаха настрани и се стрелнаха един покрай друг. Чу се глух удар и Джак усети как тялото му се измята встрани: нещо тежко се бе блъснало в него. Той изгуби контрол и размаха силно крила, мъчейки се да си възвърне баланса. Тялото му се завъртя във въздуха. Опита се да извика, но гласът му беше изчезнал. След миг се стовари на земята.
	— Съжалявам, толкова съжалявам! — изкряка Медрик, който се заклатушка бързо-бързо към Джак. — Добре ли си?
	Щом се опомни, Джак много се изненада да види гъсока.
	— Значи успя! — възкликна той радостно.
	— Имаш ли нещо счупено? — суетеше се Медрик около него. — Много извинявай, че се блъснах в теб!
	— Май съм добре. А къде е Камелин? Успяхме ли да минем през прозореца?
	— Тук няма прозорец — засмя се Медрик. — Ние сме при укреплението на хълма.
	Сърцето на Джак се сви. Сблъсъкът явно ги бе отклонил и не бяха уцелили прозореца във времето. Трябваше да опитат отново.
	— Камелин! — провикна се той.
	— Къде си, Джак? — чу се познат глас. — Добре ли си?
	— Елан? Тук съм! У дома ли сме?
	— У дома сте! — успокои го тя.
	— Успяхме! Успяхме! — изграчи Камелин, който в този момент кацна победоносно на рамото на Нора. — Намерихме плочите и Джак ги пусна в извора, сега остава само да си ги вземем от Дженет. Ще можем да сглобим котела, да отворим портала и да се върнем в Анун!
	— Всяко нещо с времето си — усмихна се Нора. — Слава Богу, че се прибрахте живи и здрави у дома.
	Медрик изглеждаше объркан.
	— Вие очаквахте ли ни? — попита той.
	— Е, очаквахме два гарвана, но още повече се радваме да видим и теб! Твърде дълго те нямаше.
	Всички седнаха на тревата, гледайки изгряващото слънце. Нора разказа на Медрик какво се бе случило след неговото залавяне.
	— Герда още ли е при теб? — попита той.
	— О, да!
	— Дали ме помни? — прошепна гъсокът.
	— Тя никога не изгуби надежда, че някой ден отново ще те види. Ще бъде една много щастлива гъска, когато се събуди и те открие у дома!
	— Много се разтревожихме за вас — каза Елан на Джак. — Мислехме, че няма да ви има няколко секунди, а вие се забавихте с часове.
	— Какво ще кажете да се прибираме вече? — предложи Нора.
	— И да закусваме? — изграчиха в един глас Джак и Камелин.
	— И да закусваме! — потвърди тя. — А после ще ни разкажете всичко от игла до конец.
	— Всичко мина добре, нали? — попита Елан. — И нищо лошо не ви се случи?
	Джак и Камелин се разсмяха.
	— Наложи се да ядем свинска помия — рече Джак. — Това май беше най-лошото.


	Докато летяха към Юел, Камелин изведнъж се превъртя презглава и избухна в смях.
	— Ти успя, Джак, ти наистина успя! Сега всичко ще се оправи! Знаех си, че ти си Избраният, от самото начало го знаех!
	Джак също се засмя. Всъщност нито единият от двамата не вярваше в началото, че точно той е Избраният, но сега се радваха, че пророчеството се оказа вярно. Беше невероятно приключение. Джак се усмихна, спомняйки си последния стих: „Изгубеното ще намери своя път“.
	Плочите бяха в сигурните ръце на водните нимфи и котелът можеше да бъде възстановен. Знаеше, че Нора и Елан ще се притеснят, когато научат колко опасно е било пътуването в миналото, но това вече нямаше значение: върнаха се невредими у дома. Вместо да се чувства уморен, Джак беше безкрайно въодушевен. Съзнаваше, че е твърде превъзбуден, за да заспи. Нямаше търпение да види всички, особено Орин.
	Когато приближиха, чу дърветата да шумолят. Предаваха новината на Арана. Щом дриадите я събудеха, тя щеше да разбере, че всичко е минало благополучно. Джак се замисли дали ще му позволят да отиде в Анун и да събере жълъдите на хамадриадите. Беше твърде късно, за да помогне на Гнори в Нютън Гил, но Гласруенската гора щеше да бъде спасена. Щеше да има нова хамадриада и Арана щеше да може да предаде знанията си нататък.
	Замисли се колко ли листа от Крохановото дърво ще бъдат нужни на Нора, за да приготви еликсира. Значеше ли това, че тя ще живее вечно? Елан му обеща, че когато възвърне силата си в Анун, ще може да я вижда такава, каквато е в действителност. И тя ли ще пие от еликсира? Тя беше вълшебно същество и Джак нямаше търпение да види как изглежда. Знаеше, че няма да е като Дженет, но се надяваше и да не е толкова висока като Арана. Може би ще прилича на статуите в градината на Нора?


	Камелин се стрелна към него и прекъсна мислите му.
	— Да се състезаваме! — изграчи силно той.
	Двамата се спуснаха, колкото им държат крилата, между дърветата. Очите на Джак се напълниха със сълзи: може би заради вятъра в лицето му, може би от облекчение, че си беше у дома, може би от щастие, че лети заедно с Камелин към имението Юел. Не беше сигурен. Но едно бе сигурно: животът му се промени в мига, в който златният жълъд го удари по главата, и вече нищо нямаше да е същото. И Джак знаеше, че не би искал да е другояче.
