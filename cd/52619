E>
P>
	Но сега пътят се разделя. Аз виждам
	В зародиш тъмната реалност
	Двойно скрепена от древно Единство
	„— И себе си, врагът на моя Брат!…“
@	Хал Мейн, „Омагьосаната кула“
P$
E$


>	Книга първа
>	Изолат

E>
P>
	И сега, през двойно стъкло, аз виждам
	Образа на брат ми, потъмнял.
	Помогни сега, Тор, на нас, затворниците.
	Ела, удари с чука, Боже, и ни освободи!
@	Омагьосаната кула
P$
E$


>>	Глава 1

	Мината, най-общо казано, беше автоматизирана. Тя се състоеше от оборудване за около сто и осемдесет милиона долара и обхващаше обем от три и половина кубични мили от златосъдържаща скала — гранит и кварц — цялата управлявана от един-единствен команден пулт, на който седеше дежурния на смяна инженер.
	Мината напредваше в слоестата скала, подобно на някакъв тромав многоцелев организъм. Тя изгризваше златоносната руда на много нива, натрошваше я на ситни парчета и с помощта на товарни вагонетки я изпращаше на шестстотин фута или повече, нагоре към оборудването на повърхността. В процеса на придвижване минният механизъм създаваше и изоставяше шахти към повърхността, асансьорни проходи, нови нива и площадки за експлоатация, удължаваше огромната централна кухина, през която по-тежките машини и техния команден пулт се плъзгаха с напредването на работата и полагаше предварително релси, които след себе си демонтираше.
	Всичко това се управляваше от един-единствен инженер на смяна. Малко мегаломания, обаче не му пречеше на работата. Той седеше пред контролните табла на командния пулт подобно на самоличността пред мозъка. Работата му се състоеше единствено в упражняване на краен контрол. Логическото решение и фактите, на които се базираше то, се доставяха от компютърния елемент в оборудването. Логически оптималният отговор се получаваше при докосването на един бутон, но бе открито, че, подобно на самия процес на живеене, в съвременното минно дело имаше нещо повече от логика.
	Най-добрите инженери чувстваха. Това бе едно усещане, породено от опит, талант и дори от нещо подобно на любов, с което те командваха не само планината, но и машината, която бяха възседнали и направляваха.
	Това, също вече беше добавено към списъка на човешките усилия, за които бе нужен някакъв по-специален талант. Оказа се обаче, че по-малко от десет процента от дипломиращите се всяка година млади минни инженери имат необходимата допълнителна способност да се слеят с титана, който управляваха. Но дори в препълнения пазар на работна сила през двадесет и първия век мините непрекъснато търсеха все повече сменни инженери. Дори за четиричасова непрекъсната работа и дори за надарените десет процента бе необходимо дълго време, за да станат безупречни богове в управлението на оборудването. А машините никога не почиваха.


	На разстояние шестстотин фута над човека на пулта, Пол Формейн излезе от своята малка индивидуална квартира с формата на мехур от бяла пластмаса, за началото на първия си работен ден в Малабарската мина и видя планините.
	И изведнъж видението отново се появи, както се беше появявало много пъти след неговия инцидент с лодката преди пет години и се появяваше все по-често напоследък.
	Но онова, което видя сега, не беше откритото море или дори подобния на съновидение образ на странната загадъчна фигура на човека в някаква пелерина и с висока островърха шапка, който изглежда го беше върнал отново към живот, след смъртта му, и после го бе оставил в лодката, за да може накрая да бъде открит и спасен от бреговата охрана.
	Този път това бяха планините.
	Внезапно, извръщайки се от бялата пластмасова врата, той спря и ги видя. Около него имаше един стръмен склон с другите бели сгради на Малабарската мина. Над него нежната синева на пролетното небе разговаряше с тъмносиньото дълбоко езеро отдолу, изпълващо тази пукнатина в планинската скала. Канадските Рокиз се простираха във всички посоки. В едната посока достигаха тридесет километра — до града от Британска Колумбия, Камлуупс, а в другата до Коуст Ранч и каменистите брегове, докосващи солените пенливи води на Тихия Океан. Неочаквано, той ги почувства.
	Планинските вериги се издигаха около него като крале. Океанските вълни шумяха в кръвта му, а той бързо растеше, крачейки да се срещне с тях. Беше с ръста на околните планини. Чувстваше заедно с тях вечното движение на земята. За момент бе незащитен, но непоклатим за ветровете на разбирането. А те му шепнеха една дума:
	Опасно е.
	_Не слизай долу в мината._


	— … Ще преодолееш последицата от този инцидент — беше го уверил психиатърът в Сан Диего преди пет години, скоро след случката. — Особено сега, когато си си го обяснил за себе си и си го разбрал.
	— Да — отвърна Пол.
	Начинът, по който си бе обяснил инцидента под ръководството на психиатъра, тогава бе придобило смисъл. Той беше останал сирак на деветгодишна възраст след едновременната смърт на неговите родители в едно пътнотранспортно произшествие. Бе даден на добри осиновители, но не беше същото. Винаги се чувстваше самотен.
	Липсваше му онова, което психиатърът от Сан Диего нарече „защитен егоизъм“. Идеше му отръки да разбира хората без обичайния лек импулс да обръща това разбиране в свое собствено предимство. Това затрудняваше онези, които биха могли да бъдат негови приятели, щом схванеха тази му способност. Те чувстваха някакъв инстинктивен порив да стоят на безопасно разстояние от него. Вътре в себе си се страхуваха от неговите знания и не се доверяваха на сдържаността му. Като момче той чувстваше тези отдръпвания, без да разбира криещите се зад тях причини. А това, бе казал психиатърът, му даваше погрешна картина за собственото му положение.
	— В края на краищата — каза психиатърът, — тази липса на желание да се използва предимството на една способност е равнозначна на инвалидност, но не по-лоша от всяка друга, като например слепотата или загубата на крайник. Изобщо не е необходимо да чувствате, че не бихте могли да живеете с нея.
	Но така изглежда, подсъзнателно, се чувстваше той. И това чувство бе достигнало кулминацията си в един несъзнателен опит за самоубийство.
	— … Няма никакво съмнение, че времето е било лошо — каза психиатърът — и че си бил предупреден от бреговата охрана за неподходящо малкия размер на лодката. И също, че си знаел, че си бил опасно далеч от брега за такава лека платноходка, независимо от времето.
	И така, бурята го беше завлякла навътре в морето и загубила. Той бе носен по вълните без посока и през следващите тихи дни смъртта бе дошла подобно на някаква тежка сива птица, за да кацне на безполезната мачта и да зачака.
	— Ти си бил в състояние на халюцинация — каза психиатърът. — Естествено е било да си въобразиш, че вече си умрял. После, когато си бил спасен, автоматично си потърсил някакво оправдание за факта, че все още си жив. Твоето подсъзнание те снабдява с фантазията, че си бил върнат към живота от някаква, подобна на баща, фигура — висока, тайнствена и облечена в дрехи, свидетелствуващи за магически способности. Но, когато си се възстановил напълно, твоят здрав разум не е могъл да не намери тази история за някак неубедителна.
	Не, помисли Пол, нямаше полза да мисли така. Спомняше си, че, докато лежеше в болницата в Сан Диего, се съмняваше в целия този спомен.
	— И така, за да бъде подкрепен този спомен, ти сам си създал тези екстремни моменти на почти болезнена чувствителност, която е запълнила две нужди. Те са осигурили подкрепа за твоята бълнуваща фантазия, че си бил вдигнат от мъртвите и те са действали на първо място, като извинение за онова, което е породило желанието за смърт. Ти подсъзнателно си си казал, че не си осакатен, а „различен“.
	— Това звучи добре — съгласи се Пол.
	Само че през изминалите пет години моментите не бяха загубили значението си и не бяха изчезнали. Те бяха останали в него, като първоначалният сън бе заседнал здраво в подсъзнанието му. Той помисли, дали да не се консултира и с друг психиатър, но после се сети, че първият изобщо не му беше помогнал. Тогава какво би могъл да очаква от втори?
	Вместо това, за да заживее със своя проблем, той бе започнал да се уповава на нещо, което бе открил в себе си след инцидента. Сега, дълбоко в него, нещо непобедимо препречваше упорито пътя на честите пориви на ветровете на чувството. Той смяташе, че по някакъв начин това бе свързано, но и независимо от, съня за магьосника с високата шапка, така че, когато, ветровете му шепнеха предупреждения, както сега, той ги чувстваше, без да бъде принуждаван от тях.
	_Опасно е_, казаха планините. _Не слизай долу в мината._
	Това е глупаво, отвърна здравият разум на Пол. Той му напомни, че най-после е нает на работата, към която го беше насочило цялото му образование — към една работа, която в съвременния пренаселен свят беше мечта за мнозина и достижима за малцина. Той посегна за онова, което стоеше непобедимо в подсъзнанието му.
	Опасността, отвърна то, е само още един от множеството фактори, които трябва да се взимат предвид при движението от точка А до точка Б.
	Пол се отърси от ветровете на чувството и се върна обратно към обикновеното съществуване в света. Сградите на Малабарската мина бяха навсякъде около него. На близко разстояние надолу по склона от мястото, където стоеше той, съпругата на финансовия инспектор на компанията излезе през задния вход на своята квартира и подвикна нещо през малката бяла ограда към съпругата на наземния инженер в съседния двор. Днес беше първият работен ден на Пол, а вече беше почти закъснял за работното си място под земята. Той извърна погледа си от планините и сградите към намиращата се наблизо бетонова алея, която водеше към началото на главната шахта на мината, и се отправи към нея и към чакащия го екип*.
	[* Асансьорна клетка за спускане на персонал в мина, б.пр.]


>>	Глава 2

	Екипът плъзна Пол надолу по около шестстотинфутов стръмен наклон през планинската скална плът. Въпреки целия романтизъм в неговото старомодно име, екипът фактически не беше нищо повече от магнитен тръбен асансьор. Докато се спускаше, през прозрачните стени на тръбата проблясваха, сякаш му намигаха, гранита и розовия кварц. Те му говореха също както планината, но с по-тихи гласове — нежни, тънки и кристални, без никаква склонност за отстъпване или доброжелателство в тях и без никаква милост. Между гранита и кварца в шахтата и Пол, едновременно с него се спускаше и собственото му отражение в стената на тръбата. Изображението беше на широкоплещест млад мъж на двадесет и три години, простил се отдавна с всякаква момчешка външност и младост.
	Той беше едрококалест и висок, с изразяващи решителност черти на лицето, с кръгла глава и вид на атлет. Приличаше на футболист, но не от обикновените игрови разновидности. Беше достатъчно масивен за нападател и недостатъчно стегнат за полузащитник. Позицията на завършващ атаката бе тази, която му пасваше. Изключително спокоен и със сръчни дългопръсти ръце за ловене на топката, той си спомняше, че бе играл добре с нея. Бе участвал в първия отбор на Колорадския минен институт, в който беше учил като студент.
	Очите му бяха странно дълбоки и с топъл сив цвят. Имаше тънки устни, но устата му беше малко голяма и общо взето дружелюбна. Светлокестенявата му права коса вече отстъпваше при слепоочията. Той я носеше късо подстригана и щеше да бъде почти плешив преди да навърши четиридесет години, но тъй като не беше от вида хора, за които е необходима красива външност, това нямаше да има голямо значение.
	Пол инстинктивно се стремеше да ръководи нещата. Много мъжествен, интелигентен, едър и силен физически, той умееше винаги да ги върши правилно. Само след като го опознаеха по-отблизо, хората гледаха да преминат към по-сложната вътрешна част от него, където се съхраняваше собствения му твърде различен вътрешен образ. Имаше моменти подобни на този, когато, зърнал внезапно някъде изображението на своето външно аз, Пол се сепваше, сякаш се срещаше лице с лице с някой непознат.
	Екипът спря на ниво _копаене_.
	Пол излезе от него и се озова в огромна светла пещера, изпълнена до своя висок таван с яркия метал на монтираните на релси тежки съоръжения. Хладният кисело-влажен въздух на подземието прониза дробовете му, а минната атмосфера изглежда нахлуваше в него и през него, докато вървеше покрай дробилката към малкото празно пространство, което ограждаше командния пулт. Там, разположен върху релсите, се намираше самия пулт. А пред него — при клавишите и бутоните, които не приличаха на нищо така много, както на клавиатурата на някакъв огромен електронен орган, с изключение на няколкото малки видеоекрани в самия център на пулта — седеше дребен топчест чернокос мъж на възраст между четиридесет и петдесет години, приключващ своята работа за смяната, която току-що бе свършила за него.
	Пол се приближи до края на платформата, върху която се намираха командният пулт и оператора.
	— Здравей — каза той.
	Другият мъж погледна надолу.
	— Аз съм новопостъпилият Пол Формейн — каза Пол. — Готов ли си за почивката?
	Тръгващият си инженер извърши няколко бързи движения върху пулта, активирайки късите си дебели пръсти. Той се облегна назад на стола пред командния пулт и се протегна. После се изправи и обърна дружелюбното си лице към Пол.
	— Пол — попита той, — как е фамилното ти име?
	— Формейн. Казвам се Пол Формейн.
	— Точно така. Аз съм Пат Тисли. Той протегна своята малка квадратна длан и стисна доста силно ръката на Пол.
	Те се здрависаха. Акцентът на Тисли беше австралийски — онзи особен акцент, за който австралийците се вбесяваха, когато бе наричан „кокни“ от неопитните северноамериканци. Той излъчваше личностни качества, които говореха за простота и прямота. Докосването им до Пол бе успокояващо след буйността на планините.
	— Като съдя по активните зони, изглежда, че копаенето ще бъде съвсем безпроблемно през твоята първа смяна — каза Тисли.
	— Звучи добре — отвърна Пол.
	— Точно така. Не се забелязват големи неизправности, а отклонението е по-малко от осем градуса от вертикалата. Въпреки това следи за струпване на вагонетки с руда в шахта _Номер Едно_ към повърхността.
	— О! За непредвидени технически неизправности ли?
	— Всъщност, не. Имаше заклещване и задръстване точно над отвор _Номер Осем_, на около шестдесет фута от изхода. Тази шахта е направена малко тясна, но няма смисъл да се разширява, тъй като след около сто и петдесет часа ще пробиваме нова. Все пак през тази последна смяна съм бил два пъти горе, за да освобождавам заклещена вагонетка.
	— Добре — каза Пол, — благодаря. Той се размина с Тисли и седна на командния пулт. После вдигна поглед към по-дребния мъж. — Може би ще се видим горе в бара тази вечер, а?
	— Може би — помая се Тисли. — Откровеното, безкомпромисно индивидуалистично и приятно лице на Тисли бе обърнато надолу. — Сигурно си от някой от американските колежи?
	— От Колорадския.
	— С жената и семейството си, ли си тук?
	Пол поклати отрицателно глава. Пръстите му вече опипваха наоколо, запознавайки се с командния пулт.
	— Не отвърна той. — Ерген съм… и сирак.
	— Тогава ела някой път у нас на вечеря — предложи Тисли. — Съпругата ми е от тези, които обичат да готвят за гости.
	— Благодаря — отвърна Пол. — Ще се възползвам от поканата.
	— До скоро.
	Пол чу скърцането от отдалечаващите се стъпки на Тисли по чакълестия под на пещерата. Той се обърна към уредите на контролното табло и прегледа списъка с проверките, които трябваше да извърши. Това му отне около шест минути. Когато свърши, вече знаеше положението на всяка част от оборудването и неговото поведение. После се обърна към секцията за програмиране и направи оценка и прогноза за четири часа напред. Това съвпадна с оценката на Тисли. Една обикновена, лесна смяна. За момент той остави пръстите си неподвижни върху едрите означения на компютърните клавиши и започна да търси индивидуалните качества на машините чрез слабите работни вибрации, които достигаха до него през върховете им. Едно усещане за сляпа, целенасочена и непреодолима сила се беше върнало в него. То бе подобно на усещането от всички други минни контролни табла, които бе докосвал преди, но не идентично. Пол дръпна ръцете си от клавиатурата. За момента нямаше никаква работа. Той се облегна назад в своя стол с висока и заоблена облегалка и помисли да изостави нещата тук, за да хвърли поглед на шахтата към повърхността, в която, както Тисли бе съобщил, понякога ставаха задръствания на вагонетките с руда, но после промени намерението си. По-разумно беше да стои близо до командния пулт, докато се запознае по-добре с тази нова мина.
	Малките светлинки, измервателните уреди и видеоекраните пред него проблясваха със своите нормални цветове и движения. Той се пресегна и включи някакво предаване на новини от Ванкувър върху екрана на централното табло за наблюдение.
	Изведнъж Пол, сякаш гледаше надолу от някакъв прозорец входа на площада към хотел Кох-и-Нор при Чикагския комплекс. Позна мястото. Самият той бе отсядал в него веднъж или два пъти при пребиваването си в района на Чикаго. Сега, докато гледаше надолу, Пол видя група хора, носещи камери и репортерско оборудване, да се събира около трима души. Гледката се приближи бързо за снимка от очевидно разстояние само няколко фута и Пол можа да зърне за втори път, по-отблизо, двама от тройката, които стояха малко по-назад от третия. Това бяха, набит късо подстриган мъж на средна възраст и висока тънка девойка на годините на Пол. Нейната външност внезапно привлече вниманието му, преди камерата да се отмести от фигурата й и да го остави да се чуди какво би могло да изглежда толкова забележително в нея. Никога преди не беше виждал нито нея, нито набития мъж. Но после забрави за девойката, защото екранът бе изпълнен от третия член на групата. А в него имаше нещо, което би привлякло вниманието на всеки телезрител.
	Той бе грамаден мършав старец с официални дрехи в черно и бяло. Твърде скован и сериозен в това облекло, старецът наведе леко глава, за да избегне ниския ръб на някакъв раиран плажен чадър над него. И макар достатъчно изправен за годините, на които изглеждаше, той се облягаше тежко на гравираната дръжка на дебел бастун в дясната си ръка. Движението разгъна широките му рамене, така че той сякаш се наведе над тълпата репортери. Тъмни очила закриваха очите му, но, дори и без тях, лицето му бе някаква загадка. Въпреки че то стоеше ясно и контрастно върху екрана пред него, Пол изглежда не можеше да обхване образа му като цяло. Лицето представляваше сбирка от черти, но без никаква цялост. Той откри, че се взира в правата линия на устните и дълбоките гънки, които ограждаха като скоби ъглите на устата, докато мъжът говореше.
	— … одежди? — току-що завършваше питането си един от вестникарите.
	Устните се усмихнаха.
	— Вие не очаквате един механик да излезе на вечеря в работните си дрехи, нали? — Излизащият от устните глас бе дълбок и шеговито язвителен. — Ако искате да ме видите в служебно облекло, ще трябва да си уговорите среща с мен в работно време.
	— Имате ли работно време в Гилдията на пазителите, господин Шефе на гилдията? — попита друг репортер.
	Последва смях, но не като израз на неуважение. Устните се усмихнаха заедно с репортерите.
	— Елате и разберете — отвърнаха устните.
	Пол сбърчи чело. Някакво затворено кътче в паметта му се беше отворило. Беше чувал за Гилдията на пазителите — или Société Chanterie. Сега, като се замисли, той си спомни, че беше чувал от време на време за тях — фактически, твърде често. Те бяха някаква култова група от поклонници на дявола или нещо подобно. Винаги бе отхвърлял мисълта за тях, считайки ги за група чудаци. Но тези човек, този Шеф на гилдията, не беше нещо така просто, като някакъв чудак. Той беше…
	Разочарован, Пол инстинктивно протегна ръка към образа на мъжа пред себе си. Но студената стъклена повърхност на екрана възпря върховете на пръстите му. Репортерите продължаваха да задават въпроси.
	— Какво ще кажете за „Операция Трамплин“, господин Шеф на гилдията?
	— Какво за нея? — заусукваха устните.
	— Против ли е Гилдията срещу опитите да се достигнат по-близките звезди?
	— Е, дами и господа… — усмихнаха се устните. — Какво са казали шумерите и семитите по времето на по-старите богове? Мисля, че те са наричали планетите _овце, които са много далеч_. Не е ли така? Отговорни за това заявление са били божествата Шамаш и Адад, както бихте могли да се уверите, ако направите справка с вашите древни истории. А ако обитаемите планети са като овце, тогава сигурно има много голям брой от тях изгубени около по-далечните звезди, които можем да намерим отново.
	Усмивката остана върху устните.
	— Тогава Гилдията е в услуга на станцията на Меркурий? Не възразявате ли срещу работата върху методите на междузвездното пътуване?
	— Това — отвърнаха устните и усмивката изчезна — не е моя грижа, нито е грижа на Гилдията. Човекът може да си играе с техническите играчки и науки, както е правил в миналото. Той може да си играе с космоса и звездите. Но това само ще го разболее още повече, както го е разболяло вече до крайна степен. Има само едно нещо, което е наша грижа в Гилдията и това е унищожението, което ще спаси Човека от самия него.
	— Господин Шефе на гилдията — каза един глас, — вие не може да имате предвид пълно…
	— Пълно и абсолютно! — Дълбокият глас в микрофона се засили. — Цялостно. Унищожение. Унищожение на Човека и всичките му творения. — Гласът се засилваше мелодично до монотонно пеене с тон, който изпрати внезапен бурен порив на чувства през Пол, подобно на мощен шок от инжектиран венозно стимулант. — В продължение на осемстотин години са съществували сили, които биха спасили Човека от неговото унищожение. Горко на Жената и на неродените деца, когато последната сила да се унищожи бъде открадната от него. Защото той ще бъде обречен от своя собствен вечен живот и само чрез своето унищожение ще може да оцелее.
	Бръмченето на някаква алармена инсталация сигнализира внезапното извиване под остър ъгъл и заклещване на един влак с руда в тунел А към повърхността. Ръката на Пол се протегна машинално и чукна едно петнадесетминутно прекъсване на шахтовото захранване.
	— И така, аз ви призовавам — гърмеше, подобно на барабани под гилотина, гласът от екрана пред него — да се стремите към благоденствието на човека, а не към своето собствено, да обърнете гръб на фалшивото обещание за живот и да посрещнете реалността на смъртта, да поемете едно задължение. А това задължение е окончателно, крайно, пълно, унищожение. Унищожение. Унищожение! _Унищожение…_
	Пол примигна и се изправи в стола си.
	Мината беше навсякъде около него. На централния екран на командния пулт пред очите му групата на площада пред Кох-и-Нор се разотиваше. Вестникарите се разпръскваха. Старецът, момичето и мъжът бяха последвани в хотела от четвърти човек — слаб млад мъж с черна коса и стегната енергична походка. Пол се опули. Почувства, че бе изминала едва една минута, но дори това беше обезпокоително, защото един от странните факти относно него бе, че не се поддаваше на хипноза. Тази отличителна черта бе усложнила нещата за психиатъра, занимаващ се с него след инцидента с лодката. Как тогава би могъл да загуби дори една минута?
	Внезапен спомен за задръстването на вагонетките в тунела към повърхността го откъсна от мисълта за неговата личностна загадка. Ако не успееше да реши за кратко време този проблем, щеше да бъде необходимо едно по-общо прекъсване на захранването към оборудването. Той напусна командния пулт и взе верижния асансьор покрай шахта към повърхността _Номер Едно._ Сигналното приспособление на пулта бе открило мястото на заклещването на сто петдесет и три фута под изхода на шахтата. Пол достигна авариен отвор _Номер Осем_, включи осветлението в шахтата и пропълзя в самата нея. Видя неизправността почти право пред себе си.
	Шахта _Номер Едно_ на мината приближаваше повърхността, подобно на скиповия проход, под приблизителен ъгъл шестдесет градуса. Една-единствена, захранвана с електрическа енергия, зъбчата релса отиваше нагоре от средата на дъното на шахтата, а масивните, открити отгоре вагонетки, пълни с парчета руда отдолу, търкаляха своите зъбни колела нагоре по нея. Самите зъбци служеха сега на Пол за захващане и за закрепване на краката, докато се катереше нагоре до мястото, където вагонетките бяха заседнали на релсата, извити под ъгъл към скалната стена.
	Все още задавайки си въпроси относно девойката, която му изглеждаше позната и необикновения култист, който наричаше себе си Шеф на гилдията, Пол се подпря на грапавата стена на шахтата и на последната вагонетка. Той започна да рита с крак съединителната част между двете вагонетки. При третия ритник тя внезапно се освободи от заклинването, което се беше получило при острото завиване на вагонетката. С щракване и изскърцване от натрупалата се енергия в двигателната основа на всяка вагонетка влакът внезапно се изпъна. В същия момент лампите в шахтата примигнаха без предупреждение, когато двигателите на всички вагонетки оживяха с монотонното си бръмчене. Влакът дръпна рязко и потегли нагоре по шахтата, а Пол, инстинктивно, без да мисли, скочи и се вкопчи в последната вагонетка.
	Тогава в главата му просветна така ярко, както внезапно видените планини на фона на пролетното небе, че в своята прекалена заетост с новинарската емисия той беше включил само едно временно петнадесетминутно прекъсване на енергийното захранване към шахтата. А после, в последвалото кратко загубване на паметта, бе пропуснал да го превключи на ръчно управление.
	Сега беше носен нагоре по шахтата от последната вагонетка на влака. На няколко инча под него, намиращата се под напрежение релса обещаваше мигновено късо съединение и токов удар, ако я докоснеше. А високите стени на вагонетката, почти изпълващи шахтата, блокираха всякакъв негов опит да отвори някой от аварийните отвори между него и повърхността, докато влакът минаваше покрай тях.
	Стените и таванът бяха близо. Особено таванът, който бе надвиснал застрашително ниско над него. Грубо изрязван в гранита и кварца той се издигаше и спускаше неравномерно. Пол знаеше, че на някои места по дължината на шахтата таванът едва не докосваше горната повърхност на рудата във вагонетките. Ако успееше да се придържа достатъчно ниско, той вероятно щеше да успее да пропътува с вагонетката, за която се държеше, до повърхността. Но както се беше вкопчил в задната й част, той чувстваше, че захващането му отслабва.
	Пол се изтегли нагоре плътно върху рудата във вагонетката. Таванът, под който минаваше, одраска грубо тила му, когато влакът с руда, напускайки осветения участък, в който бе отстранил аварията от релсовия път, се гмурна в мрака. Пръстите на Пол се забиха в малките остри камъчета във вагонетката. Той копаеше яростно, заравяйки се в нея. Поклащайки се и трополейки, влакът продължаваше изкачването си. В тъмнината Пол дори не виждаше ниската точка на тавана отпред, която се приближаваше…


	Навън, в ясната планинска утрин, вниманието на дежурния наземен инженер бе привлечено към изхода от шахта _Номер Едно_ от мигането на една бяла аварийна лампичка върху собствения му команден пулт, а по-късно бе прекъснат един автоматичен сигнал, който осигуряваше захранването с енергия на тази шахта. Той бе отишъл до изхода на шахтата, само за да види няколко минути по-късно до себе си и директорът. Последният продължаваше да държи под око сигналните приспособления в своя офис този ден, в който един нов служител бе слязъл под земята за първи път.
	— Композицията пристига — каза наземният инженер, слаб мъж на име Диего и млад като Пол, когато бръмченето на двигателите прозвуча още веднъж нагоре по естествената говорна тръба на шахтата. — Той е възобновил движението.
	— Малко бавно — отбеляза директорът на Малабарската мина и се намръщи. — Нека почакаме тук една минутка и разберем какъв е бил проблема.
	Те зачакаха. Бръмченето и дрънченето на зъбните колела се приближаваше. Челото на първата вагонетка се показа на слънчевата светлина и продължи по равнината.
	— Какво е това? — попита внезапно директорът на мината.
	В полумрака около последната вагонетка се забелязваха някакви неясни очертания.
	Влакът продължаваше да се движи. Последната вагонетка се появи на повърхността и дневната светлина падна изцяло върху човешката фигура, полузаровена и неподвижна в товара руда.
	— Боже мой! — възкликна директорът на мината. — Спри тези вагонетки и ми помогни да го измъкнем оттам!
	Но младият дежурен наземен инженер, на когото вече му беше прилошало, се бе извърнал и облегнал на стената на сградата с мелниците в ранната сянка на планините.


>>	Глава 3

	Администраторът, който работеше през следобеда на дневната смяна на рецепцията на хотел Кох-и-Нор в търговския център на Чикагския комплекс, беше осъзнал факта, че изпитите за установяване на пригодността му бяха определили, че би трябвало да си намери работа в специалния клас служба. Класът беше украса и всъщност ненужен от гледна точка на съвременното хотелско оборудване. Следователно, той работеше добросъвестно с първичната ефективност на едно добро украшение — правейки всичко възможно да бъде забелязан.
	Администраторът не вдигна глава, когато чу приближаващите се към бюрото му стъпки и спирането им пред него. Той продължаваше да записва с елегантен почерк текущите важни гости в списъка, който правеше върху листа за официални съобщения в допълнение към регистъра за посетителите.
	— Имам резервация — каза един мъжки глас. — На името на Пол Формейн.
	— Много добре — отвърна служителят без да вдигне поглед, добавяйки още едно име към своя списък. После направи пауза, за да се наслади на гладките и плавно изписани ченгелчета в буквите п и л на своя краснопис.
	Той внезапно почувства, че ръката му е уловена и задържана в един юмрук, значително по-голям от неговия. Това спря движението на писалка. Странното сграбчване задържаше ръката му като уловена муха — не така, че да я смачка, а със загатване за запас от непреодолима сила. Стреснат и малко уплашен служителят вдигна поглед и откри, че пред него стои висок мъж на неопределена възраст само с една ръка, чиято длан го държеше с такава неочаквана сила.
	— Сър? — каза служителят с малко по-висок тон, отколкото би му се искало.
	— Казах — рече търпеливо високият мъж, — че имам резервация на името на Пол Формейн.
	— Да, сър. Разбира се. — Служителят направи още веднъж усилие да освободи уловената си ръка. Сякаш размислил, високият мъж я пусна. Служителят се обърна бързо към регистъра на бюрото си и набра името. Регистърът оживя с информацията. — Да, сър. Ето я. Една външна, единична. С каква декорация?
	— Съвременна.
	— Разбира се, господин Формейн. Стая 1412. Асансьорите са зад ъгъла, вляво от вас. Ще се погрижа да ви изпратя багажа незабавно, щом пристигне. Благодаря…
	Но високият еднорък мъж вече се беше запътил към асансьорите. Служителят го проследи с поглед, а след това се взря в своята собствена дясна ръка. Раздвижи пробно пръстите й. Не му беше хрумвало никога преди, колко чудесно конструирани неща бяха тези пръсти.


	Горе, в стая 1412, Пол се съблече и взе един душ. Когато излезе изпод него, единственият му куфар беше пристигнал по улея за багаж в стената на стаята. Полуоблечен той се погледна в огледалото, което отрази неговото мършаво гладко-мускулесто изображение носещо сиво-зелени всекидневни спортни панталони за еднократна употреба, които беше получил чрез натискане на бутона на стайния разпределител след душа. Над талията, гърдите и раменете му показваха здравословен тен. Фините белези, останали след пластичната хирургия вече бяха избледнели до почти пълно изчезване. Сега беше началото на една нова пролет, осем месеца след инцидента в мината, със сиво небе и хладен мартенски вятър, духащ откъм езерото Мичиган.
	Краят на остатъка от лявата му ръка изглеждаше повехнал, но сякаш не толкова много поради липсата на поддръжка от останалата част от крайника, колкото в контраст с дясната ръка, която му беше останала.
	Компенсационното развитие на дясната ръка бе продължило с необикновена скорост и до крайност според лекарите на Пол. Тя висеше сега, отразена в огледалната повърхност, подобно на огромна жива тояга от кости и мускули. Делтовидният мускул изпъкваше като скала над мястото, където ключицата влизаше в раменната става, а от по-ниската част на делтовидния мускул трицепсът и бицепсът се извиваха като гърба на кит към по-малките, приличащи на възли мускули над лакътя. Под него флексорът и брахиорадиалисът се издигаха като ниски хълмове. Тенарната група представляваше твърда буца в основата на палеца му. И това беше някаква тояга, както той понякога мислеше за ръката си. Не, нещо така тромаво като тояга. По-скоро приличаше на някаква непреодолима сила, като от стенобойна машина, облечена в плът. В продължение на трите четвърти от една година след инцидента в мината, след дългия процес на хоспитализация, операция и възстановяване, тази непобедима част от него, която седеше в подсъзнанието му, изглежда беше избрала ръката за себе си. Тя беше _тази_ част от Пол — частта, която не се съмняваше в нищо и най-малко от всичко в себе си. Нито имаше време за губене с позирането на някакъв хотелски служител.
	Ръката смътно безпокоеше Пол. Подобно на човек, пробващ непрекъснато с език болен зъб, той откри, че често изпробва силата на ръката върху разни неща и че всеки път е отново обезпокоен от резултата. Сега, стоейки пред огледалото, той посегна и обви с дланта си единствената украса в почти голата модерна хотелска стая. Това бе една калаена ваза във формата на лале с височина около девет инча с една-единствена червена роза в нея, която стоеше върху тоалетната маса. Вазата се събра с лекота в юмрука му, а той я повдигна, започвайки бавно да я стиска.
	За момент почти изглеждаше, че дебелите метални стени ще устоят. После вазата започна бавно да се смачква навътре, докато розата, с прекършено по средата стебло, клюмна на една страна, а водата преливайки над ръба на вазата, потече върху стягащия се юмрук. Пол разхлаби хватката, разтвори юмрука си и погледна за миг лежащата върху дланта му смачкана ваза. После хвърли останките — ваза, цвете и всичко останало — в кошчето за боклук до тоалетната маса и прегъна пръстите си. Те даже не се бяха схванали. След прилагането на толкова голяма сила мускулите на ръката би трябвало да започнат да се схващат и тя да стане безполезна. Но това не се беше случило.
	Той приключи с обличането и слезе надолу към подземния вход в сутерена на хотела. Сред свободните коли, чакащи на хотелската пътна серпентина, имаше една двуместна. Той се качи в нея и набра стандартното 4441, което беше адресът на Указателя за всички градове, центрове и комплекси с население над петдесет хиляди души. Малката кола се вля в подземния трафик и петнадесет минути по-късно го превози през четиридесетте мили път до терминала на Указателя.
	Той регистрира своята кредитна карта в счетоводството на Чикагския комплекс и една пътна служба го насочи към някаква кабина на деветото ниво. Той стъпи върху диска на голям тръбен асансьор сред няколкото други хора и откри, че погледът му е привлечен от една книга, носена от някаква девойка.
	Книгата беше в малък портативен диаскоп с размерите на длан, а корицата гледаше към него от екрана на диаскопа. Гледаше го с тъмните очила и старческа уста на интелигентното лице, което беше наблюдавал този ден в мината. Лицето беше същото, само че под брадичката вместо официалната бяла яка и широка вратовръзка се виждаше червения и златистия цвят на някаква церемониална пелерина. Върху това червено и златисто с черни релефни букви бе изписано заглавието на книгата. УНИЩОЖЕНИЕ.
	Вдигайки поглед от книгата, той за пръв път видя девойката, която я носеше. Тя се взираше в него с шоково изражение, а при вида на лицето й той почувства в себе си някакъв беззвучен удар. Откри, че се взира директно в чертите на девойката, която стоеше до и малко зад Шефа на гилдията в екрана на минния команден пулт.
	— Извинете — каза тя. — Извинете.
	Девойката се беше обърнала и, пробивайки си сляпо път, бе преминала покрай другите хора върху диска и бързо беше слязла на нивото над онова, на което се беше качил Пол.
	Той рефлексивно я последва, но тя вече се беше загубила в тълпата. Пол откри, че стои в сърцето на музикалния сектор на библиотеката на Указателя. Той стоеше, докосван леко от минаващите покрай него и се взираше напразно над главите на тълпата, за да зърне девойката. Беше само на половин крачка от редицата кабини, а през открехнатата врата на една от тях излизаше тънката нишка на една мелодия, която се пееше от някакво сопрано с хармоничен съпровод в бавни миньорни тонове…
P>
	Чакам те дълго в ябълков комфорт
P$
	Музиката минаваше през него като вятър, духащ от далеч, а блъскащите се около него хора ставаха далечни и неважни като сенки. В момента това беше гласът на девойката от асансьора. Позна го, макар да беше чул от нея само тези няколко думи. Музиката се разрастваше и го обгръщаше на крила твърде силни за любов и твърде обширни за тъга.
P>
	И дълго те чаках в ябълков комфорт
P$
	Тя беше музиката, а музиката беше вятър, който духаше през безкрайното снежно поле към една пещера, където ледени кристали звъняха при докосването им от пипалата на вятъра…
P>
	В самотната есен и несигурна пролет
	Моят ябълков копнеж по теб не беше утолен…
P$
	Пол внезапно се изтръгна на свобода.
	Нещо се случваше с него. Той се огледа, чувствайки отново движещата се тълпа. Музиката от кабината се беше превърнала отново в някаква нишка сред шума от тътрене на крака и на разговорите в далечината, приличащи на рева на морските вълни.
	Той се завъртя в кръг, но не видя нищо от никоя страна, освен прозаичните музикални сектори на библиотечния етаж в указателя. Магията беше изчезнала.
	Но също така и девойката.


	Пол се изкачи на деветото ниво и намери една отворена кабина. Той седна, затвори вратата и натисна бутона за списъка на местните психиатри, давайки номера на своята вече регистрираната кредитна карта. След малко му хрумна да добави едно условие, с което да бъде ограничен списъка до тези психиатри, които се интересуват или ги засягат проблемите на хората с ампутирани в миналото крайници. Таблото пред него светна, съобщавайки, че искането е прието и че за отговора ще са необходими около десет-петнадесет минути.
	Пол се облегна назад. Без много-много да му мисли той набра заглавието на книгата, която носеше момичето, с искане за закупуване и секунда по-късно на бюрото пред него по улея за доставка пристигна едно копие в потребителски диаскоп.
	Той го взе. Лицето върху корицата на книгата изглежда се взираше в него с язвително изражение, сякаш се забавляваше с някаква тайна, която криеше от него. Изображението не бе като видяното върху екрана на командния пулт в мината, където чертите изглежда отказваха да се обединят в едно ясно наблюдавано лице. Сега Пол го виждаше цялото, но нещо друго не беше наред. Това не беше толкова лице, колкото восъчна маска. Приличаше на нещо безжизнено и без значение. Той натисна бутона, който щеше да смени картината на корицата с първата страница отвътре.
	Върху цялата ширина на показания бял лист пред очите му отново изскочи заглавието.

	__УНИЩОЖЕНИЕ__ от _Уолтър Блънт_

	Пол обърна титулната страница и откри, че гледа началото на някакво въведение, написано от някой, чието име не му беше известно. Прегледа бегло половин дузина страници от него.
	Уолтър Блънт, четеше той, е син на богати родители. Семейството му притежава контролния дял на един от големите институти за изследване на синьоперковата риба тон, който проследява кръговия й миграционен маршрут между Северна Америка, Южна Америка и Япония. Блънт израства много надарен, но недисциплиниран. Живее живота на богаташ, който няма нищо важно за правене до деня, в който, заедно с хиляди други ловци, бива застигнат от бурна, необичайна за началото на зимата, снежна виелица, докато преследва елен в Лейк Сюпиъриър Рейндж.
	Четирима други от групата на Блънт умират от измръзване. Блънт, израснал в града и неподготвен също като тях, разбира в момент на огорчение за Алтернативните сили на съществуване и предлага да им служи до смъртта си срещу защита на собствения му живот. Вследствие на тази сделка той излиза безпроблемно от гората на безопасно място и неизмръзнал и неизтощен намира подслон, въпреки бръснещия вятър, бързо падащата температура и факта, че е бил облечен само с най-леките ловджийски дрехи.
	Вследствие на това преживяване Блънт се посвещава на Алтернативните сили. Той цял живот създава и организира Гилдията на пазителите или Société Chanterie, съставена от студенти и дипломирани работници по Алтернативните сили. Целта на Гилдията на пазителите била всеобщо приемане на позитивния принцип на унищожението. Само посредством унищожение човечеството би могло да покаже своето придържане към Алтернативните закони, а само те са достатъчно силни да го спасят от техническата цивилизация, която е вече на ръба да го улови като муха в кехлибар.
	Нежният звън на едно устройство, съобщаващо за пристигналия отговор върна вниманието на Пол към екрана пред него. Там видя двоен списък с имена, адреси и номера за връзка. Той премести вниманието си към приличащата на пишеща машина клавиатура под екрана и въведе едно съобщение до всички имена в списъка.
C>
	Лявата ми ръка беше ампутирана преди малко повече от седем месеца. От тогава до днес моето тяло е отхвърлило три опита за присаждане на заместител. При обикновените физиологични процеси не можа да бъде открита никаква причина за отхвърлянето. Лекарите ми препоръчаха да изследвам вероятността за намесата на психологически процеси и ми предложиха да опитам да разреша своя проблем с помощта на психиатрите от този район, в който е извършена колосална работа относно лекуването на хора с ампутирани крайници. Бихте ли проявили интерес към приемането ми като пациент?
@	Пол Алън Формейн.
@	Файл № 432 36 47865 2551 OG3 K122b,
@	Стая 1412, Хотел Кох-и-Нор, Чикагски комплекс.
C$
	Пол стана, взе книгата, която току-що бе закупил и се отправи обратно към хотела. По пътя и след като се върна в стаята си той продължи да чете написаното от Блънт. Изтегнат на леглото си в хотелската стая той прочете една сбирка от безумни глупости, смесени със сериозни факти и един настойчив апел към читателя, да се запише като студент за обучение под ръководството на някой дипломиран член на Гилдията на пазителите. Обещаната награда за успешно завършване на курса на обучение очевидно трябваше да бъде една сила, надхвърляща всички безумни мечти за магическа способност, каквато някога е била получавана.
	Това беше твърде странно, за да бъде прието на сериозно.
	Пол се намръщи. Улови се, че държи предпазливо книгата. Тя не помръдваше във физическия смисъл на думата, но от нея идваше някаква вибрация, която изглежда проникваше до мозъка на костите на Пол. Стаята започна да се изпълва с някакво пеещо мълчание. Приближаваше го един от неговите моменти. Той остана неподвижен като вълк, който внезапно се е натъкнал на капан. Стените около него вдишваха и издишваха. Мълчанието запя по-високо. Мястото и моментът му заговориха.
	ОПАСНОСТ.
	_Остави книгата._
	Тишината запя по-високо, запушвайки ушите на неговото възприемане…
	_Опасността_, каза непобедимата част от него, е дума измислена от деца, а е в основата си безсмислена за възрастния.
	Той натисна бутона, за да обърне страницата. Посрещна го наименованието на нова глава.
C>
	АЛТЕРНАТИВНИ СИЛИ И ВЪЗОБНОВЯВАНЕ НА РАСТЕЖА.
	ЗАМЯНА НА ЛИПСВАЩИ КРАЙНИЦИ ИЛИ ДОРИ НА ЦЯЛОТО ТЯЛО.

	Компенсиращата регенерация на части от човешкото тяло чрез епиморфоза или възобновяване на растежа от регенеративен нарастък или група неразделени клетки на повърхността на раната е свойство, подаващо се на стимулация от Алтернативните сили. Механизмът е прост, щом веднъж се схванат основните принципи. В този случай те са нееволюционни (блокиращи за Природните сили) и регресивни (активно противоположни на Природните сили). Тези принципи не са само статистически негативни, а също и динамически негативни, така че от факта за техния динамизъм произлиза необходимата енергия за процеса на регенерацията…
C$
	Телефонът иззвъня, разваляйки магията. Стаята се върна обратно в естествения си вид, а ръката му отпусна книгата. От леглото си той видя светването на телефонния екран.
	— Съобщение на Указателя относно вашето запитване, сър — каза някакъв шаблонен глас от екрана.
	Екранът се разтвори в списък от имена с научни степени по медицина и психология след тях. Имената угасваха едно след друго, докато остана само едно. Пол го прочете от леглото.
C>
@	Д-Р ЕЛИЗАБЕТ УИЛЯМС
C$
	Миг по-късно до него бе изписана думата _приемам_. Пол остави книгата настана на място, откъдето по-късно да може да я вземе.


>>	Глава 4

	— Как се чувстваш?
	Гласът беше на жена. Пол отвори очи. Д-р Елизабет Уилямс стоеше до стола, на който седеше той. Тя остави игления пистолет за подкожно впръскване върху бюрото до Пол и го обходи, за да седне на мястото си зад него.
	— Казах ли нещо? — попита Пол изправяйки се по-добре на стола.
	— Ако имаш предвид дали си отговорил на въпросите ми, не. — Д-р Уилямс го погледна през бюрото. Тя беше дребна широкоплещеста жена с кестенява коса и обикновено лице. — От колко време знаеш за тази твоя силна съпротива срещу хипноза?
	— Това съпротива ли е? Опитвам се да сътруднича.
	— От колко дълго време знаеш за нея?
	— От инцидента с платноходката, от пет години. — Пол я погледна. — Какво казах?
	Д-р Уилямс отвърна на погледа му.
	— Каза ми, че съм една глупава жена — отвърна тя.
	Пол примигна срещу нея.
	— Това ли е всичко? — попита той. — Значи не съм казал нищо друго.
	— Това е всичко. — Д-р Уилямс го погледна през бюрото и той почувства, че тя излъчва любопитство и нещо като самота. — Пол, можеш ли да се сетиш за нещо специално, от което се страхуваш?
	— От което се страхувам ли? — попита той и се намръщи. — Да се страхувам…? Всъщност, не. Не.
	— Нещо да те безпокои?
	Той мисли един дълъг момент.
	— Не. В действителност не се безпокоя — отвърна той. — Не може да се каже, че нещо на практика ме безпокои.
	— Да си нещастен?
	Той се усмихна. После внезапно се намръщи.
	— Не — каза той и се поколеба. — Тоест, не мисля така.
	— Тогава защо дойде?
	Той я погледна леко изненадан.
	— Ами, заради ръката.
	— Не поради факта, че си останал сирак в ранна възраст? Не, защото винаги си водил самотен живот, без близки приятели? Не, защото си се опитал да се самоубиеш в някаква платноходка преди пет години?
	— Почакай малко! — извика Пол. Погледът й изразяваше вежливо любопитство. — Мислиш, че съм организирал тези инциденти, за да се самоубия ли?
	— Не трябва ли да мисля така?
	— Ами, не — отвърна Пол.
	— Защо не?
	— Защото… — един перфектен момент на разбиране си проби път към Пол. Той я видя да стои там, нищо не разбираща. Взря се в нея и пред очите му тя, отвръщайки на погледа, изглежда се смали още повече и стана малко по-стара. Пол се изправи на крака. — Това няма значение — каза той.
	— Ще трябва да помислиш по този въпрос, Пол.
	— Ще помисля. Искам да обмисля цялата тази работа.
	— Добре — каза тя, но не се помръдна от стола си и, въпреки уверения си тон, не изглеждаше съвсем на себе си от момента, в който той я беше погледнал. — Моята администраторка ще ти запише час за следващия път.
	— Благодаря — рече той. — Сбогом.
	— Довиждане, Пол.
	Той излезе. Докато прекосяваше външната канцелария, администраторката вдигна поглед от някаква регистрационна машина.
	— Господин Формейн? — Тя се наведе напред над машината. — Не искате ли да си запишете час за следващото посещение?
	— Не — отвърна Пол. — Не мисля. — После излезе.


	Пол слезе няколко нива по-надолу от кабинета на д-р Уилямс в основата на сградата. Наблизо имаше обществени кабини за връзка. Влезе в една от тях и затвори вратата. Почувства се едновременно беззащитен и облекчен. Набра номера за списъка на членовете на Гилдията на пазителите в района. Екранът светна.
C>
	Уолтър Блънт, _Шеф на Гилдията_ (без записан телефонен номер)
	Джейсън Уорън, _Некромант_, Секретар на Гилдията на пазителите, телефонен номер 66 433 35246
	Кантеле Маки (без записан телефонен номер)
	Мортън Браун, 66 433 67420
	Уора Мейдж, 64 256 89235
	(_Торният списък съдържа имената на онези, към които е необходимо да се отправят молбите за членство в Гилдията на пазителите_)
C$
	Пол набра 66 433 35246. Екранът светна празен и измина половин минута, преди на него да се появи лицето на един от хората, което той си спомни от телевизионното предаване в мината преди една година — лицето на слаб, чернокос млад мъж с дълбоко разположени неподвижни очи.
	— Казвам се Пол Формейн — каза Пол. — Бих желал да говоря с Джейсън Уорън.
	— Аз съм Джейсън Уорън. Какво ви интересува?
	— Току-що прочетох една книга от Уолтър Блънт, в която се казва, че Алтернативните сили могат да възстановяват липсващи крайници. — Пол премести остатъка от лявата си ръка така, че другият да може да го види.
	— Виждам. — Уорън го погледна с неподвижните си тъмни очи. — Какво ви интересува относно тази ръка?
	— Бих желал да разговарям с вас за нея.
	— Предполагам, че това може да бъде уредено. Кога желаете да разговаряте с мене?
	— Веднага — отвърна Пол.
	Черните вежди от екрана леко се повдигнаха.
	— Веднага ли?
	— Планирал съм това посещение — каза Пол.
	— О, така ли?
	Пол чакаше.
	— Добре, тогава тръгвайте.
	Образът внезапно изчезна от екрана, но полезрението на Пол остана изпълнено с послеобраза на мургавото лице, което беше на него, наблюдаващо го с породен от любопитство интерес и цел. Той стана, въздишайки леко с облекчение, и тръгна без нито секунда да помисли за усещането, което бе получил, към кабинета на Елизабет Уилямс. Изведнъж осъзна, че нейното образование и обучение я бяха направили неспособна да разбере неговия случай. Не разбираше. Това бе ясно като бял ден. Тя се опитваше да съгласува скоростта на светлината с тромавия механизъм на секундомера, в който вярваше. И, ако правеше тази грешка, тогава и психиатърът в Сан Диего, след инцидента с платноходката, е допускал същата.
	Пол бе реагирал силно, без да мисли. Инстинктът му беше подсказал, че е прав. Той бе работил възпрепятстван от вярата в секундомерите. Някъде си, казваше вече той, има по-дълбоко разбиране. Беше облекчение, че най-после щеше да започне да го търси с едно освободено съзнание — с едно будно съзнание.


>>	Глава 5

	Когато влезе през автоматично отварящата се входна врата на апартамента на Джейсън Уорън, Пол видя, че в помещението — един вид комбинация кабинет-всекидневна — вече имаше трима души.
	Точно в този момент двама от тримата излизаха през една задна врата. Той успя само бегло да ги зърне. В единия от двамата внезапно позна девойката с книгата, която беше срещнал по-рано на територията на Чикагския указател. Другият беше набит мъж на средна възраст, чиято външност изразяваше дискретна компетентност. Той също беше с девойката и Блънт в телевизионното предаване, на което бе станал свидетел преди година в мината. Пол се запита, дали Блънт също беше наблизо. После тази мисъл изчезна от съзнанието му. Той откри, че се взира леко в мургавото състрадателно лице на Джейсън Уорън.
	— Пол Формейн — представи се Пол. — Аз ви телефонирах…
	— Седнете — прекъсна го Уорън, посочвайки му стол и сам седна на друг срещу него. Той погледна Пол с прямия си, без задръжки поглед на едно дете. — Какво мога да направя за вас?
	Пол го огледа. Уорън седеше отпуснато, почти проснат, но поддържаше слабото си тяло балансирано като танцьор или отлично трениран атлет, така че с едно-единствено движение да се озове отново на крака.
	— Искам да ми порасне нова ръка — каза Пол.
	— Да — рече Уорън. Той посочи с показалец телефона. — След като се обадихте, поисках информация за вашия файл от публичния регистър. Вие сте инженер.
	— Бях — отвърна Пол и малко се изненада, като се чу да казва това, сега с толкова малко горчивина.
	— Сигурно вярвате в Алтернативните закони?
	— Не — отрече Пол. — Наистина, не.
	— Но вие мислите, че те могат да ви върнат ръката, нали?
	— Това е някакъв шанс.
	— Да — каза Уорън. — Един инженер. Твърдоглав и практичен. Не го е грижа какво задейства шанса, стига, то да действа.
	— Не е точно така — възрази Пол.
	— Защо да си имате работа с Алтернативните закони? Защо просто не се снабдите с нова ръка, присадена от банките с култури?
	— Опитах това — отвърна Пол. — Не се прихвана.
	В продължение на няколко секунди Уорън остана напълно неподвижен. Нямаше никаква промяна в изражението на лицето му, нито в позата му, но Пол получи впечатлението, че сякаш нещо подобно на чувствителен сензорен уред в другия мъж бе _цъкнало_ и бе започнало да отчита.
	— Разкажете ми цялата история — каза бавно и предпазливо Уорън.
	Пол му я разказа. Докато говореше, Уорън седеше неподвижно и слушаше. През около петнадесетте минути, които бяха нужни на Пол, за да я разкаже цялата, другият мъж не помръдна, нито реагира. И без никакво предупреждение, дори докато още говореше, Пол се досети къде беше виждал преди подобен вид концентрация. Това бе едно куче-пилчар, което някога бе видял да стои в поза с една вдигната лапа, нос и опашка изпънати в права линия с тялото — неподвижно като рисунка на Смъртта.
	Уорън не заговори веднага, след като Пол свърши. Вместо това, без иначе да помръдне нито мускул, той вдигна дясната си ръка в пространството между тях и протегна показалец си към Пол. Движението притежаваше цялата неизбежност на причинено от машина или на бавното навеждане на върха на отсеченото дърво, когато започне да пада.
	— Наблюдавайте пръста ми — каза бавно Уорън. — Наблюдавайте внимателно върха му. Точно там, в края на нокътя, под него, вие можете да видите червено петно. Това е капка кръв, която излиза изпод нокътя. Вижте я как се надува. Става по-голяма. В един момент тя ще падне. Но става все по-голяма…
	— Не — каза Пол. — Там изобщо няма никаква капка кръв. Вие си губите времето, а също и моето.
	Уорън отпусна ръката си.
	— Интересно — каза той. — Интересно.
	— Наистина ли?
	— Дипломираните членове на Гилдията на пазителите — поясни Уорън — също не могат да бъдат хипнотизирани. Но вие казвате, че не вярвате в Алтернативните закони.
	— Тогава изглежда съм един вид на свободна практика — каза Пол.
	Внезапно Уорън стана от стола с единственото движение, което Пол бе очаквал. Той прекоси с лека и свободна стъпка помещението, обърна се и се върна обратно.
	— За да можете да се противопоставяте на хипноза — каза той, стоейки до Пол, — вие трябва да използвате Алтернативните закони, независимо дали ги разпознавате като такива или не. Основен принцип при използването на Алтернативните закони е пълната независимост на индивида — независимост от всякаква сила, физическа или друга.
	— И обратно ли? — попита с усмивка Пол.
	— И обратно. — Уорън не се усмихна. Той стоеше и наблюдаваше Пол. — Ще ви попитам отново — каза той. — Какво очаквате, аз да направя за вас?
	— Искам една ръка — отвърна Пол.
	— Не мога да ви дам ръка — каза Уорън. — Не мога да направя нищо за вас. Използването на Алтернативните закони е за тези, които сами правят неща за себе си.
	— Тогава ми покажете как.
	Уорън въздъхна тихо. Това бе въздишка, която прозвуча на Пол не само като уморена, но и като малко гневна.
	— Вие не знаете какво, по дяволите, искате — каза Уорън. — За да тренирате, каквато й дарба да имате за използването на Алтернативните закони, аз трябва да ви взема като мой чирак по некромантия.
	— Книгата на Блънт ми даде да разбера, че Гилдията силно се нуждае от хора.
	— Да, нуждаем се — каза Уорън. — Точно в момента имаме спешна нужда от някой сравним с Леонардо да Винчи. Бихме били много доволни да се снабдим с някой с квалификацията на Милтън или Айнщайн. Разбира се, това, от което всъщност се нуждаем, е да намерим някой с дарба, все още не притежавана от никой друг — един вид от Гений X. Така че даваме обява.
	— Тогава вие не търсите хора.
	— Не съм казал това — възрази Уорън. После се обърна и отново се разходи до другия край на помещението и обратно. — Сериозно ли искате да се присъедините към Гилдията?
	— Само ако ми даде моята ръка.
	— Тя не може да ви я даде. Казах ви, че никой освен вас не може да ви върне отново ръката Между Алтернативните закони и дейността на Гилдията има връзка, но не такава, каквато мислите.
	— Вероятно ще е по-добре да ме осведомите — каза Пол.
	— Добре — съгласи се Уорън. Той пъхна ръце в джобовете и остана леко прегърбен, свел поглед към Пол. — Опитай дали това става. Светът, в който живеем, е лош, Формейн. Това е един свят, болен от пресищане с твърде много технически луксове. Един пренаселен свят, гъмжащ от хора изчерпали почти до крайност своите възможности. — Дълбоко разположените му очи не се отместваха от Пол. — Хората днес са като човек, който мисли, че ако постигне своя мечтан успех, всичко друго, което прави живота добър, ще дойде автоматично. Сега те са постигнали своя успех — съвършенството на една технологична цивилизация, в която на никой не липсва нищо по отношение на физическия комфорт — и са открили, че се намират в един фалшив рай. Подобно на електрически двигател без товар, човешкият дух, без тежестта на нуждата да се стреми към нещо и да прогресира, започва все по-бързо да се ускорява към унищожение, докато накрая хората се разлетят на всички страни и разрушат света, който са създали.
	Той се разхождаше из помещението.
	— Какво ще кажете за това?
	— Вероятно случаят е такъв — отвърна Пол. — Самият аз всъщност не вярвам, че това е положението, в което се намираме, но вероятно случаят е такъв.
	— Добре — каза Уорън. — Сега опитай следното: В атмосфера на безпорядък един от най-сигурните начини за объркване на врага е да му кажете чистата истина. А Шефът на гилдията я е изложил в своята книга. Гилдията на пазителите не се интересува от пропагандиране на използването на Алтернативните закони. Тя само иска да тренира и да използва онези, които вече могат да си служат с тях, до часа на нейната собствена гибел, която на свой ред трябва да ускори неизбежно приближаващия се край — да доведе до унищожението на настоящата цивилизация.
	Уорън млъкна. Той изглежда чакаше Пол да каже нещо. Но Пол също чакаше.
	— Ние — продължи Уорън — сме една малка, но мощна революционна организация, която има за цел да докара този болен свят до пълна лудост и разруха. Алтернативните закони са реални, но по-голямата част от нашата структура е напълно фалшива. Ако станете мой чирак, вие ще трябва да се посветите на унищожението на света.
	— И това е моят единствен начин за използване на Алтернативните сили? — попита Пол.
	— За да приемете философията и целите на Гилдията, да — отвърна Уорън. — В противен случай, не.
	— Не вярвам на това — каза Пол. — Ако вашите Алтернативни сили съществуват, те ще работят за мен също така добре, както и изобщо за всички останали членове на Гилдията на пазителите.
	Уорън се отпусна на един стол и дълго се взира в Пол.
	— Арогантен сте — каза той. — Съвършено арогантен. Нека видим… — Той стана пъргаво, прекоси помещението и докосна някакво място върху една от стените.
	Стената се плъзна назад, разкривайки пространство, което приличаше на полумодерна лаборатория и полуалхимическа бърлога. На масата в центъра му имаше глинени съдове, няколко метални буркана и някаква голяма колба, пълна с тъмночервена течност.
	Уорън отвори едно от чекмеджетата на масата и извади от него нещо, което тялото му скриваше от полезрението на Пол. Той затвори чекмеджето, обърна се и се върна обратно, носейки една твърде разнебитена на вид раковина на кафяви петна, излъскана от употреба и старост.
	Той постави раковината върху една масичка на няколко фута от стола на Пол.
	— Какво прави това? — попита Пол, гледайки с любопитство раковината.
	— За мене прави много неща — отвърна Уорън, — които не са никакви предимства, освен че можем да кажем, че е била направена чувствителна към действието на Алтернативните закони. Нека видим, дали тази ваша арогантност може да има нещо общо с нея.
	Пол се намръщи. Той се вгледа в раковината. За секунда положението беше само нелепо. След това сякаш някаква светла нишка пробяга през него. На лице беше внезапно странно усещане, като че ли някъде дълбоко в него прозвуча басов гонг, последван от усилена дейност в дълбините на съзнанието му. Имаше чувството, че множество отдавна забравени спомени тичат и се блъскат в някаква заключена врата, която не можеше да си спомни точно от кога е държана затворена за тях.
	Раковината се размърда. Тя се търкулна до някаква равновесна точка и остана в нея. Ярката дневна светлина пронизваше един далечен прозорец на помещението, а тънка нишка от някаква лека музика се прокрадваше от съседния апартамент. Слаб писклив глас говореше тихо, но ясно от раковината: _От по-големия мрак в малката светлина. И после още веднъж отива той към по-големия мрак._
	Блъскането по заключената врата в съзнанието на Пол стихна до пълна тишина. Раковината загуби своето равновесие и падна неподвижна на една страна. От срещуположната страна на Пол, Уорън пое дълбоко въздух и взе раковината.
	— Вие може би сте природно надарен — каза той.
	— Природно надарен? — вдигна поглед към него Пол.
	— В областта на Алтернативните сили съществуват определени способности, които могат да бъдат притежавани от незнаещи нищо за истинската им природа. Например, четенето на мисли или артистичното вдъхновение.
	— О! — изненада се Пол. — А как констатирате разликата между такива хора и вашите хора с Алтернативните сили?
	— Много просто — отвърна Уорън, но тонът на гласа му и начинът, по който държеше раковината и продължаваше да наблюдава Пол не внушаваха простота. — За такива хора техните способности действат на пристъпи и ненадеждно. За нас те винаги действат.
	— Например, четенето на мисли?
	— Аз съм некромант, а не гадател — отсече Уорън. — Освен това, използвам общия познат термин. Казано ми е, че съзнанията не са така много четени, както преживявани.
	— Губите ли вашата собствена гледна точка, когато влезете в нечие друго съзнание?
	— Да — каза Уорън, — вие сигурно сте един природно надарен човек. — Той занесе раковината обратно при масата с чекмеджета и я прибра. После се обърна и заговори от там, където беше. — Във вас има нещо — каза той. — Това може да е ценна дарба, а може и да не е. Аз обаче искам да ви взема като пробен чирак. Ако след известно време се окаже, че сте обещаващ, вие ще бъдете приет в Гилдията като редовен чирак. В такъв случай обаче от вас ще се изисква да предадете на Гилдията всичко, което притежавате, и всички ваши бъдещи лични приходи. Но при положение, че ви приемем, вие няма да е необходимо да се безпокоите за материални неща. — Уорън леко изкриви устни. — Гилдията ще се грижи за вас. Учете, трупайте знания и вие един ден ще бъдете в състояние да накарате ръката ви да порасне отново.
	Пол стана.
	— Гарантирате ли ми ръка? — попита той.
	— Разбира се — отвърна Уорън. Той не се помръдна от мястото, където стоеше, наблюдавайки Пол през ширината на лабораторията и помещението в апартамента с неподвижен втренчен поглед.


>>	Глава 6

	Сновейки през многобройните нива на лабиринта от улици и сгради на Чикагския комплекс в едноместната подземна кола, Пол облегна главата си назад върху възглавниците на седалката и затвори очи.
	Беше изтощен, а изтощението, сега подозираше той, се коренеше не само във физическите усилия, на които бе подложен днес. Нещо почти физическо се беше случило в Пол, като последствие от разпознатата от него абсурдност на психиатричния подход към положение му. И работата с раковината също го беше изцедила.
	Но изтощението можеше да се излекува с почивка. По-важни бяха други две неща. Първото от тях беше едно ясно усещане, че около него и на него се случваха твърде много неща, за да бъдат всичките случайности. А случайности беше очевидният алтернативен отговор, щом се отхвърлеше схващането, че е бил подсъзнателно насочван към самоунищожение.
	Второто нещо беше фактът, че Некромантът Уорън го беше нарекъл арогантен.
	Обезпокоен от това, Пол за първи път се сблъска с факта, че такова безпокойство е необичайно за него. Сега, когато престана да взима под внимание този факт, въпреки всичко, което му се беше случило, той осъзна, че никога преди не му беше минавало през ума, че може да бъде оставен на милостта на каквато и да е друга сила, освен тази на собствената му воля. Може би, помисли той, това беше арогантност, но представата не изглеждаше да е правилна. На собствените си чувства се доверяваше повече от всичко друго, а не се чувстваше арогантен. Всичко, което го изпълни, когато се пресегна дълбоко в себе си за аргументи, беше едно спокойно усещане за сигурност. Това бе този непобедим елемент в него, който приемаше спокойно всички неща.
	Защото, мислеше Пол докато се облягаше назад със затворени очи, преди всичко той не трябваше да бъде арогантен. Той приличаше на човек, който се взира през стъклената прозрачност на спокойна вода в тайния живот на някаква приливна локва на океански бряг. На малко разстояние пред него се случваха забележителни неща и щяха да продължават да се случват, докато локвата не беше разбъркана. Но едно докосване на вятъра или потапяне на пръст, една вълничка по водната повърхност, и протичащият под носа му живот повече нямаше да бъде изолиран, чист и съвършен. Деликатност беше паролата. Деликатност и максимална грижа. Той вече бе започнал да отделя и идентифицира елементи: по загатване на движение, промяна на цвят, появяваща се форма…
	Облегнат назад със затворени очи Пол бе потънал в полудрямка и сънуване на полувидени неща.
	Внезапно намаляване на скоростта на неговата малка кола го изправи на седалката. Колата рязко спря. Той отвори очи и погледна през прозрачния купол на покрива на колата.
	Намираше се на улично кръстовище на някакво средно ниво. Над и под него се намираха жилищни и търговски слоеве от голямата триизмерна община, наречена Чикагски комплекс. На неговото ниво колата беше спряла, след като отчасти бе навлязла на някакво кръстовище, чиито четири ъгъла се заемаха от малки магазини и офиси, отвъд които имаше обширна площ за развлечения и почивка, приличаща на парк с много дървета. Но хора не се виждаха. Магазините бяха пусти. Паркът — също. Улиците бяха празни и тихи.
	Пол се наведе още веднъж напред и натисна бутона за терминала при хотел Кох-и-Нор. Колата не се помръдна. Той набра центъра за управление на транспорта, отдел „Неизправности“.
	Екранът на устройството за връзка над таблото на колата светна.
	— Сър? — каза женски глас. — С какво мога да ви услужа?
	— Намирам се в едноместна кола, която не върви — каза Пол. — Спряла е на кръстовището на… — Той погледна знака на ъгъла на улицата. — N Ниво 2432 и AANB.
	— Проверявам — каза гласът и след малко заговори отново. — Сър? Сигурен ли сте за вашето местонахождение? Този участък, в който съобщавате, че се намирате, е затворен за движение. Вашата кола не може да е влязла в него през последния половин час.
	— Все пак изглежда, че е влязла. — Пол внезапно направи пауза. Изглежда бе чул нещо странно. Той излезе от колата и се изправи до нея. Звукът достигаше слабо, но ясно до ушите му. Беше от монотонно пеещи хора и се приближаваше.
	— Участъкът, в който съобщавате, че се намирате — казваше устройството в колата, — е бил опразнен, за да позволи една публична демонстрация. Бихте ли проверили отново, ако обичате, вашето местонахождение? Ако то е същото, за което вече съобщихте, моля напуснете веднага колата и незабавно се изкачете с едно ниво, за да намерите друга. Повтарям, напуснете незабавно вашата кола.
	Пол се отдалечи от колата. Срещу него от другата страна на улицата имаше една спирална ескалаторна рампа. Той я достигна и се остави да го понесе нагоре. Тя завиваше спираловидно над улицата, която току-що бе напуснал. Монотонното пеене достигаше вече съвсем ясно до ушите му. То беше без думи и звучеше безсмислено.
	— Хей, хей! Хей, хей! Хей, хей!…
	Озадачен, Пол слезе от движещата се нагоре повърхност на рампата и погледна над високата до гърдите стена. Долу, иззад един завой на пресечката на улицата, на която бе блокирала неговата кола, той видя към него да прииждат хора във вид на дисциплинирана тълпа, по двадесет души в редица, която запълваше плътно улицата от бордюр до бордюр.
	Хората се придвижваха бързо. Тичаха в тръст. По-голямата част от тях бяха млади мъже и жени, облечени в сини тесни спортни панталони и бели ризи, а на главите си носеха накривени, странни зелени шапки. Те тичаха с взаимно преплетени ръце в такт с ритъма на тяхното пеене.
	Изведнъж Пол ги идентифицира. Те очевидно представляваха едно от така наречените маршируващи общества. Такива групи се събират без никаква друга цел, освен да тичат по улиците може би веднъж или два пъти в месеца. Това беше един вид контролирана и канализирана истерия, или поне това Пол си спомняше, че беше чел. Такива упражнения действаха като предпазен клапан, изпускащ голямо количество емоционална пара, както твърдяха адвокатите на обществата. Защото, ако групата не налетеше пряко на някое препятствие, тя не причиняваше вреда, нито бяха наранявани нейните членове.
	Те вече се приближаваха и Пол можеше да различи очите им, които бяха фиксирани право пред тях. Но погледите им не бяха стъклени, като на пияни или дрогирани хора. Те бяха по-скоро ясни, но фиксирани, както при такива, преживяващи момент на екзалтация или лудост. Вече бяха почти под Пол, почти до кръстовището.
	Внезапно Пол осъзна, че неговата едноместна кола, блокирала там, където беше, щеше да се окаже на пътя им. На практика те вече я бяха достигнали. Ритмичното шляпане на потока от стъпала разтърсваше рампата, на която стоеше той и изглежда караше цялата конструкция на местния Комплекс, ниво по ниво, да вибрира до едно почти свръхзвуково бръмчене. От устремените им напред тела започна да се издига гореща вълна, а все по-високите викове от монотонното им пеене поразяваха слуха му като неестественото усилване на звуците при бълнуване. Попаднал във водовъртежа на шума и горещината, Пол видя първите им редици да атакуват празната кола и, без спиране, подобно на някакво паническо бягане на безмозъчни говеда, да я преобръщат. Те продължиха да я търкалят, докато накрая тя се блъсна в един парапет над нивото отдолу. Пол наблюдава избутването на колата върху парапета и изчезването й. Изключително силния трясък от удара при падането й се вписа в околния шум от тичащата тълпа.
	Той погледна назад по пътя от посоката, от която се беше появила тълпата. Потокът от хора бе безкраен и все още изчезваше от погледа зад завоя. Но, продължавайки да наблюдава, той видя, че последните редици започват да оредяват и утихват, а над другите звуци чу пронизителния вой на сирените на линейките, които бавно ги следваха.
	Пол се изкачи на по-горното ниво, намери празна двуместна кола на една отбивка за коли и се върна в хотела.


	Когато стигна до своята стая, вратата й беше отворена. Някакъв дребен посивял мъж в бизнес костюм се надигна плавно от стола си при влизането на Пол и му подаде отворена служебна карта.
	— Хотелска служба за сигурност, господин Формейн — представи се дребният мъж. — Казвам се Джеймс Бътлър.
	— Какво се е случило? — попита Пол. Чувстваше умората като плащ около себе си.
	— Обикновена проверка, господин Формейн. Персоналът от поддръжката е открил във вашата стая твърде обезформена ваза.
	— Включете я в сметката — каза Пол. — А сега, ако нямате нищо против…
	— Вазата не е важна, господин Формейн. Но вие сте посещавали психиатър, разбирате ли?
	— Някоя си доктор Елизабет Уилямс. Днес. Защо?
	— Обичайна практика е управата на хотела да се интересува и да бъде уведомявана, ако някой от нейните гости е ползвал напоследък услугите на психиатър. Обществената здравна служба на Чикагския комплекс ни позволява да отказваме да приемаме гости, които може да нарушат спокойствието в хотела. Разбира се никакъв подобен отказ не е бил предвиден във вашия случай, господин Формейн.
	— Утре сутринта си плащам сметката и напускам — каза Пол.
	— О? Съжалявам да чуя това — отвърна безпристрастно Джеймс Бътлър. — Уверявам ви, нямах никакво намерения да ви обидя. Просто един от принципите на ръководството е ние да информираме нашите гости, че сме осведомени за тях.
	— Бездруго напускам — каза Пол. Той погледна непроменящото се лице и неподвижното тяло на мъжа, и характерът на Джеймс Бътлър проникна ясно в съзнанието му. Бътлър беше опасен дребосък — една малка ефективна машина за подозрения и контрол. Отдолу, все пак, имаше нещо потискано, нещо охранявано от вътрешен страх. — Точно сега искам да си легна. Така че, ако нямате нищо против…
	Бътлър наведе леко глава.
	— Ако, разбира се — каза той, — няма още нещо.
	— Няма нищо.
	— Благодаря ви. — Бътлър се обърна и отиде спокойно към вратата. — Чувствайте се свободен да телефонирате на хотелската администрация по всяко време — каза той и излезе, затваряйки вратата след себе си.
	Пол се намръщи. Но умората го притискаше като голям товар. Той се съблече и се тръшна на леглото. Сънят го обгърна подобно на огромни сиви крила.
	Той сънува, че върви сам в тъмнината, под звездите, по павиран път. А, докато вървеше, паветата ставаха все по-големи, докато се превърнаха в огромни скали, които трябваше да се изкатерват. В този момент сънят изчезна и бе заменен от друг, в който той бе парализиран и се носеше направо по нощните улици на Чикагския комплекс. Носеше се без да докосва земята и след известно време стигна до някаква дъгова лампа върху стълб, който бе видоизменен в чудовищно голям захарен бастун. Точно зад стълба фасадата на един магазин се бе превърнала от пластмасова в ледена и се топеше.
	На сутринта се събуди с чувството, че е спал по-скоро четиринадесет години, отколкото четиринадесет часа. После си събра багажа и слезе в главното фоайе, за да си плати сметката.
	По своя път към терминала в сутерена Пол мина покрай един от хотелските барове. В този ранен час той беше почти пуст, с изключение на пълничкия мъж на средна възраст, който седеше сам на една маса, върху която имаше малка стъклена чаша във формата на лале, пълна с някаква тъмночервена течност. За момент, минавайки покрай него, Пол помисли, че мъжът е пиян. После долови идващата от чашата миризма на канела и забеляза, че зениците му бяха като върхове на топлийка. На по-заден план Пол долови фигурата на Бътлър, който седеше в тъмнината на един ъгъл и наблюдаваше. Пол се отправи към мъжа от хотелската служба за сигурност.
	— Уведомяват ли ви също и за наркомани? — попита Пол.
	— Нашите барове се снабдяват с несъздаващи зависимост синтетици — отвърна Бътлър. — Това е съвсем законно.
	— Вие не отговорихте на въпроса ми — каза Пол.
	— Хотелската администрация чувства определена отговорност за определени гости — рече Бътлър и погледна Пол. — Това също е законно. А всички допълнителни такси са съвсем разумни. Ако вие вече не бяхте планирал да напуснете, господин Формейн, аз бих могъл да ви кажа какви услуги предлагаме.
	Пол се извърна и продължи. На терминала намери една едноместна кола и влизайки в нея набра апартамента на Уорън. Първото изискване, което некромантът предяви към своя пробен чирак бе Пол да се премести в апартамента му, където Уорън би могъл да го подложи на непрекъснато наблюдение.


	Пол откри, че Уорън го очаква. Некромантът му предостави една от спалните в апартамента и после, в общи линии го остави да прави каквото иска. В продължение на останалата част от седмицата Пол почти не виждаше напрегнатия млад човек.
	Пет дни по-късно, когато Пол, междувременно силно отегчен от апартамента, преглеждаше списъка с музикални произведения, които Уорън беше записал на магнетофона в своето жилище. Изведнъж той се натъкна на едно заглавие, което привлече вниманието му.

#	В ЯБЪЛКОВ КОМФОРТ… песен, изпълнявана от Кантеле

	Кантеле! Внезапно мисловната връзка беше направена. Името присъстваше там, в списъка с местните членове на Гилдията на пазителите. _Кантеле Маки_. И сега си спомни, че имаше една девойка, професионален изпълнител, която пееше под единственото име _Кантеле_. Това бе девойката с книгата, която бе видял за първи път в телевизионната новинарска емисия и след това на територията на Указателя. Пол натисна малкия черен бутон до първата буква на заглавието на песента.
	Имаше едва едносекундна пауза и после звънката музика прозвуча тихо от магнетофона, разпръсквана от свежия, звънлив като сребро, познат глас.
P>
	Чакам те дълго в ябълков комфорт
	И дълго те чаках в ябълков комфорт
	В самотна есен и несигурна…
P$
	Едно внезапно ахване зад Пол го принуди да изключи мигновено магнетофона и да се обърне, за да се озове лице с лице със самата изпълнителка.
	Тя стоеше в единия край на библиотеката със старинни томове. Библиотеката, за изненада на Пол, се беше извъртяла от обичайното си място, разкривайки зад себе си не стена, а вход към малко помещение, мебелирано и екипирано като работен кабинет. Виждайки, че Пол я гледа втренчено, Кантеле внезапно излезе от вцепенението, което я беше обхванало, и, протягайки ръка, бутна библиотеката обратно на мястото й, затваряйки входа. Те стояха в двата края на стаята и се гледаха взаимно.
	— Аз не знаех… — започна тя. — Забравих, че сега вие живеете тук.
	Пол я наблюдаваше с любопитство. Кантеле изглеждаше забележимо пребледняла.
	— Помислихте, че съм някой друг ли? — попита той.
	— Да. Искам да кажа… — запъна се тя. — Помислих, че е Джейс.
	Кантеле беше от вида хора, които лъжеха за защита. Пол почувства нейната неискреност през цялото разстояние, което ги отделяше.
	— Имате чудесен глас — каза той. — Бях пуснал тази ваша песен…
	— Да, чух — прекъсна го тя. — Аз… аз бих предпочела да не я пускате, ако нямате нищо против.
	— Наистина ли? — попита Пол.
	— Тя предизвиква асоциации в мен. Ако нямате нищо против…
	— Разбира се, че няма да я пускам, щом искате това от мен — каза Пол. Той тръгна към Кантеле и после внезапно спря, виждайки, че тя рефлексивно отстъпи една крачка назад, колкото позволяваше стената зад нея.
	— Джейс… — каза тя. — Джейс ще дойде тук всеки момент.
	Пол я наблюдаваше леко намръщен. Чувстваше се озадачен и малко раздразнен от поведението й, но също и странно развълнуван, както би могъл да бъде от някой беззащитен човек, който не осъзнава, че той няма намерение да го наранява. Това бе странно, също и защото Кантеле не правеше в общи линии впечатление на беззащитна, а на доста голяма куражлийка. Пол се готвеше да се заеме с разрешението на този проблем с думи, когато звукът от отваряне на предната врата на апартамента накара и двамата да обърнат глави в тази посока.
	Току-що бяха влезли Уорън и набитият късо подстриган мъж, които Пол беше видял в телевизионната новинарска емисия и които бяха напуснали апартамента заедно с Кантеле при първото му посещение при Уорън. Те се отправиха право към Пол и Кантеле.


>>	Глава 7

	— Ти не отвори вратата — каза Уорън, като спря пред тях и погледна Кантеле.
	— Вие не позвънихте — намеси се Пол.
	— Той има предвид мен. Моят апартамент е съседният — каза Кантеле, но без да отмества погледа си от Уорън към Пол. — Забравих, че той е тук, Джейс. Чух шум, а знаех, че си излязъл. Влязох откъм кабинета.
	— Да — рече Уорън. Неговото слабо, мургаво, умно лице се извърна от нея към Пол, без да се усмихне. — Е, все пак, вече се срещнахте. Познавате ли се? Кантеле, това е Пол Формейн. Пол, това е Кантеле Маки.
	— Здравейте — обърна се към нея Пол и се усмихна. Тя му отвърна с малко крива усмивка.
	— А това е Бъртън МакЛауд.
	— МакЛауд — повтори като ехо Пол, здрависвайки се с ниския мъж.
	— Пише се МакЛауд, а се произнася МакЛауд — каза МакЛауд. Гласът му беше благ и малко дрезгав, а ръкостискането сдържано и здраво. Кафявите му очи изразяваха самота и тъга и приличаха на дивите очи на кацнал на прът ястреб на каишка. Преди седмица мъжът от хотелската служба за сигурност, Бътлър, бе направил впечатление на Пол като опасен. МакЛауд излъчваше опасност от друг порядък. Ако Бътлър приличаше на малка кама, с остър като игла връх и полирана повърхност, тогава този човек беше като тежък древен меч с широко острие, покрит с белези.
	Докато Пол и МакЛауд се здрависваха, Уорън и Кантеле се гледаха в очите една дълга секунда. После, внезапно, Уорън се извърна от нея с бързина, която почти приличаше на отърсване от нещо и извади от джоба си някаква малка кутийка. Отвори я пред Пол.
	В нея бяха добре подредени бели желатинови капсули. Уорън извади една и, след като предаде кутийката на МакЛауд, я счупи и изсипа белия прах от нея върху дланта си.
	— Опитай го — каза Уорън. Пол се намръщи. — Съвсем е безвреден. Той самият потопи пръст в праха и го поднесе към езика си.
	Пол се поколеба една секунда и после стори същото.
	— Захар ли е? — попита той, поглеждайки Уорън.
	— Точно така. — Некромантът изтръска пръстите си в намиращ се наблизо пепелник. — Но за човека, на когото ще го предадеш, ще бъде кокаин. Аз казах — Уорън погледна напрегнато Пол, — това ще бъде кокаин в минутката, в която оставиш кутийката в нечии други ръце, освен твоите собствени. Споменавам това, за да можеш да осъзнаеш, че, до последния момент, до който я държиш в джоба си, ти си законно на чисто при доставката й.
	— Вие искате от мен да предам кутийката? — попита учудено Пол. — На кого?
	— Ти знаеш плана на хотел Кох-и-Нор. Искам да занесеш тази кутийка в апартамент 2309. Не питай за указания нито администраторът в приемната, нито който и да било друг. Предай това на човека, който намериш там. Ако срещнеш някакви трудности… — Уорън се поколеба и погледна за секунда Кантеле. — Не очаквам да имаш. Но, ако се сблъскаш с такива, в банкетните зали на шестдесетото ниво има турнир по шах. Иди там и потърси Кантеле. Тя ще ти помогне.
	Той млъкна. В стаята настъпи моментно мълчание.
	— Ако това е кокаин — каза Пол, — аз разбира се няма да го взема.
	— Ти ще носиш захар — каза Уорън. Слабото му лице изглежда просветна за секунда като извадено острие под ярката светлина на слънчевите лъчи, които влизаха през далечните прозорци на стаята. — Захарта ще се превърне в наркотик едва след като я предадеш. Можеш да вярваш или да не вярваш, да отидеш или да се откажеш от моята компания. Просто както искаш.
	— Ще взема кутийката — каза Пол. Той протегна ръка и МакЛауд му я подаде. — Апартамент двадесет-и-три-нула-девет, нали?
	— Апартамент двадесет-и-три-нула-девет — потвърди Уорън.
	И тримата го изпратиха с погледи. Пол можеше да ги почувства в мускулите на гърба си, когато взе кутийката и напусна апартамента.


	Администраторът в приемната на Кох-и-Нор бе непознат и не вдигна поглед, когато Пол мина покрай него. Той взе асансьора до двадесет и третото ниво.
	Нивото се оказа едно от онези с модерно декорирани полу-ВИП*-овски апартаменти от вида, които изискват доход по-голям от четиридесет хиляди на година, за да могат да бъдат поддържани без затруднения от техните обитатели. Пол се отправи по широкия покрит с плочки коридор, осветяван от студената светлина на високите прозорци със сини завеси в двата му края, докато стигна до една врата, маркирана с цифрите 2309. Отдолу с малки букви бяха изписани следните две думи: _Служебен вход_.
	[* VIP(Very Important Person) — много важна личност, б.пр.]
	Пол докосна вратата. Тя не само бе незаключена, но и леко открехната и при неговото докосване се плъзна безшумно в своята ниша в стената. Той влезе в кухнята.
	До ушите му достигнаха гласове отнякъде другаде в апартамента. Пол спря като закован, а вратата зад него отново се плъзна и затвори със слаб шум. Единият от гласовете беше язвителен тенор на човек на средна възраст, и рязък от възбуда. Другият беше пресипнал, по-нисък по тоналност, неуверен, бавен.
	— … ела на себе си! — казваше тенорът. По-ниският глас промърмори нещо неразбираемо.
	— Знаеш, че не е така! — каза тенорът. — Ти не искаш да бъдеш лекуван, това е всичко. Заместителите бяха достатъчно лоши. Но твоите лудории с естествени наркотици те правят опасен за целия отдел, ако не и за цялото направление. Защо не си взе отпуска за психиатрично лечение, когато ти я предложих последния месец март?
	Дебелият глас промърмори нещо, което на Пол се стори, че е относно супа или вечеря.
	— Избий това от главата си! — каза тенорът. — Ти позволи на статистиката за душевно здраве да те накара да виждаш призраци в дървенията. Електронното оборудване си е електронно оборудване. Нищо повече. Нищо по-малко. Мислиш ли, че ако там имаше нещо повече, аз нямаше да зная това?
	— Освен ако… — измърмори дебелият глас — вече не си го узнал.
	— За твое собствено добро — тенорът беше възмутен — посети своя лекар. Поемаш опасна отговорност. Аз няма да разследвам вашия отдел през следващите четири дни. Това ще ти даде време да си осигуриш безопасност в някоя болнична стая, където ще можеш почтено да отказваш да отговаряш на въпроси. Това е засега. Зависи от тебе. — Последва шум от стъпки, прекосяващи твърд под и щракване на секретна брава при отваряне на врата. — Четири дни. Няма да ти дам повече нито час.
	Студена вълна на внезапно подозрение премина през тялото на Пол, смразявайки го. Той бързо се обърна и тихо се върна през вратата, през която току-що бе влязъл, в коридора. Там, в стената, на шест фута вляво от него, имаше малка ниша. Той влезе в нея и се притисна плътно до стената, дълбоко в нейната сянка, наблюдавайки по коридора главния вход на 2309.
	Вратата веднага се отвори. Оттам излезе дребен, леко приведен мъж с посивяла рядка коса, затвори вратата след себе си и се отдалечи от Пол към групата тръбни асансьори в другия край на коридора. За секунда, когато човекът се обърна с лице към тях, Пол видя птичия му профил на фона на синкавата светлина, проникваща през завесите на прозорците и го позна. В хотелския апартамент гласът на тенора му звучеше смътно познат и Пол бе помислил, че може би говори човекът от службата за сигурност, Бътлър. Но сега видя, че за полупознатия глас има друга причина.
	Човекът при асансьорите беше Кърк Тайн, Световния комплексов инженер. Той беше шеф на теоретическия механизъм, който свързваше дейностите между синхронизираните Комплекси на технологическите съоръжения, направили възможен съвременния живот на планетата. На теория той, заедно със своя инженерен отдел, изпълняваше функциите на един вид суперкомпютърен елемент, тъй като, рано или късно, машинните решения трябваше да намерят своята окончателна тежест и преценка в човешките. Той протегна ръка, за да отвори вратата на асансьорната тръба. Не бе успял съвсем да я докосне, когато една доста голяма част от идващата от прозореца синкава светлина внезапно бе затъмнена от широкоплещестата фигура на висок мъж, който излезе от шахтата за надолу, намираща се до онази, към която посягаше Тайн.
	— А, Кърк — каза високият мъж, — не очаквах да те видя тук.
	Гласът му зазвъня и въздейства върху вслушващото се ухо на Пол подобно на кратките, гонещи се едно друго звукови отражения от гонг, ударил в някаква дълбока скалиста пещера. Това беше гласът на Уолтър Блънт. Пол пристъпи почти неволно напред към ръба на своята ниша, за да види по-добре този шеф на Гилдията на пазителите. Блънт обаче стоеше точно толкова леко извърнат, че лицето му да остане в сянка и Пол не можеше да го разгледа.
	— Слязох тук погрешка — отвърна язвително Тайн с равен глас. — Тръгнал съм за турнира по шах на по-горното ниво. А ти, Уолт?
	— Ами — отвърна Блънт, облягайки се на своя тежък бастун и с шеговита нотка в гласа, — видях те и слязох да ти кажа здрасти. В момента съм тръгнал към фоайето, за да се срещна с един човек. Изглеждаш добре, Кърк. — Той остави бастуна настрана, подпирайки го на стената на тръбната асансьорна шахта и подаде ръка. Тайн я стисна.
	— Благодаря, Уолтър — каза Тайн, докато се здрависваха. После сухо добави: — Мисля, че и двамата ще останем живи още известно време.
	— А, не, Кърк — възрази Блънт. — Оръдието на Армагедон е вече в действие. Аз се надявам да оцелея след конфликта, когато се появи, но не очаквам същото за теб.
	Тайн поклати отрицателно глава.
	— Ти ме учудваш, Уолт — каза той. — Известно ти е много добре, че аз съм единственият човек, който знае всичко за твоята малка секта, дори до факта, че тя наброява само малко повече от шестдесет хиляди члена, пръснати по цялото кълбо. Въпреки това ти продължаваш да настояваш право в лицето ми, че се готвиш да завладееш света. А какво ще правиш после с него? Ти не можеш да го управляваш без Комплексовите технологии, които твърдиш, че възнамеряваш да унищожиш.
	— Да, но има голям брой варианти на този наш свят, Кърк — възрази Блънт. — Ти имаш един с оборудването на твоите Комплекси — хубав, вървящ като часовник свят. Единственото нещо за съжаление е, че той не спира да нараства и да се усложнява. После идва света на фанатиците — на хората, които участват в опасни спортове, диви култове и маршируващи общества. Следва един неясен, мъглив свят на религиозните хора и света на неважните пионери — художник и учен. Има го и светът на онези, за които традицията и закотвеното съществуване са единствените основи, върху които си заслужава да се живее. Съществува дори и светът на невротично осакатените психопати.
	— Говориш — каза Тайн — сякаш онези други… начини на мислене имат еднаква стойност с нормалното цивилизовано общество.
	— Но те имат, Кърк. Те имат — каза Блънт, надвесвайки се над по-ниския мъж. — Попитай всеки, който принадлежи към някой от тях. Не гледай мен, човече. Това е твоят свят — светът, който вие момчета сте направили от промишлената революция преди триста години. Изразявайки се донякъде грубо, ако приемем, че раят е тук, как тогава се получава така, че все още страдаме от болки в стомаха?
	— Вярно че страдаме от болки в стомаха — каза Тайн, пристъпвайки малко настрана към своите тръбни асансьори. — Но също разполагаме и с доктори, които да ги лекуват. Това не сме имали винаги преди. А сега те моля да ме извиниш, Уолт, но аз искам да стигна на по-горното ниво за шахматните мачове. Ще се върнеш ли горе?
	— Веднага — отвърна Блънт. Тайн стъпи с единия си крак върху диск, плаващ нагоре по тръбата до него. Дискът спря. — А как е госпожа Тайн? — попита Блънт.
	— Чувства се отлично — отвърна Тайн. Той се качи изцяло на диска, който го отнесе.
	Блънт се извърна, мина през отворената врата на тръбата за надолу, стъпи върху един слизащ диск и също изчезна.
	Пол излезе от сянката, продължавайки да гледа към асансьорите, където бяха стояли двамата мъже. Те вече си бяха заминали, но бастунът на Блънт все още стоеше подпрян на мястото, където го беше оставил преди да се здрависа с Тайн. Изведнъж Пол си спомни позата на Блънт, полуобърнат към нишата. Мина му през ума, че никога досега не бе успял да разгледа добре Шефа на Гилдията на пазителите. Преди, това бе само малък пропуск в подсъзнанието му, но неочаквано той се бе преместил в съзнанието.
	Внезапно Пол бе осъзнал нещо, което през по-голямата част от времето бе приемал, че идва от само себе си. А именно, че, да срещне някой, за него до голяма степен означаваше да вникне в душата му. А Блънт оставаше загадка, но такава, с каквато животът на Пол бе силно преплетен. С Блънт, както и със самата Гилдия, изглежда ставаше нещо много по-важно, отколкото бе видимо за окото. Решил как да постъпи, той се отправи към асансьорите и взе бастуна. Блънт едва ли би могъл да избегне срещата с човека, който лично му го връща.
	Пол се върна обратно към хотелски апартамент 2309, този път към главния вход, през който бе видял да излиза Тайн. Натисна звънеца. Вратата не беше заключена и се отвори, когато я докосна. Той влезе вътре, затваряйки вратата след себе си, и се намери във всекидневната на апартамента. Там се оказа лице с лице с мъжа, който бе видял дрогиран и под наблюдение от Бътлър в хотелския бар сутринта при напускането си.
	Шумът от затварянето на вратата накара мъжът да обърне глава. Той бе полуизвърнат настрана, секнейки се в някаква носна кърпа. При щракването на ключалката човекът рязко се обърна с лице към Пол. После отстъпи назад през помещението, мънкайки и олюлявайки се като уплашено животно, докато не го спря високият голям прозорец на стаята.
	Той стоеше като уловен в капан и се взираше, примигваше, потреперваше и се притискаше към прозореца, сякаш можеше да мине през него в двадесет и трите нива свободен въздух, който го отделяше от приземното ниво пред хотела.
	Пол спря инстинктивно, а излъчваният от мъжа болезнен страх се надигна и стовари върху него подобно на масивна, разбиваща се в брега, океанска вълна. Пол остана шокиран за момент, въпреки желанието си. Никога не му бе минавало през ума, че едно мислещо същество може да падне толкова ниско.
	Очите на мъжа проблясваха и пронизваха Пол. Самите те бяха воднисти, а носът потръпваше конвулсивна. Лицето беше пепеляво и неподвижно. Нещо осакатено виеше вътре в мъжа.
	— Всичко е наред — каза Пол. — Наред… — Той предпазливо тръгна към мъжа с бастуна на Блънт под дясната мишница и кутийката с капсули на дланта на единствената си протегната ръка. — Ето… Аз само нося тези…
	Мъжът продължи да гледа втренчено и да подсмърча конвулсивно. Пол, вече на една ръка разстояние от него, остави кутийката върху една маса. Като допълнение, той я отвори с два пръста и извади от нея една от белите капсули.
	— Виждате ли? — каза Пол. — Ето… — Той подаде капсулата на мъжа, но другият, поради рязкото посягане към нея или поради рязкото й отблъскване, я изби от пръстите на Пол. Пол се наведе машинално, за да я вдигне.
	Главата му беше все още наведена, когато, вътре в него, високо прозвуча предупреждение. Той внезапно се изправи, за да види дрогирания, сега с лице към него и с малък пистолет, черен и смъртоносен, в едната трепереща ръка. Малкият като връх на топлийка отвор на дулото бе насочен към гърдите на Пол.
	— Полека — каза Пол. — Полека…
	Гласът му изглежда дори не достигна до ушите на другия мъж. Дрогираният пристъпи напред, а Пол автоматично отстъпи назад.
	— Той те е изпратил — каза дрезгаво мъжът. — Той те е изпратил.
	— Никой не ме е изпратил — възрази Пол. — Аз дойдох, за да ви донеса тази кутийка върху масата. Ето я. — Той я посочи с глава.
	Мъжът не я погледна. Движейки се към изхода от помещението, той започна да обхожда Пол, като продължаваше да държи пистолета и погледа си насочени към него.
	— Възнамерявам да те убия — каза мъжът. — Ти мислиш, че се шегувам, но аз ще го сторя.
	— Защо? — попита Пол. И тази двусрична дума, помисли той, трябваше поне да накара другия да направи пауза, но дрогираният изглежда отново дори не го чу.
	— Той те е изпратил, за да ме убиеш — каза мъжът. — Той не може да убива. Не е устроен да може да си го позволява. Но може да урежда нещата така, че друг фактор да върши мръсната работа.
	— Аз не искам да ви наранявам — опита се да го успокои Пол.
	— Няма никаква полза — отвърна мъжът. Пол можеше да почувства желанието за дръпване на спусъка, което се акумулираше в съзнанието срещу него. Гърбът на мъжа започна да се изправя с нещо като гордост. — Вие виждате, че разбирам. Зная всичко за него.
	Сега мъжът беше почти между Пол и входа към помещението. Той беше на разстояние около осем фута извън обсега на ръката на Пол. Пол направи крачка към мъжа и мъничкото дуло на пистолета рязко се вдигна.
	— Не, не! — извика мъжът. — _Не!_
	Пол спря. Той внезапно почувства твърдата заоблена повърхност на бастуна на Блънт под мишницата си, който беше дълъг почти три фута. Пол остави бастуна да започне да се плъзга надолу в ръката му.
	— Само още малко — каза мъжът. — Само още един момент… Той е мислел, че ще ме намериш сам тук. Не е знаел, че имам оръжие. Когато откраднеш нещо, няма начин той да разбере. Няма запис — _Какво правиш?_
	Втората дума прозвуча като вик, когато мъжът забеляза края на бастуна да се плъзга към дланта на Пол. Дулото на пистолета подскочи нагоре и напред. Нямаше никакво време да хвърли бастуна, както бе планирал. Той видя мъжа да се прицелва с пистолета в него. Беше близо.
	— _Сега!_ — извика мъжът. Бастунът подскочи в ръката на Пол и той почувства твърдостта от удара. Мъжът падна и се претърколи по гръб върху килима, а малкият пистолет изпадна от ръката му. Той лежеше, гледайки в тавана с всяващ ужас обвиняващ поглед.
	Продължавайки да държи бастуна, Пол пристъпи напред и се взря в дрогирания. Мъжът лежеше неподвижно. Кървясалите му очи не бяха фокусирани в Пол. Пол вдигна бастуна в ръката си и се взря в него. Тъмното дърво беше леко нащърбено и имаше малка цепнатина, но бастунът не беше сериозно наранен или отслабен. Пол погледна отново надолу към мъжа на пода, оставяйки своята тежка неестествено мускулеста дясна ръка, държаща бастуна, да се отпусне и увисне до бедрото му.
	Бавно, тъмната кръв започна да тече сред оскъдната черна коса върху главата на мъжа. Пол почувства вътре в себе си пустота, сякаш вдишана дълбоко от нищото. Разбитият череп изглеждаше като разцепен почти на две от някакъв тежък меч.


>>	Глава 8

	Мъжът е мъртъв, помисли си Пол. Пое си дълбоко въздух на пресекулки, но пустотата вътре в него не си отиде. _Защо не чувствам нищо повече от това?_
	Някога той би очаквал отговор от непобедимия елемент в дълбините на своето съзнание. Но с прекомерното развитие на неговата дясна ръка и решението в психиатричния кабинет тази част от него изглежда се беше стопила в останалата част от съзнанието му. Вече беше цял. Все пак почти си въобразяваше, че чува призракът на един шепот да отвръща на мисълта му.
	_Смъртта_, шепнеше той, _е също фактор._
	Бастунът продължаваше да се намира в ръката му. Пол разтвори пръстите си около него и някакъв малък предмет падна на килима. Той се наведе и го вдигна. Беше капсулата, която бе предложил на мъртвия мъж, сега сплескана и огъната, пресована между дланта и бастуна. Сложи я в джоба си. После бързо се обърна и излезе от хотелския апартамент.
	Пол затвори вратата зад себе си и беше на половината път до същите тръбни асансьори, които бяха използвали Тайн и Блънт, когато умът му започна отново да работи смислено. Спря като закован.
	Защо трябваше да бяга? Бе действал в положение на самоотбрана, бидейки нападнат от нещо равнозначно на ненормален човек, размахващ оръжие. Пол се върна към 2309 и използва телефона там, за да се свърже с хотелската служба за сигурност.
	От офиса отговориха, без да светнат екрана на апарата. От празната сивота му заговори един глас.
	— Кой се обажда, моля?
	— Апартамент 2309, но аз не съм гост на хотела. Искам да съобщя…
	— Минутка, моля.
	За момент настъпи мълчание. Екранът на апарата продължаваше да е празен. После внезапно просветна и Пол откри, че се взира в безизразното лице на Джеймс Бътлър.
	— Господин Формейн — каза Бътлър. — Преди двадесет и осем минути бях информиран, че сте влязъл в хотела през входа за паркинга.
	— Аз носех нещо…
	— Така предположихме и ние — прекъсна го Бътлър. — Както обикновено, нашите мониторни камери бяха включени, за да следят онези, които не са гости на хотела в случаите, когато не сме уведомени предварително за тяхно посещение. При вас ли е сега обитателят на апартамент 2309, господин Формейн?
	— Да — отвърна Пол. — Но се боя, че тук стана един инцидент.
	— Инцидент ли? — Гласът и изражението на Бътлър останаха неизменни.
	— Човекът, който срещнах тук, ме заплаши с пистолет. Пол се поколеба. — Той е мъртъв.
	— Мъртъв ли? — попита Бътлър и за секунда само наблюдава Пол. — Сигурно грешите, относно пистолета, господин Формейн. Притежаваме пълни сведения за обитателя на 2309. Той не е притежавал оръжие.
	— Вярно, но той ми каза, че го е откраднал.
	— Не възнамерявам да споря с вас, господин Формейн. Но трябва да ви информирам, че в съответствие с полицейските правила, този разговор се записва и ще бъде използван срещу вас!
	— Записва ли се?! — Пол се взря в апарата.
	— Да, господин Формейн. Вие разбирате откъде знаем, че за обитателя на 2309 е било невъзможно да открадне каквото и да било оръжие. Той е бил под непрекъснато наблюдение от нашия персонал.
	— Е, значи вашият персонал е направил грешка!
	— Боя се, че това също е невъзможно. Единственият начин, по който пистолетът би могъл да попадне в апартамента, в който се намирате сега, е, ако сте го носили вие самият.
	— Само минутка. — Пол се наведе към екрана на апарата. — Господин Кърк Тайн, Световния комплексов инженер, е бил тук малко преди да дойда аз.
	— Господин Тайн — каза Бътлър — е напуснал фоайето на Северната кула в два часа и девет минути посредством тръбните асансьори за нагоре и е пристигнал на турнира по шах на шестдесетото ниво в два часа и десет минути. Нашите монитори в коридора показват, че през последните шест часа никой, освен вас, не е влизал в 2309. В съответствие…
	Едва забележимото намигване на Бътлър на страна внезапно събуди Пол за близостта на капана към който се плъзгаше. Самият агент от хотелската служба за сигурност в никакъв случай не беше хипнотизатор. Мъртвешката монотонност на гласа му и неизразителното лице, които класифицираха всички неща с тъпата неважност на загубен хотелски ключ или погрешно изпратен куфар би изглеждало смъртно опасно за всеки, на когото липсва наследствения имунитет на Пол.
	Без дори да дочака затварянето на телефона, Пол се размърда, оставяйки се да бъде воден от своите рефлекси. Той стигна до вратата и мина през нея в коридора преди Бътлър да има време да спре да говори. Коридорът беше празен.
	Движейки се бързо, Пол се отдръпна от асансьорите и се затича по коридора към тежката врата на един противопожарен изход. Той я отвори с дръпване и мина през нея в бетонната шахта на някакво стълбище. Намираше се на малка площадка със стъпала, които в едната посока водеха нагоре, а в другата надолу. Вратата на един друг противопожарен изход стоеше на мястото си в своята ниша в стената на едно ниво с първото стъпало в посока надолу.
	Пол заслиза тичешком по стълбите. Движеше се безшумно, но и самата стълбищна шахта беше тиха като нещо, което е било запечатано завинаги. Той слезе четири етажа без никакъв признак за опасност. После, когато достигна края на петото ниво надолу от онова, от което беше тръгнал, Пол видя, че вратата на противопожарния изход е затворена, препречвайки по-нататъшното му бягство.
	Той се обърна към вратата, водеща навън към коридора на това ниво и премина през нея върху мек килим.
	— Господин Формейн? — попита в ухото му някакъв любезен глас. — Само ако благоволите да дойдете…
	Един от агентите на службата за сигурност, млад мъж според гласа му, стоеше по-назад отстрани до вратата, където бе резето, с гръб към стената на една линия с нея, в очакване Пол да излезе. Щом Пол влезе в коридора, агентът пристъпи напред, за да го задържи. Пол почувства лявата ръка на другия мъж с вещина да търси двойните нерви точно над лакътя му, а дясната да посяга да го хване за палеца и да го извие назад към китката. Тази дискретна хватка бе позната отдавна на хората от полицията като „ела с нас“.
	Търсещите ръце на човека от службата за сигурност не успяха да намерят своята набелязана точка, но не по негова вина, а поради две причини, които той не би могъл да очаква. Първата беше, че неговата притискаща лява ръка изобщо пропусна точката, тъй като търсещият палец и средният пръст не намериха нервните възли, които търсеха, защото те бяха скрити под прекалено развитите мускули точно над лакътя на ръката на Пол. Втората беше, че Пол вече не обмисляше съзнателно своите реакции, а в този критичен момент се беше изоставил на онази непобедима част от себе си, която по-рано бе обявила прекалено развитата ръка за своя собственост. И така това, което се случи на практика, беше, че още щом мъжът от службата за сигурност посегна да го вземе в плен и почувства ръката му върху себе си, Пол вече се беше задействал.
	При докосването на другия, всичко стана за част от секундата. Пол спря, залюля се, премести се на частица от инча надясно и придвижи върха на своя лакът назад с цялата естествена сила на ръката си.
	Това беше едно движение, изпълнено с неколеблива плавност и точност, което би го направило смъртоносно срещу някой трениран боец. То бе предназначено да бъде смъртоносно. Върхът на лакътя бе изстрелян с невероятна точност в незащитената област точно под гръдната кост на мъжа и задвижен нагоре. Движението би предизвикало разкъсани бели дробове, прекъснати артерии и може би разрив на сърцето. Единствената причина то да не направи това и да не убие, бе, че в последната частица от секундата Пол осъзна какво можеше да се случи и успя леко да го отклони от целта.
	Все пак, то вдигна мъжа и го запрати назад в стената на коридора, откъдето той падна напред и остана да лежи на хълбок с полупоказващи се очи изпод спуснатите клепачи и леко изпънати, потръпващи конвулсивно, крака. Дори при това положение, човекът бе тежко наранен.
	И почти толкова тежко изглежда бе наранен и Пол.
	Получи се така сякаш ударът, който току-що бе нанесъл, бе рикоширал върху него с по-голямата част от своята първоначална сила. Пол се преви о две, като че ли той бе удареният. Емоционална вълна разтърси цялото му тяло и той се заклати слепешката по коридора, замаян, полузаслепен и приведен. Гадеше му се. Обаче, докато се движеше, успя да се овладее. Някак си потърси и намери необходимия контрол в себе си. Това стана като с натискане на бутон и се случи толкова бързо, че почти изглеждаше, че изобщо не бе имал тези усещания. Те бяха изчезнали. Пол се изправи.
	Откри, че се намира в края на коридора, до струващите му се сега още по-високи, прозорци със завеси. Тръбните асансьори бяха близо, а нямаше никакво друго място, където да отиде. Спомни си, че в случай на затруднение трябва да потърси Кантеле на шестдесетото ниво и се качи на един плаващ диск в тръбата за нагоре, който го понесе със себе си. Над главата на Пол дъното на непосредствено по-горния диск го затваряше в едно малко тръбоподобно пространство, на което дъно бе собственият му диск, а той бе пълнежът. За момента беше в безопасност. Гледайки през прозрачните стени на тръбата, той разглеждаше многобройните нива, които минаваха надолу покрай него, но макар да виждаше от време на време отделни фигури в коридорите и до асансьорните тръби, никоя от тях изглежда не му обръщаше особено внимание.
	Ако хората от хотелската служба за сигурност го причакваха някъде, мислеше той, това щеше да бъде на покривната градина на хотела, където имаше площадка за малки самолети. Но площадката се намираше тридесет нива по-горе от етажа, на който възнамеряваше да слезе.
	Той беше вече на петдесет и осмия етаж. Придвижи се напред към края на диска и, щом наближи шестдесетия етаж, слезе от асансьора.
	В коридора Пол почти веднага се натъкна на тълпа от хора, които влизаха, излизаха и стояха наоколо, разговаряйки помежду си, на малки групи. Той си проби път през тях и влезе в първия вход на банкетна зала, който му попадна на пътя. Вътре имаше маси, на които се провеждаха шахматните срещи. Неколцина зяпачи се трупаха тук и там около някоя специална двойка състезатели. Кантеле не се виждаше наоколо. Той излезе от помещението и продължи търсенето.
	Откри Кантеле в третата зала, която посети. Тя беше с още няколко души, които наблюдаваха една среща в срещуположния край на входа на помещението и не твърде далеч от стъклените врати, които подсказваха за изход към балкон или тераса отвъд банкетната зала. Тя стоеше зад стола на мъж, който Пол с внезапно ускоряване на пулса установи, че е Блънт. Блънт седеше облегнат назад и погълнат от положението върху шахматната дъска, която наблюдаваше, а Кантеле стоеше права с ръка върху широкото му рамо.
	На Пол се стори, че ще има възможността да се срещне с Блънт по-скоро отколкото бе очаквал. Той тръгна към масата, която наблюдаваха Блънт и Кантеле и после внезапно спря.
	Бастунът вече не беше у него.
	Пол остана неподвижен и за секунда приглушения шум и движението в помещението почти избледняха от съзнанието му. Ръката му беше празна, но той не можеше да си спомни дали бе изпуснал бастуна или го бе оставил някъде. Всичко, което му хрумна, беше, че сигурно го е изпуснал при реакцията последвала удара с лакът, който бе нанесъл на мъжа от хотелската служба за сигурност. Е, ако работата беше такава, Блънт може би имаше какво да обяснява на полицията… или, може би нямаше. Случаят може би беше като този с посещението на Тайн в 2309 — хотелската служба за сигурност, намирайки бастуна, любезно би го покрила заради него.
	Във всеки случай, Пол възнамеряваше да се срещне сега с шефа на Гилдията на пазителите. Отново тръгна напред. Но вече беше твърде късно. Кантеле бе вдигнала поглед и бе го видяла. С неестествена безизразност на лицето си тя поклати отрицателно глава на неговото приближаване и после му направи знак с кимане да се насочи към стъклените врати. Пол се поколеба за секунда, после се обърна и се подчини. Той мина покрай масите и прекрачи прага на една от вратите, затваряйки я след себе си. Намери се, както очакваше, на дълга и доста тясна тераса с висок до кръста парапет от декоративен камък. Отвъд парапета можеше да види покривите на околните по-ниски сгради и отвъд тях по-далечните нива на Чикагския комплекс. Следобедът се оказа почти безоблачен и топлите лъчи на яркото слънце огряваха кръглите бели маси и полупрозрачните еднокраки столове на терасата. Той отиде до парапета и погледна отвъд.
	Под него, до най-горното ниво на редовния ежедневен трафик шестдесет етажа по-долу, с неизменната шарка от редуващи се прозоречни стъкла и мраморни плочи, се спускаше отвесно стената на Северната кула на Кох-и-Нор. С размерите на пощенска марка право под него се виждаше главната пресечка на няколко улици пред кулата и точно на двеста ярда от нея имаше някакво учреждение с една-единствена въздушна кола върху неговата площадка за кацане. Фино полираната повърхност на облицовъчните плочи на сградата отразяваха небесната синева.
	Пол се отдалечи от парапета. Върху белия плот на масата в близост до него имаше едно захвърлено ярко илюстровано списание, оставено от някой по-раншен посетител на терасата. Лекият ветрец прелистваше и се опитваше да разкъса страниците му. Пол погледна заглавията с цветен шрифт върху корицата. Водещото заглавие се наби в очите му.

	___Пътят на Ганди беше ли верен?___

	А под него, с по-малко плътни букви бе отпечатано:

	_Психопатите в нашите пренаселени градове_

	Авторът на тази последна статия, той забеляза с интерес, бе същата тази д-р Елизабет Уилямс — психиатърът, с който се беше срещнал само преди седмица.
	Той посегна към списанието, за да го обърне на статията.
	— Формейн — каза един глас. Пол вдигна поглед и се обърна.
	С лице към него на разстояние около петнадесет фута и с ръка на полуотворената стъклена врата, чийто праг трябваше само да прекрачи, за да излезе на терасата, стоеше Бътлър. Дребният мъж от хотелската служба за сигурност бе пъхнал едната си ръка в десния джоб на сакото. Изражението на лицето му беше, както винаги, любезно.
	— По-добре ще е да дойдете без съпротива с мен, Формейн — каза той.
	Пол остави списанието. Пръстите на единствената му ръка се сгънаха рефлексно. Той направи една несигурна крачка към Бътлър.
	— Спри на място! — заповяда Бътлър и извади дясната ръка от джоба си, разкривайки малък пистолет. Пол спря.
	— Не постъпвай глупаво — каза Пол.
	Бътлър го погледна с най-близкото приближение на мигновена емоция на лицето си, каквато Пол досега беше виждал.
	— Мисля, че този израз подхожда повече на мен — рече Бътлър. — Не постъпвай глупаво, Формейн. Ела без съпротива.
	Пол го погледна през късото разстояние, което ги разделяше. Първият импулс, какъвто беше при срещата му с агента в коридора, бе да премине към действие. Той го постави под контрол. Сега една част от него чакаше критично да види, какво другата част може да направи. Погледна Бътлър, опитвайки се да стесни своето мислено зрително поле, да види мъжът като нещо индивидуално, уникално, ограничено от силите, свързващи го с неговата естествена среда — със самите стихии, които го правеха опасен.
	Всеки може да бъде разбран, каза си Пол. Всеки.
	За секунда образът на Бътлър сякаш заплува в ретината на очите на Пол, вследствие усилието, което правеше, подобно на изображение, видяно през дъното на чаша за пиене. После образът изчезна.
	— Не възнамерявам да постъпвам глупаво — каза Пол и седна на ръба на масата до него. — Аз няма да дойда с вас.
	— Ще дойдете — настоя Бътлър, който стискаше непоколебимо малкия пистолет.
	— Няма — отвърна Пол. — Ако ме арестувате, ще кажа на полицията, че вие сте източникът на доставка на наркотици за мъжа от 2309. Ще им кажа, че вие самият сте наркоман.
	Бътлър тихо и уморено въздъхна.
	— Елате с мен, Формейн — каза той.
	— Няма да дойда — отвърна Пол. — За да ме арестувате, ще трябва първо да ме застреляте. Ако само ме нараните, ще разкажа на полицаите това, което току-що споменах.
	На терасата настъпи моментна тишина. Докато траеше тя, те, и двамата, чуваха как листата на списанието шумолят в лекия ветрец.
	— Аз не съм наркоман — каза Бътлър.
	— Така е — съгласи се Пол, — но сте бил, докато някакъв фанатизъм, някаква особена сляпа вяра ви е дала сила да се избавите от привичката. Вие не толкова се боите от факта да не бъдете разкрит, колкото от факта, че едно разследване на цялата работа ще ви откъсне от този източник на сила. Ако спомена това, полицията ще трябва да разследва този случай, така че вие ще ме оставите да си вървя.
	Бътлър го наблюдаваше. Лицето на мъжа от службата за сигурност бе непроницаемо както винаги, но малкият пистолет подскочи за секунда, а ръката му трепна за момент. Той я пъхна обратно в джоба на сакото.
	— Кой ви каза? — попита Бътлър.
	— Вие — отвърна Пол, — като се има предвид какъв сорт човек сте. Останалото трябва да е следствие от това.
	Бътлър го наблюдава още една секунда, после се обърна към вратата на терасата зад себе си.
	— Някой ден ще ви накарам да ми съобщите, кой ви е казал — рече той и се върна обратно към банкетните зали, където шахматистите бяха във война.
	Едва вратата на терасата се затвори зад него, когато се отвори една от другите врати и прага й прекрачи Кантеле, затваряйки я бързо след себе си. Тя незабавно се насочи към Пол. Нежното й лице бе бледо, устните леко стиснати над широките сини рамене на безупречното сако, а красиво изработеният кожен ремък на тежката й чанта се беше впил в едното от тях.
	— Как ти… не, не ми казвай — коригира се тя, когато стигна при него. — Няма време. Повече от дузина, служители на хотела минават сега през банкетните зали. Тук…
	Тя вдигна своята голяма ръчна чанта върху една от масите и я натисна на определени места. Чантата се разтвори бавно като магическа кутия. Тя представляваше парашут-вертолет от авариен тип за един човек, използван от самолетите и пожарните команди.
	Тя разкачи ремъците, които трябваше да паснат на раменете му и му помогна да си ги сложи.
	— Докато въздушната полиция не те открие, ще бъдеш добре — каза тя, притягайки ремъците. — Насочи се към покрива на онази сграда отсреща.
	Звукът на една от терасните врати накара и двамата да се обърнат. Тя се отвори с трясък, разбивайки се в една от масите и през нея на терасата изскочиха двама мъже, изваждайки пистолети от джобовете си.
	Пол не се поколеба. С един замах на мощната си ръка той сграбчи масата до него, като че ли беше макет от балсамова дървесина на самата себе си в естествена големина, и я хвърли към двамата нападатели.
	Те се наведоха, но не достатъчно бързо и бяха съборени от нея, а Пол грабна Кантеле, направи една дълга крачка към горната част на парапета и после още една в шестдесетте нива пустота.


>>	Глава 9

	То падаха като камък, докато ръката на Пол, ограничена от факта, че не трябва да изпуска Кантеле, търсеше пипнешком механизма за управление на парашут-въртолета. Накрая го намери и го включи. И внезапно, когато въртящите се перки се задействаха, за да прекъснат тяхното падане, се получи така, сякаш срещу гравитационните сили бе приложена мощна спирачка.
	— Съжалявам — каза той на Кантеле, — но те, те видяха с мен. Не можех да те оставя да поемеш последствията върху себе си.
	Тя не отговори. Главата й лежеше назад и настрана върху рамото му, а очите й бяха затворени. Лицето й беше като на човек, който се е предал напълно на някаква по-висша сила.
	Пол съсредоточи отново вниманието си към насочването на вертолета към сградата от другата страна на главната пресечка срещу хотела. Успя само отчасти. Вертолетът, който бе достатъчно мощен, за да се справи с индивид с тегло двеста и петдесет фунта, водеше губеща битка, опитвайки се да поддържа комбинирания товар от мъж и жена, и двамата с тегло над средното. Те се носеха към сградата и надолу с лек наклон по начина, по който падаха крилатите семена на явора, потрепвайки при въртеливото си движение към земята.
	— Към покрива ли каза? — попита Пол. Очите й останаха затворени. Той леко я разтърси. — Кантеле!
	Кантеле бавно отвори очи.
	— Да — отвърна тя. — Какъв е този шум?
	Около тях се носеха слаби свирещи звуци. Поглеждайки назад през рамо, Пол видя двамата мъже, които бе съборил с масата, облегнати почти небрежно лакти върху парапета. Но в юмруците си двамата държаха тъмни предмети. Те стреляха по Пол и Кантеле.
	Упоителните метални парченца, които бяха ракетните снаряди на техните оръжия, не можеха да бъдат точни в момента и при постоянно разширяващия се обсег. По-голямата опасност беше въздушната полиция. Пол манипулира с бутоните на контролното табло и те се завъртяха бавно на сто и осемдесет градуса.
	На север от тях, и на около петстотин фута нагоре имаше две бързо приближаващи се петънца. Кантеле ги видя, а също и Пол, но не каза нищо.
	— И след като кацнем на покрива, какво? — попита Пол. Той сведе поглед към лицето й. Тя отново бе затворила очи.
	— Джейс чака на етажа отдолу — отвърна тя почти като на сън и главата й отново се облегна на рамото му.
	— На етажа отдолу ли? — Пол беше озадачен и почти раздразнен от поведението й. Тя изглежда бе оставила тази работа напълно в неговите ръце. — Нямаме време за покрива. Ще опитам някой прозорец.
	— Ако той го е отворил — каза сънено Кантеле, без да отваря очи.
	Той я разбра какво имаше предвид. Те падаха бързо, макар и под наклон. Ако Джейсън Уорън не ги видеше, че идват и не отвореше навреме прозореца, те със сигурност щяха да се ударят в нечупливото стъкло, да изкривят перките на техния вертолет и да завършат в едно неуправляемо падане до нивото на трафика на тридесет или четиридесет нива по-долу. Там нямаше да има никаква надежда за тях.
	— Той ще го отвори — каза Пол. Тя не изказа несъгласие.
	С бързината на своето приближаване полицейските коли видимо увеличаваха големината си. Но сградата пред тях също беше близо. Поглеждайки надолу, Пол изведнъж видя да се отваря навътре един от големите прозорци на най-горния етаж.
	Той насочи вертолета към него. За момент помисли, че се спуска твърде бързо, за да успее да мине над подпрозоречната дъска. В същия миг тя изскочи нагоре пред него. Той включи механизма за управление на пълна мощност за спиране, готов да изгори малкия двигател на вертолета, сега, когато бе изпълнил своето предназначение.
	Последното мощно усилие на устройството ги спаси. Вертолетът ги изстреля през прозореца, спря се в центъра на предизвикания от самия него ураган и стопи лагерите си с оглушително стържене. Пол и Кантеле се спуснаха на по-малко от три инча, за да стъпят изправени върху пода на кабинета.
	Ураганът от хвърчащи документи и леки предмети изведнъж престана и некромантът тръгна към тях от далечния ъгъл на помещението. Кантеле отвори очи и се огледа, после, стягайки се внезапно, почти бурно се отблъсна от Пол и, обръщайки се с гръб към него, направи няколко крачки, докато пътя и бе блокиран от някакво бюро. Пол погледна след нея, мръщейки се.
	— Махни този вертолет — каза Уорън. Пол вече се освобождаваше от ремъците. Парчето съсипано оборудване падна тежко на пода.
	— Е, Джейс? — попита Пол. В мига, в който каза това, името прозвуча странно за ушите му, защото за първи път осъзна, че винаги е мислел за некроманта от гледна точка на неговото фамилно име. Това, че го бе нарекъл с името, използвано от всички, които го познаваха, беше като пречупване на някаква преграда. Той забеляза, че другият мъж го погледна странно за момент.
	— Открили са местонахождението ни — каза мъжът на име Джейс. — Вероятно вече сме обградени. Ще трябва да поемем с тебе по друг път.
	— Защо да си правите труда? — попита Пол. Джейс отново го погледна странно.
	— Ние разбира се, се грижим за своите хора — отвърна Джейс.
	— Аз от тях ли съм? — попита Пол.
	Некромантът замръзна на мястото си и го погледна.
	— Не искаш ли да бъдеш един от тях? — попита той. После кимна към вратата на кабинета и сухо добави: — Ако искаш да си отидеш, аз няма да те спирам.
	— Не искам — каза Пол и за своя собствена изненада откри, че се усмихва малко тъжно. — Разбира се, че съм един от вас.
	— Добре. — Джейс се обърна енергично към едно бюро и го разчисти от документи, настолен бележник и канцеларски материали. — Затвори прозореца — каза той и Кантеле прекоси помещението, за да изпълни нареждането му. Когато прозорецът бе затворен, Джейс извади изпод бюрото една чанта за документи и я отвори.
	Той извади от нея голямо черно наметало с качулка, което, след като го облече и сложи качулката на главата си, го покри почти напълно. В сянката на качулката лицето му някак загуби своята идентичност. Кантеле се беше върнала до бюрото. Той взе също от чантата неща, които приличаха на три доста големи конуса тамян, и ги запали. Те започнаха незабавно да изпущат гъст тежък пушек, който бързо стана причина за замъгляване на помещението. За сетивата на Пол пушекът имаше благоуханна, почти пресищаща миризма и очевидно съдържаше някаква упояваща съставка, защото след първите няколко вдишвания той се почувства замаян.
	Те, и тримата, стояха близо около бюрото. Сега помещението беше изпълнено с мъгла от тъмен пушек, в която дрогираните сетива на Пол вече се затрудняваха да фокусират стоящите наблизо предмети. На срещуположната на него страна на бюрото внезапно прозвуча гласа на некроманта, по-нисък от обикновено, премерен, пеещ монотонно…
	— _Това е една нощ, това е една нощ, всяка нощ и всички…_
	От другата част на бюрото прозвуча гласът на Кантеле. И онова, които излизаше от устата на Джейс като чист безсмислен рецитал, придобиваше музикален оттенък с добавката на нейния глас.
	— _Огън и лед, и светлина от свещи, унищожение ви чака всички._
	Некромантът извади още един предмет и го остави на бюрото. При вида му Пол внезапно загуби и ума и дума от усещането за опасност. Той трябваше да е слаб минен инженер, за да не познае предмета. Джейс току-що бе сложил на бюрото памучно блокче с желеобразен взривен материал със страна два инча, достатъчен, за да надроби кабинета и всеки в него на несъбираеми парчета. Отгоре бе снабден с фитил за не повече от деветдесет секунди и докато Пол се взираше през сгъстяващия се пушек, некромантът нагласи фитила и с това сложи начало на горенето му.
	Джейс запя сам:
	— Ако оттук нататък ти си мъртъв…
	Гласът на Кантеле се присъедини в хор с неговия:
	— (Всяка нощ и всич…)
	— До Стената на плача ще стигнеш накрая — изпя сам Джейс.
	— (Унищожение ви чака всички) — отново към него се присъедини Кантеле.
	Пол не би трябвало да знае, какво пееха те, но случайно го разпознаваше. Откъде и как това стигаше до него, той не можеше да си спомни в този замъглен от пушек момент. Но то бе някаква изменена версия на една от старите Северноанглийски погребални песни, пети при бдения над мъртвец с трупа под масата и паница със сол на гърдите му. Това беше ритуал с корени при древните келти, далеч преди Християнството, по времето, когато дребни мургави мъже са се тътрили заедно в горите, за да опяват своя мъртъв родственик по неговия път от сенки в първата нощ след отпътуването му. А във версията, която Пол чуваше сега, нямаше нищо от тържествената музика в нейната форма от седемнадесетия век, но почти се доближаваше до дрезгавата атонална песен на най-ранния прост човек, студена като камъни през зимата и безмилостна като вятъра през тях. Песента продължаваше, като първо Джейс говореше сам и после Кантеле се присъединяваше в хор към него. Тя беше някакво „подобие на погребална песен при бдение над мъртвец“.
P>
	Аз винаги ти давам покрив и любов
	_Всяка нощ и всички…_
	Мини покрай побития камък
	_Унищожение ви чака всички_

	Побитият камък, когато ти минеш
	_Всяка нощ и всички…_
	В празен въздух бързо се превръщаш,
	_Унищожение ви чака всички._

	Ако някога храниш риба или птица
	_Всяка нощ и…_
P$
	В далечината през пеенето и виещия се пушек се чу звука от високоговорител отвъд затворения прозорец.
	— Формейн! Пол Формейн! Тук е полицията. Обградили сме ви отвсякъде. Ако до две минути не излезеш заедно с тези, които са с тебе, ще влезем със сила. — Имаше моментна пауза и после в прозореца зазвъня отново гласа на говорещия: — Формейн! Пол Формейн! Тук е полицията. Обградили сме…
	Междувременно в кабинета пушекът вече беше толкова гъст, че дори памучното блокче с желеобразния взрив и неговия бързо скъсяващ се фитил бяха скрити от погледа на Пол. Той сякаш чуваше пеенето на Джейс и Кантеле да увеличава силата си:
P>
	В празен въздух когато се превърнеш
	_Всяка нощ и всички…_
	Краят на всички хора накрая ще имаш
	_Унищожение ви чака всички_
P$
	Сега нещо се случваше, фитилът бързо се скъсяваше. Около тримата и между тях и бюрото нарастваше някакво налягане. Пол почувства дълбоко в себе си внезапен импулс да се присъедини към Кантеле при хоровото пеене. Той чуваше съскането на фитила. Част от него крещеше, че след секунди ще бъде пръснат на парчета. Но друга част наблюдаваше, настрана и с любопитство, и спираше песента в него преди да стигне до устните му.
P>
	И ако ти за нещо се държиш
	_Всяка нощ и всички…_
	В Края няма да влезеш
	_Унищожение ви чака всички_
P$
	Сега гласовете на Джейс и Кантеле бяха навсякъде около него и подобно на въжена примка ги държеше всичките заедно и ги приближаваше още по-плътно един към друг. Фитилът вече трябваше да е изгорял целият.
P>
	Но ако ти изобщо нищо не пазиш
	_Всяка нощ и всички…_
	В Края на всички хора ще преминеш и попаднеш
	_Унищожение ви чака всички_
P$
	Изведнъж Джейс и Кантеле изчезнаха и почти в същата частица от секундата светът около Пол светна и той почувства върху себе си внезапния удар на огромно налягане, като че ли беше муха, хваната между две гигантски ръце. За един мъничък момент на възприятие той усети, че кабинета се разлита на парчета около него вследствие експлозията на желеобразния взрив и след това самият той сякаш отлетя в нищото.


>	Книга втора
>	Множество

E>
P>
	По каменно стълбище, коридор и пристан
	Тези сенки там около мен ме объркват
	Тъкат съмнение върху съмнение и — глупаци! — разбиват
	Тази част от мен, която няма страх от никакви съмнения.
@	Омагьосаната кула
P$
E$

>>	Глава 10

	С пълното и правилно разбиране на положението, е напълно логично, че самата малка частица от секундата, предшестваща една насилствена смърт, би могла да бъде подтик към спекулативно мислене.
	Деветдесет и три години след като Пол бе застигнат от експлозията на блокчето желеобразен взрив феноменът _не-време_ — тоест, състоянието на съществуване, при което времето липсва — беше окончателно и напълно обяснен. Той разбира се е бил използван, макар и наслуки, дори от хората предшестващи Гилдията на пазителите. Но с разработването на формата на транспортиране чрез фазов преход, която позволи разпространението на човешката раса сред звездите, стана необходимо да бъде разбрано състоянието _а-време_, което стои в основата му. Кратко и приблизително обяснението беше, че съществува реципрочно отношение между времето и положението в пространството. И ако времето престане да съществува (може би _действа_ би била по-правилната дума), тогава изборът на положение в пространството става безкраен.
	Съществуват, разбира се, практически трудности, ограничаващи използването на този феномен, които се появяват с възникването на проблема за точно изчисляване на желаното местоположение. Но това е обяснено на едно друго място*. Още веднъж, в бъдещето и пак на едно друго място, проблемът _не-време_ ще бъде въведен още веднъж, когато бъдат приложими свързаните с него философски аспекти. Но, засега, за да се върнем отново към историческия момент на експлодиращия куб от желеобразно взривно вещество, важно нещо е за прости практически цели _не-времето_ да може да се приема само като означаващо достатъчен, неопределен период от време.
	[* ДОРСАЙ! — Главнокомандващ II, б.авт.]
	Никой — буквално никой — не е застрахован срещу грешки. За Пол беше грешка да изостане от Джейс и Кантеле при тяхното отпътуване и да бъде застигнат от началото на експлозията. След като бе застигнат от нея, съществуваше само един изход. Той премина инстинктивно в _не-времето_, за да избегне унищожението си, както по-нецивилизованите индивиди бяха правили преди него. Почти всеки е чувал за удостоверената автентичност на случая с мъжа, който разхождал конете от своята карета в небитието. Има и много други подобни случаи.
	В _не-времето_ съзнанието не напуснало Пол и той получил едно внезапно усещане, че още от първия инцидент с лодката никога не бе оставал без някаква частица от него. Дори спането му ставало жертва или на периоди на несимволично мислене на подсъзнателно ниво, или на сънища. А сънищата на практика изглежда бяха фина мелница в комплекса на неговия мисловен механизъм — една мелница, вземаща резултатите от грубите данни, изкопани посредством сетивата от твърдата субстанция на заобикалящата го среда през деня, после грубо раздробени от по-висшите интелектуални процеси на разума и сега смлени на фин прах и започната работа върху по-неясния процес, който щеше да отдели чистите ценни елементи на разбирането.
	Той не позволяваше съзнанието му да се занимава с нищо друго. Хрумна му, че може би тази е основната причина за неговия непреодолим отказ да приеме хипноза. Но това обяснение не го задоволяваше напълно в онази област на неговото възприятие, в която той беше най-чувствителен — не го усещаше като изчерпателен отговор. Ако познаваемите процеси, чрез които той се опитваше да разбере и управлява своята среда, можеха да бъдат сравнени с механичните, последните би било най-добре да бъде сравнявани с нещо химическо. А това, по свой собствен начин, бе едно така мощно и ефективно средство, че, за практически цели, не му позволяваше да види обикновените канали на здравия разум. За него беше изключително трудно да събере две и две, и да получи четири. Но беше извънредно просто и естествено да размишлява върху самото две, като изолиран елемент и да намери четири като една скрита, характерна възможност за него.
	Той гледаше на цялото съществуване през някакъв прозорец, който разкриваше само уникалните елементи. Подхождаше към всичко от гледна точка на изолатите — на изолатите и техните скрити възможности за характеристика. Цялото време, например, беше скрито в който и да е отделен момент, въпреки че другият момент също криеше в себе си цялото време.
	Оттук следва, че беше почти невъзможно да бъде изигран или излъган. Всяка пробутана му измама почти незабавно рухваше подобно на измамно здрава конструкция под естествената тежест на своите собствени увеличаващи се възможности. Оттук следва също, че той бе почти невъзможно да бъде изненадан, което невинаги бе предимство. Всеки обрат на събития, бидейки скрит в момента предшестващ проявата му, беше съвършено естествен за него. В резултат на това той не се съмняваше в много голям брой неща, в които нормално би могло да се очаква от него да се усъмни.
	Следователно, той не се съмняваше в способностите, които членовете на Гилдията на пазителите изглежда твърдяха, че притежават. Изглеждаше — поне за тази част от него — съвсем разумно Джейс и Кантеле да се опитат да извършат своето бягство с него посредством упойващ пушек, архаична погребална песен и блокче желеобразно взривно вещество с къс фитил. Той обаче си беше позволил така да се залиса в случващото се, че да се окаже изоставен и застигнат от първата микросекунда на експлозията.
	В резултат на това бе доведен до самата граница на своето съзнание, но не по-далеч. Усещаше, че се движи много бързо и в същото време, че е изхвърлен от експлозията надолу в невъзможно малкия край на нещо, наподобяващо огромна фуния. Той премина бързо през всичко това почти в пълно безсъзнание, борейки се за оцеляването си. Бе потънал безкрайно дълбоко в мрака, но някъде над него имаше светлина и живот.
	Пол пристигна, борейки се.
	Мисълта му дойде по-бързо в съзнание от тялото. Той се събуди, за да открие, че се втурва през някакво малко голо помещение с издигната в центъра му кръгла арена и носи със себе си четирима мъже, опитващи се да го задържат. Пол се отправи към вратата на помещението. После се спря, проявявайки разбиране. Секунда по-късно мъжете, които го задържаха, го пуснаха. Когато те се махнаха отпреде му, той долови отражението си в огледалната повърхност на една отсрещна стена. Дрехите му бяха разкъсани, очевидно от експлозията, а носът му леко кървеше. Той извади от джоба си книжна кърпичка за нос и избърса кръвта от горната устна. Носът спря да кърви. Джейс и Кантеле го наблюдаваха от срещуположната страна на помещението.
	— Нищо не разбирам — каза един от мъжете, които допреди малко го държаха — дребен енергичен на вид човек с рошава кестенява коса над лице с остри черти — и го погледна почти предизвикателно. — Как попаднахте тук? Ако ви води Джейс, защо тогава не пристигнахте с него?
	Пол се намръщи.
	— Изглежда съм бил малко по-бавен — отвърна той.
	— Няма значение — заговори Джейс от срещуположната страна на помещението. — Ако вече си добре, Пол, ела насам.
	Той тръгна да излиза от помещението последван от Кантеле, която хвърли бегъл загрижен поглед към Пол. Пол излезе след тях. Настигна ги в коридора извън стаята. Той беше с една гола стена без прозорци и ги водеше по лек наклон нагоре, докато внезапно завиха зад един ъгъл и излязоха на открито. Пол се огледа с любопитство. Бяха излезли на широко поле, осеяно с издигнати над земята бели бетонни площадки, от които излитаха отправящите се в космоса превозни средства, комплектовани с техните пояси от оборудване за издигане. Отвъд се виждаха покритите със сняг върхове на някаква планинска верига, непозната на Пол.
	Полето не беше за търговски нужди. Еднообразността на пръснатите из него структури и сиво-кафявите работни комбинезони на персонала говореха ясно, че ставаше дума за правителствено съоръжение.
	— Къде се намираме? — попита Пол, но Джейс вече се отдалечаваше заедно с Кантеле към една площадка, заета от тумбестата, почти наподобяваща луковица форма на космически кораб за далечни пътувания. Той приличаше на древен, многократно увеличен артилерийски снаряд и бе комплектован със своя разширяващ се като чиния за супа пояс от атмосферни двигатели, тунелни вентилатори към външния пръстен и правотокови въздушнореактивни двигатели навътре към центъра. Пол настигна Джейс и Кантеле.
	— Къде се намираме? — отново попита Пол.
	— Ще ти кажа, след като се качим на борда — отвърна лаконично Джейс. Те продължиха да вървят заедно: Джейс, вперил поглед право напред в кораба с лице като изрязано с нож и Кантеле, с нейния безмълвен поглед надолу и напред, така че да наблюдава обработената чакълеста повърхност на полето, върху което не растеше никаква зеленина. Пол почувства един внезапен лек прилив на тъга, че човешките същества трябва да са така затворени и отделени едно от друго в своето тяло и съзнание, така свързани към различни колела. И с внезапен беззвучен шок му дойде на ум, че от цялата реална вселена единствената класа изолати, които се стремят и заплашват да разчупят бариерите на своята разделеност, са хората.
	Тази констатация — проста, както изглежда в голо изявление — експлодира в Пол като порция възпламенен барут, поставена пред човек в огромен и комплексен град, потънал в мрак под звездите. Експлозията по-скоро ослепява, отколкото осветява, но светлината оставя послеобраз, отпечатан върху ретината на изследователя в тъмнината и бива запомняна завинаги. Със съзнание, прочистено в момента от други дела, Пол влезе механично в базовия тунел на площадката за излитане, пътува с асансьора нагоре през нея и пояса и обръщаше малко внимание на всичко около себе си, докато бученето на външния пръстен от вентилатори започна да въздейства на съзнанието му. Той се върна обратно към действителността, за да открие, че седи в пригодима за случаите на ускорение седалка тип стол-легло в корабното отделение за пътници. Можеше да види темето на чернокосия Джейс, което едва се подаваше над горната възглавница на седалката пред него, а от другата страна на пътеката в съседство с Джейс, до извитата стена, обгръщаща асансьорния тунел, който отиваше нагоре към центъра на кораба, той видя профила на Кантеле.
	Корабът се издигаше. След малко шумът на вентилаторите беше заглушен от започващия бумтеж на ракетните двигатели, който направи излишна стълбицата за отчитане на силата на звука. Малко след това видеоекранът в стената до Пол светна и, гледайки в този илюзорен прозорец, той видя поясът от издигащите кораба атмосферни двигатели, оставил зад себе си цялата свързана със земята тромавост, да пада грациозно като огромна рееща се птица към изпъстрената с облаци земя далеч отдолу.
	— Всички пътници да поставят седалките в хоризонтално положение — съобщи един високоговорител някъде над главата на Пол. — Пътници, поставете веднага седалките в хоризонтално положение.
	Седалките се наклониха и заеха хоризонтално положение. Меки буферни възглавници обгърнаха тялото му. За момент настъпи тишина и после заработиха космическите двигатели. Техният мощен тласък запрати сред звездите заобленото тяло на кораба с Кантеле, Джейс, Пол и всичко останало.
	Пол откри, че разстоянието до Меркурий се изминава за пет дни. Между пилотската кабина при носа и двигателите в задната част корабът имаше четири напречни нива. Пътниците бяха ограничени до две от тях. Очевидно поради факта, че това бе правителствена процедура, от пътуващите се изискваше да приемат слаби упойващи средства за периода на действителния полет. Те направиха сънливи Кантеле и трима други пътници, които Пол не познаваше. Всички прекарваха по-голямата част от времето си дремейки в своите седалки тип стол-легло в някакво полулегнало положение. Джейс бе изчезнал рано в отделението за екипажа и след това Пол не го видя през първите четири дни от пътуването. Тъй като Кантеле изглежда беше подсилила ефекта на своето упойващо средство с очевидното желание да няма нищо общо с Пол, той отново бе оставен сам.
	За необичайния комплект от физически и мисловни реакции на Пол упойващото средство докара летаргия на тялото, но и повишение на активността на мозъка за размишление и самоанализа. Джейс се беше измъкнал рано, преди Пол да успее да го разпитва отново, но на въпроса му отговори един висок мъж със схванат гръб в седалката зад Пол, от другата страна на пътеката, която обикаляше около централната асансьорна шахта.
	— Операция „Трамплин“ — бе отвърнал рязко той и бе погледнал почти свирепо Пол със своите очи на мъж на средна възраст над белите мустаци, които контрастираха на фона на кафявия тен на лицето му. — Ти знаеш за проекта да бъдат достигнати Арктурианските планети, нали? Чирак ли си?
	— Да — отвърна Пол.
	— Питай твоя господар, момче! Той ще ти отговори. Кой е той? Некромант Уорън?
	Тайничко леко развеселен от факта, че са се обърнали към него с „момче“ — термин, с който не го бяха наричали след четиринадесетгодишна възраст — Пол кимна.
	— Точно така — каза той. — Да не би случайно вие също да сте некромант?
	— Не, не — отрече мъжът. — Социолог. Това, което хората наричат „нетитулуван“. Липсва ми търпението за празните приказки. Но е хубава работа за млад човек като тебе. — Изведнъж той стана още по-свиреп. Белите мустаци сякаш настръхнаха. — Една добра работа!
	— Некромантията ли? — попита Пол.
	— Цялата. Цялата. Помисли за нашите деца… и за техните деца.
	Един мъж на около същата възраст като беломустакатия се наведе навън от една седалка още по-назад от страната на Пол на кръговата пътека.
	— Хебър — извика той.
	— Да, да — рече беломустакатият мъж и потъна обратно на седалката си. — Ти си прав, Том. Не ми задавай повече въпроси, момче, питай твоя господар. Бездруго трябва вече да си взема лекарството. — Той бръкна в малкото отделение в едната подпора за ръка на седалката си, а Пол, отказвайки се от този източник на информация, се извърна и се отпусна обратно на мястото си.
	Пол разполагаше с изобилие от неща, с които да ангажира ума си. Той позволи на вниманието си да се разхожда свободно сред тях.
	Това беше някакъв вид умствена дейност, притежаваща свой собствен елемент на действително вградено удоволствие като награда — едно удоволствие, към което, по-късно щеше да установи, би станало съвсем възможно да се пристрасти, ако не беше фактът, че основната движеща сила за реализиране не даваше възможност за твърде голямо размотаване по пътя от средството до постигането на целта. Чисто удоволствие беше търсещият отговор дух да се пусне на свобода в големия тъмен град на цялото човешко знание. Това не бе занимание за хора, които се паникьосват лесно в тъмнината. Но за тези, които не се страхуват и притежават истинското нощно виждане на разбирането, няма друго удоволствие като това да бродят в някоя странна и заплетена част на този град, докато от сенките не изникнат форми, от формите — план, а от плана — оригиналната цел. Само тогава, при последната оригинална цел, обхваната и разбрана, идва, може би, по-значимото занимание да се накара това знание да работи в нова сграда.
	И така, в продължение на пет дни Пол едва не се загуби в една нова част на този град на знанието. Малко преди кацането на Меркурий той беше внезапно извикан обратно от него и човекът, който стори това, бе Кантеле.
	— Не възнамерявах да те питам защо — каза тя. Той се осъзна за факта, че тя стоеше на пътеката пред неговата седалка и го гледаше. — Но аз просто не мога… Защо направи това? Защо трябваше да убиеш Малорн?
	— Да убия кого? — попита Пол. За секунда тя и нейния въпрос продължиха да бъдат смесени с формите от неговите мисли. После формите изчезнаха и той почувства, че те бяха, поне докъдето стигаше погледа му от тази страна на асансьорната шахта, сами на нивото сред седалките тип стол-легло.
	— Кевин Малорн, мъжът от хотела.
	— Кевин Малорн — повтори като ехо Пол. За част от секундата единственото нещо в ума му беше чувството на безкрайна тъга, че е трябвало да бъде оръдието за смъртта на мъжа и че никога до сега не бе узнал името, под което е бил познат като жив сред другите хора.
	— Ти няма да ми кажеш — заключи Кантеле, когато Пол не отговори веднага. Той вдигна поглед към нейното бледо неподвижно лице.
	— Ще ти кажа — рече той. — Но ти вероятно няма да ми повярваш. Аз не го убих. Не зная защо умря.
	Тя го гледа втренчено още един момент, после рязко се обърна и се отдалечи към асансьорната тръба. Последвайки я малко по-късно, той откри, че всичките останали пътници в салона на едно ниво по-горе наблюдават там на голям екран издигането на пояса за приземяване от машини на химическо гориво, извлечено от местни продукти на Меркурий, който щеше да ги свали безопасно на планетната повърхност.


>>	Глава 11

	Местността, през която пътниците трябваше да изминат половин миля от кораба до приемния купол на станция „Трамплин“, беше странно разхвърляна. Небето беше бяло надясно, тъмно наляво и безоблачно. Тук, в Меркурианската зона на здрача имаше достатъчно плътна атмосфера, за да разпръсква светлината в тази посока. Полученото в резултат на това осветяване, видяно от Пол през лицевите прозорчета на защитния му скафандър, приличаше на ослепителния жълт блясък пред гръмотевична буря там, под по-милото небе на Земята. На тази всепроникваща, непроменяща се светлина теренът изглеждаше сякаш обитаван от разбитите и повредени фрагменти на фантастични скулптури. Причина за това вероятно бяха температурните промени при редуващите се периодично бури на осветената и тъмната страна и вулканичната дейност по неустойчивата линия на Меркурианската кора, която представляваше Зоната на здрача. Но тя приличаше още на страна от някакъв сън на нереалното, на градина от някакъв кошмар, създадена и ограбена от вещици.
	Те влязоха в купола и минаха през шлюз в един асансьор, който потъна на доста значителна дълбочина. Пол допусна, че може би вече се намираше някъде на около четиридесет до шестдесет нива под повърхността, защото асансьорът беше по-скоро обемист механичен, отколкото магнитен и спускането беше неприятно бързо. Когато асансьорът спря, пред него се отвори една врата и те преминаха в някакво неизползваемо помещение. Оттук те бяха въведени в отделни кабини с цел обеззаразяване, както Пол бе информиран от Джейс. Пол бе инструктиран от някакъв стенен високоговорител да се съблече, да мине през участък с душове и по-нататък през друга врата, където щяха да го очакват нови дрехи.
	Той постъпи така и накрая влезе в друга кабина, която не беше много повече от участък, изсечен в твърда гранитна скала. Върху една бетонова пейка го очакваше купчина дрехи.
	Той се зае с обличането им и откри, че бяха с някаква странна кройка. Имаше обувки от мека кожа със заострени върхове в светлобежов цвят, нещо приличащо на дълги зелени чорапи, шорти, някаква зелена риза със свободен колан за пристягането й, и вид кожено яке със среднодълъг ръкав.
	На Пол се стори вероятно, че членовете на Гилдията на пазителите тук, на Меркурий са, така да се каже, склонни да се обличат специално за храна. Той облече дрехите (лявата страна на рубашката и якето бяха моделирани без ръкав, а всички дрехи бяха неговия размер) и премина през следващата врата във втората кабина.
	Пол инстинктивно се спря. Беше се озовал в единична стая с нисък таван, издълбана грубо в скалата и осветена от две горящи факли в тежки стенни скоби от някакъв металоподобен почернен материал. Самият под беше от грубо изсечена скала и притискаше твърдо стъпалата му през подметките на меките кожени обувки. Отвъд факлите беше тъмно и той не можеше да види далечната стена.
	Пол бързо се обърна и тръгна по пътя, по който бе дошъл. И спря. Вратата, през която беше влязъл преди минута, я нямаше. Пред него беше още една част от издяланата в скалата стена. Само това. Посегна и я докосна с ръка. Бе твърда и монолитна. Върна се обратно към факлите. Сега между тях видя да стои мъжа на име Хебър. Белите му мустаци проблясваха на светлината. За разлика от Пол той бе облечен в една-единствена червена мантия и качулка. Качулката хвърляше сянка върху челото му, а дългите ръкави се спускаха заедно от ръцете му, които бяха сключени пред него.
	— Ела тук — каза Хебър. Устните му трепнаха за секунда след последната дума, сякаш едва се бе удържал да не добави „момче“. Пол отиде до него и спря. Хебър гледаше през него. Полускритите очи на по-възрастния мъж изглеждаха фантастично дълбоко разположени в сянката на качулката.
	— Аз съм тук, за да поръчителствувам на чирака — обяви Хебър — за неговото ритуално приемане в Société Chanterie. Изисква се да има двама поръчители: един видим и един невидим. Тук ли е другият поръчител?
	— Аз съм — прозвуча гласът на Джейсън Уорън, изненадващо в дясното ухо на Пол. Той се обърна, но не видя нищо, освен стените на стаята. Все пак сега чувстваше присъствието на Джейс до себе си.
	Пол се обърна отново към Хебър и видя, че беломустакатият мъж държи в едната си ръка тежка книга с архаичен външен вид. В другата си ръка държеше през средата змия с дължина около четири фута, която се извиваше и гърчеше.
	— Под юрисдикцията на Алтернативните закони спадаш ти — каза Хебър. — Под юрисдикцията на Алтернативните закони си предаден и одобрен. И под юрисдикцията на Алтернативните закони ще бъдеш свързан за през цялото време, минало или настоящо, и отвъд него докато не престане тяхното влияние.
	— Свидетел съм на това — прозвуча гласът на Джейсън до рамото на Пол.
	— Тогава вземи своето копие — каза Хебър и протегна змията към единствената ръка на Пол. Пол посегна към змията, но при първото докосване на пръстите му около нейното тяло, тя внезапно престана да мърда и живее. Той откри, че фактически държи дълго дървено копие със слабо проблясващ метален връх.
	— После вземи своя щит — каза Хебър, пристъпвайки напред с книгата. Тя обаче се беше превърнала в метален щит с формата на хвърчило и кожена ръкохватка, прикована към дървена рамка, който той окачи на безръкото ляво рамо на Пол посредством широк кожен ремък.
	— Сега ме последвай — каза Хебър и прекрачи в тъмнината отвъд факлите.
	Пол го последва, откривайки, че върви по наклонен надолу тунел в скалата докато накрая стигна до малко, квадратно помещение с още две главни горящи от двете страни на нещо, приличащо на каменен олтар, който беше по-дълъг отколкото широк. Отгоре, отдясно наляво, по дължината на олтара бяха разположени: малка платноходка с миниатюрна фигурка на моряк изпаднала от нея (защото лодката лежеше обърната на страна), играчка-модел на минно командно табло, изтъркана и на петна черупка на раковина и триизмерна снимка на главата на Малорн, мъртвият наркоман, показваща разбития череп.
	Хебър и Пол спряха пред олтара.
	— Нека сега другият поръчител да инструктира чирака — каза Хебър. Гласът на Джейс прозвуча от другата страна на Пол. Той гледаше в празното пространство.
	— Този мъж е чирак в изкуството Некромантия — каза гласът на Джейс. — Затова ние го доведохме до корените на дървото. Нека чиракът погледне.
	Пол съсредоточи вниманието си отново към олтара. Сега от скалата се подаде масивен корен на дърво, който се изви над предметите върху олтара надолу до стъпалата на Пол и Хебър.
	— Това — каза гласът на Джейс — е кладенецът Хвергелмер в царството на смъртта. Коренът е първият корен на ясена, Иггдрасил, който е дърво на живота, знанието, съдбата, времето и пространството. През периода на своето бдение тук, задължение на чирака е да защитава него и частите от своя живот, които са върху олтара. Възможно е чиракът да не бъде нападнат през неговото време на бдение. Но е възможно драконът Нидхуг и неговото потомство да дойдат, за да гризат корена на дървото. Ако дървото и частите от живота на чирака бъдат нападнати, последният може да повика или не Алтернативните сили, както той избере. Но ако чиракът не победи Нидхуг, драконът ще го разкъса.
	Джейс престана да говори. Заговори Хебър и Пол обърна главата си към беломустакатия мъж.
	— Дървото — каза тържествено Хебър, — е една илюзия. Животът е илюзия. Нидхуг и неговото потомство са илюзия, каквато също са вселената, вечността и времето. Съществуват само Алтернативните сили, а времето, пространството и всички неща в тях са само техни играчки. Знаеш ли това, ще знаеш, че си непобедим.
	— Ти ще продължиш своето бдение — намеси се гласът на некроманта, — докато прозвучи третия удар на гонга. С третия му удар ти ще бъдеш освободен от царството на смъртта и ще се върнеш отново обратно в света на светлината и живота. Сега те оставям до прозвучаването на третия удар на гонга.
	Пол внезапно почувства празнина до себе си. Той се обърна инстинктивно към Хебър. Беломустакатият мъж продължаваше да стои до него.
	— Сега аз също си отивам — каза Хебър, — докато гонгът не прозвучи за трети път. Той мина покрай Пол обратно към входа на помещението и докато правеше това Пол долови едва забележимо намигване от по-близкото откъм него око на мъжа и някакво тихо промърморване: — Празни приказки.
	После Хебър изчезна.


	В помещението цареше тишина.
	Това беше мълчанието на една вулканична по природа и намираща се дълбоко в земята скала. Тук не се процеждаше никаква вода. Имаше само тих студ. Дори факлите горяха тихо. Дъхът на Пол излизаше на ледена струйка в тази червена танцуваща светлина и изчезваше при всяко ново вдишване.
	Но той започна да разбира.
	Във всички посоки около него се простираше камъка — минералната плът на Меркурий. Грубо издяланият каменен под притискаше остро стъпалата му, а студът го обгръщаше като ледено наметало. Минутите минаваха в тържествена процесия, всичките почти идентични една с друга. Времето се натрупваше в тихото помещение, ремъкът на щита се впиваше в рамото му, а пръстите леко се схващаха около дървения ствол на копието. Той го държеше опряно на пода с връх леко наклонен навън от него подобно на римска стража. Измина час и после още един. И после може би още един…
	Тържественият плътен металически удар на гонг прозвуча веднъж, отеквайки през входа на помещението и го блъсна в ушите. Звукът заглъхна, оставяйки след себе си спомен в тишината на помещението, докато той също бе заровен и заличен от маршируващите минути.
	Съзнанието на Пол се понесе навън на едно прекалено голямо разстояние. Той се облегна на копието, а щитът увисна напред под собствената си тежест. Мислеше за планините, чиито каменни страни и склонове бяха построени от празно пространство, от трепкащите илюминации на далечни поселения над върховете им, които бяха светлините на по-далечните звезди — онези, които не се виждаха от Земята. Една горчиво-сладка емоция на тъга и желание се размърда в него като лек пушек от горящ тамян. Любов и глад се дърпаха помежду си във вътрешността му…
	И тогава, изведнъж, далеч в подсъзнанието му прозвуча предупреждение.
	Той се върна обратно в каменното помещение. Беше си същото като преди. Факлите продължаваха да горят нагоре, парата от дъха му се извиваше миролюбиво в неподвижния въздух. Но сега имаше още нещо. Докато той фантазираше, дълбоките води на някаква невиждана опасност се надигаха към самия вход на помещението. Сега те се плискаха в тъмнината непосредствено отвъд полезрението му. И в тези дълбоки води мърдаше нещо.
	Това беше Нидхуг и неговото люспесто потомство.
	Те не бяха реални. Бяха някаква илюзия, както и дълбоките водни маси, превръщащи помещението в остров. Пол осъзна това сигурно и бързо. Онези умове сред Гилдията на пазителите, които бяха способни на такива трикове, бяха залели (нещо очевидно за тези продукти на техните умове) скалата със страхови еманации, изобразени като тежки, тайни води. А чрез страха, маскиран като чудовищно голям люспест червей и неговото котило, те издигаха сега образа на самосъмнението. Тези същества бяха фантазии, но, въпреки това, опасни. Страхът можеше да бъде смъртна опасност за съзнанието, а самосъмнението, както Пол знаеше, можеше да причини самоунищожение на организма. Знанието би било щит, а мъдростта оръжие, но за използването им бе необходимо нещо уникално човешко.
	Той се стегна. Нарастващият прилив от страх вече нахлуваше в помещението. Ако позволеше на сетивата си да се поддадат на фантазията, той би могъл да види това като сив прилив на живак, запълващ със своите мрачни поточета пръснатите тук и там малки вдлъбнатинки в грубия под. Нидхуг и неговата челяд бяха много близо.
	Гонгът удари втори път.
	Водите се покачиха внезапно и нахлуха в помещението. Те се изкачиха до коленете му, надигнаха се до кръста и за секунди достигнаха гърлото му. После преминаха над главата му и докоснаха тавана. Помещението беше потопено.
	Едно масивно тяло се промъкваше отдолу през деблокиран вход. Нидхуг се приближи със своята последна вълна. Той се издигна като демон от мрака и секунда по-късно неговата противна зурла блокира входа на помещението.
	Насочвайки копието и скривайки рамото си зад щита, Пол тръгна да го срещне. Като в кошмар, тежките води на страха направиха неговото мушкане призрачно бавно. Върхът на копието се плъзна отмерено през заплашващия фактор и отскочи от измъченото драконово лице.
	Но прекалено развитите мускули на ръката на Пол, подобно на онова, което представяха в самия него, бяха нещо повече от обикновена сила. Отскочилият връх на копието издълба дълбока бразда от изкривената челюст до втренчените очи и поток от тъмно червена луминесцентна кръв зацапа и замъгли атмосферата в помещението.
	В тази мъгла битката стана неясна. Тя мрачно се превърна във въпрос на многократно мушкане от страна на Пол в онова, което идваше срещу него. Постепенно до Пол достигна разбирането, че това беше някаква борба, която той бе увековечил, взимайки участие в нея. Пътят към победата тук беше да не признава врага. Пол се засмя.
	Той захвърли настрана щита и копието.
	Нидхуг се хвърли като стрела към него. Пол остана неподвижен, а зиналите отпреде му чудовищни челюсти се затвориха сякаш в невидимата субстанция на някаква дебела един инч стена между тях. И съществото изчезна.
	Водите започнаха да се отичат бавно от помещението. Някъде от далеч до ушите на Пол достигнаха първите потръпващи звуци от третия удар на гонга.
	И в този момент, в тази мъничка частица от секундата, в която драконът беше изчезнал, а водите се отичаха, нещо истинско и смъртоносно се протегна и нанесе удар.
	То дойде от разстояние, за което разстоянието до най-далечните звезди беше като една крачка в целодневен път. Дойде със скорост в сравнение с която дори скоростта на мисълта бе твърде бавна, за да бъде съизмерима с нея. То дойде по тъмния и павиран път, който Пол си беше представял при завръщането си в хотела след първата си среща с Джейс. То беше сляпо и младо и не още напълно оформено, но разпозна по инстинкт своя все още разоръжен враг и атакува.
	То повали Пол на колене, както един великан би могъл да повали бебе със стоманен меч, но се удари като стомана в стомана с неговото непобедимо аз отзад.
	Зрението на Пол се върна, за да му покаже белия таван в една стая, над болничното легло, на което лежеше. Той смътно чувстваше, че те бяха го донесли тук.
	Лицето на Джейс се надвеси над него. То беше строго като всякога, но в него имаше лек оттенък на дружелюбност, която Пол не беше виждал преди. До него беше беломустакатото лице на Хебър, изразяващо загриженост.
	— Там показа истинска реакция, след като всичко беше свършило — каза Джейс. — Не очаквахме да паднеш така.
	Пол се съсредоточи върху некроманта.
	— Не очаквахте ли? — Попита той и се намръщи. — Вие определено не очаквахте да остана на крака, нали?
	Сега беше ред на Джейс да се намръщи леко.
	— Защо не? — Каза той. — След като си могъл да останеш на крака в процеса на изпитанието, защо рухваш след негово завършване?
	Тогава Пол посрещна фактите каквито бяха. Джейс и останалите наблюдатели не бяха забелязали. Той уморено и с лека горчивина затвори очи, защото почувства началото на някакъв вид разбиране най-после да прониква в него. Той откриваше, че разбирането, подобно на парите, невинаги носеше щастие.
	— Разбира се. Защо не? — съгласи се той. — Ти сигурно си прав. Аз продължавам да страдам от реакцията.


>>	Глава 12

	Една седмица по-късно, облечен в обикновено яке и всекидневни панталони, Пол седеше заедно с още трима калфи, членове на Гилдията на пазителите, в залата за конференции в ортодоксалната част на станция „Трамплин“. С тях разговаряше енергичен млад мъж с атлетическо телосложение, късо подстриган и не по-възрастен от Пол. Фактически, той бе по-млад от двама от калфите, които гледаха объркано като преяли продавачи над тридесет години, само гдето този, който миришеше силно на лосион за след бръснене, бе два пъти по-висок от другия.
	— Човек не може да обучава някого на Алтернативните закони. — С тези думи инструкторът бе започнал лекцията си, полуседнал на ръба на една маса и с лице към ниските удобни кресла, в които седяха четиримата. — Още по-малко може да обучава някого на важната способност да се създава изкуство или на основното убеждение в една религиозна вяра. Проумявате ли това?
	— Ах, обучение! — възкликна звънливият бас на четвъртия член от групата калфи, млад мъж с приятно лице и кестенява коса. — Какви престъпления са били извършени от твое име!
	Тъй като той не бе продумвал досега, останалите, включително инструкторът, изглеждаха някак стреснати не само от изказването му, а също и от силата и тембъра на гласа. Младият мъж им се усмихна.
	— Достатъчно вярно — потвърди инструкторът след кратка пауза. — И съвсем вярно за Алтернативните закони. Нека ги опростим до една абсурдна крайност и кажем, че гледната точка, която изразяват, е като тази на едно практическо правило — ако то действа по най-добрия начин за всеки друг, съществува възможност този начин да не е най-добрия за теб. С други думи, ако искаш да стигнеш до върха на някоя планина и виждаш един широк, добре маркиран, често използван път, насочен право към него, това е последният маршрут, който би трябвало да избереш.
	Инструкторът млъкна. Всички го гледаха очаквателно.
	— Не — каза той, — няма да ви кажа защо. Това би било обучение. То е добро само за начинаещи ученици. Не е добро за откриватели. Точно сега е единственото време в Гилдията на пазителите, когато ще попаднете на нещо като период на въпроси и отговори. — Той ги огледа. — Вие сте свободни да пробвате и да ми кажете защо. Ако искате.
	— Ах — възкликна приличащия на продавач едър мъж, който миришеше на лосион за след бръснене. Той изпусна възклицанието набързо, а за неговите слушатели веднага стана очевидно, че гласът му, макар силен и решителен, не беше нито басов, нито звънък. — Аз… а… разбирам, че Алтернативните закони са парапсихологични по природа. Може ли забъркването на обикновените, тоест, да кажем… а… научни закони да имат потискащ ефект върху личностните… искам да кажа, върху различния тип личност, която е способна да използва предимството на енергиите на Алтернативните сили? — Той си пое въздух и бързо добави — Имам предвид неговата, така да се каже, същностна разлика?
	— Не — любезно отвърна инструкторът.
	— Не? О! — възкликна другият, седна отново прокашля се, кръстоса крака, извади носна кърпа и шумно се изсекна.
	— Областта на парапсихологията — каза инструкторът — е само една малка част от вселената на времето и пространството. Алтернативните закони ги обхващат, но не само тях.
	— Те значат това, което гласят, нали? — попита неочаквано по-дребният мъж тип продавач. — Алтернативни закони — други закони. И единственият път да се открият другите начини е умишлено да се избягва установеният начин.
	— Правилно — каза инструкторът.
	— Съзидателно — намеси се младият мъж със звънливия басов глас.
	— И това е съвсем правилно — каза отново инструкторът и ги огледа с бърз поглед отляво надясно. — Никой от вас тук няма да стигне толкова далеч, ако не покаже някаква способност в областта на Алтернативните закони. Тази способност може да бъде парапсихологична, да кажем, телепортация или, да кажем, да се пише истинска творческа поезия, или дори някаква особена чувствителност към нуждите на отглежданите растения. С това не възнамерявам да ви създавам впечатлението, че градивността е изцяло дело на Алтернативните закони, или дори ключ към тях.
	— Ах — възкликна едрият мъж тип продавач, разкръстосвайки решително краката си, — вие сигурно не очаквате от нас просто да пишем поезия, да отглеждаме растения или дори да можем да се телепортираме.
	— Така е — потвърди инструкторът.
	— Тогава… а… възможно ли е да имате предвид — попита едрият мъж тип продавач, на чието чело започнаха да избиват капчици пот, — че тези неща, каквито и да са те, представляват една част, само някаква част от Алтернативните закони? И останалото ли е онова, което трябва да търсим, да опитваме, да получим?
	— Да — отвърна инструкторът. — Много добре. Този отговор не е пълен, по какъвто и да е начин…
	— Не, не, разбира се, че не — съгласи се едрият мъж тип продавач, като се изчерви, усмихна и извади своята носна кърпа. Той отново издуха носа си, сякаш беше войнишка тръба.
	— … отговор не е пълен, по какъвто и да е начин — каза инструкторът. — Фактически, ако съществува изчерпателен отговор, то аз не го зная. Всеки в тази работа е сам със себе си. А сега — той се изправи, — мисля, че вие вече проведохте една достатъчно дълга дискусия върху една по същество недискутируема тема, че да ви стигне до края на живота. Ако наистина вече не сме нанесли вредата, изграждайки някакви изкуствени концепции. Запомнете — гласът и поведението му рязко се промениха, — животът е една илюзия. Времето, пространството и всички неща са някаква илюзия. Не съществува нищо — нищо, освен Алтернативните закони.
	Той внезапно млъкна. Калфите станаха машинално и започнаха да излизат един по един. Но когато се отправи към изхода, Пол почувства, че инструкторът го докосва по ръката.
	— Само минутка — каза инструкторът. Пол се обърна. Другият почака, докато останалите калфи излязат от помещението. — Ти не каза изобщо нищо.
	— Да — потвърди Пол. — Точно така. Не казах нищо.
	— Имаш ли нещо против да попитам защо?
	— Ако си спомням добре — отвърна Пол, — ключовата дума в книгата на Уолтър Блънт е _унищожение_.
	— Да, така е.
	— А ние — продължи Пол, гледайки надолу към инструктора от собствения си по-висок ръст — говорехме за съзидателност.
	— Хмм. Разбирам — каза инструкторът, кимайки замислено. — Ти мислиш, че някой лъже.
	— Не — отрече Пол. Той почувства внезапна умора, която въобще не беше физическа. — Просто нямах нищо за казване.
	Инструкторът го погледна втренчено.
	— Сега ти си този, който ме озадачава — каза той. — Аз не те разбирам.
	— Имам предвид, че нямаше полза да казвам каквото и да било.
	Инструкторът отново поклати глава.
	— Продължавам да не те разбирам — каза той. — Но всичко е наред. — Усмихна се. — В Гилдията това означава: На твоето собствено аз бъди верен, тогава няма да е нужно да обясняваш на никой друг.
	Инструкторът потупа Пол по рамото.
	— Върви, човече! — каза той и те се разделиха.


	Връщайки се обратно към своята стая, както Джейс го бе предупредил да постъпва, когато не е зает с нищо друго, Пол мина по тясната пътека на моста над ретранслационното помещение в ортодоксалната част на Станцията. Той имаше само някаква смътна представа за онова, което ставаше в тристепенния ускорител, който се простираше почти четвърт миля през обширната, висока четири нива, кухина, с тридесет- и четиридесетфутови тераси с оборудване, обграждащи неговата тръбовидна форма. От новините и описанията в списанията бе научил, че действието на ускорителя е въпрос на движение на една точка от по-високо енергийно ниво напред-назад по линия с константно по-ниско енергийно ниво, докато скоростта на точката достигне малко под скоростта на светлината. В този момент тя се разкъсва (т.е., изчезва) и в замяна на това се превръща в точка на _не-време_, следваща същия път. Тази точка на _не-време_, при перфектно синхронизиране с точка на _не-време_ в лабораторната сграда от Комплекса с щаба на Световния инженер, създава път за мигновено извънвремево пренасяне между двете точки.
	Тъй като точката _не-време_ има универсална дименсия, тя би могла, посредством сложен технически процес, да служи за транспортиране на предмети с произволен размер от главната станция на Земята до вторичната тук Меркурианска станция. Поради някаква причина между станциите трябваше да има определено минимално разстояние — Марс и Венера са твърде близо до Земята. Станциите там са били пробвани, но без успех. Но поне теоретично, по този метод станция „Трамплин“ би могла да бъде снабдявана с всичко необходимо от Комплекса на Световния инженер. На практика не беше така, защото функцията й на Меркурий беше да експериментира с нейния край на транспортния път и да го ремонтира. Вместо това, по-голямата част от големите нужди на Станцията бяха посрещани посредством преработка на материали от Меркурианската кора.
	По същия този маршрут беше възможно не само теоретически, но и практически, и изпращането на живи същества, включително хора. Обаче онези, които го пробваха, флиртуваха с лудостта или със смъртта от психически шок и дори да не ги сполетеше нито една от двете, те никога не можеха да бъдат склонени да опитат отново. Очевидно изпитаното от пренасяния беше един извънвремеви момент на пълно съзнание, през който той се чувстваше разпрострян до безкрайни размери и после отново свит в приемателния край. Нямаше полза от използването на познатите съвременни успокоителни или упойващи средства. Те изглежда само подсигуряваха фатално ниво на шока. Бе съобщено, че медицината работи върху голям брой лекарства, които изглеждат в известна степен обещаващи, но нямаше никаква непосредствена надежда за откриването на специфично лекарство.
	Междувременно, безпилотни кораби бяха започнали да летят със субсветлинни скорости до някои от по-близките звезди, за които се знаеше, че имат планетни системи. Корабите носеха автоматично оборудване способно да монтира вторични приемателни станции при пристигането си на някоя безопасна планетна база. Ако, и когато медицината дадеше онова, което се очакваше от нея, транспортната структура щеше да бъде вече създадена.
	Пол се интересуваше малко от всичко това. Той го беше приел и преминал нататък, отбелязвайки само, че при преминаването покрай и над оборудването, както правеше сега, получаваше от него едно излъчване на лека приятна възбуда. Подобно на така нареченото „електрическо“ усещане във въздуха преди гръмотевична буря, което идваше не само от излишъка на йони, но и от внезапния стряскащ контраст на тъмно и светло от натрупването на тъмни облаци в една четвърт от ясното небе, от тътена и изскачането на разсеяна светкавица и гръм покрай страните на облачното натрупване и от внезапното подухване и спиране на леки пориви по-хладен въздух.
	Той продължи нататък и навлезе в един участък с по-малки коридори и затворени пространства. Премина покрай двойните врати на въздушния шлюз на прозрачното затворено пространство, което съдържаше плувния басейн. С относителното прецизиране на количеството вода то беше създадено като една затворена система, независима от останалата част на станцията и с приложена към нея определена изкуствена гравитация за нормално земно плуване и гмуркане. Кантеле беше в басейна съвсем сама. При преминаването си той я видя да скача грациозно от един нисък трамплин. Пол спря за малко, за да наблюдава плуването й до страната на басейна точно зад стъклото, където стоеше той, без тя да го вижда. Кантеле не изглеждаше така тънка в бански костюм и за момент го разчувства едно дълбоко усещане за самота.
	Той продължи преди тя да успее да излезе от басейна и го види. Когато стигна до стаята си, на вратата бе прикрепена бележка: „Ориентиране. Стая осма, осемнадесето ниво, следва обяд, 13:30 часа.“


	Ориентирането се състоя в една друга зала за конференции. Дежурният беше в своето шесто десетилетие и изглеждаше и действаше, сякаш е бил известно време включен в разписание за академични дежурства. Той седеше на малък издигнат подиум и гледаше надолу към Пол, към тримата мъже, които бяха с него за срещата с инструктора по темата за Алтернативните закони и към още шест души, между които и една млада жена малко над двадесет години. Тя не бе красива, но с учудващо живо и весело изражение на лицето. Дежурният, който се представи като Лиланд Минолт не започна с някаква лекция. Вместо това, той ги покани да му задават въпроси.
	Настъпи обичайната първоначална пауза. После заговори един от петимата мъже, които Пол не бе срещал преди.
	— Аз не разбирам връзката на Гилдията на пазителите с проекта „Трамплин“ и тукашната Станция — каза той.
	Лиланд Минолт се взря в говорещия сякаш през невидими очила.
	— Това е някакво изявление, а не въпрос — отбеляза Минолт.
	— Добре — каза говорещият. — Носи ли Гилдията на пазителите отговорност за станция „Трамплин“ или за работата върху средства за пътуване между звездите?
	— Не — отвърна Минолт.
	— Добре, тогава какво все пак правим ние тук? — попита другият.
	— Ние сме тук — каза отмерено Минолт, скръствайки ръце над малкото си шкембенце, — защото машината не е мъж, извинявайте — той кимна към единствената жена в групата, — човешко създание. Ако доведете едно човешко създание, той или тя, на някое място като Меркурий, което да изглежда в пълно несъответствие с неговия престой тук, рано или късно, той или тя ще попита каква е връзката.
	Той се усмихна на мъжа, който бе задал въпроса.
	— Тогава — продължи Минолт, — когато вие му дадете отговора, той е възможно да стигне до съзнанието му и да породи следваща мисъл, вместо само да бъде регистриран като едно завършено обяснение. Точно това е вероятно да се случи с отговора, ако вие просто дадете информацията.
	Последва общ кръг от усмивки.
	— Добре — каза този, който бе попитал, — всеки един от нас би могъл да бъде жертвата. Но вие, все пак, не ми отговорихте на въпроса.
	— Съвсем правилно — съгласи се Минолт. — Е, смисълът е, че човешките същества реагират по този начин, защото притежават вродено любопитство. Една машина — да я наречем технологическо чудовище — може да притежава всичко друго, но то ще бъде свързано с липса на вродено любопитство. Това е дарба, запазена за живите същества. — Той отново направи кратка пауза. Никой не каза нищо. — Сега, в днешно време нашият свят е сграбчен от механичното чудовище, чиято глава, ако желаете да наречете това така, е Комплекса на Световния инженер. Това чудовище се опълчва срещу нас и може твърде добре да ни контролира чрез всяка покупка, която правим с нашите кредитни номера; всеки път, когато ползваме обществения транспорт или се храним, или наемаме място за живеене — т.е., може да ни контролира по време на целия ни престой на Земята. Комплексът-поддържащо оборудване при „Трамплин“-а тук е официално част от Комплекс-Старши на Земята. В действителност обаче няма никаква връзка освен моста за транспортиране и комуникация между тези две планети. — Той се усмихна на групата.
	— И така — продължи Минолт, — ние се крием тук под наметалото на „Трамплин“-а. На практика ние го контролираме. Но неговата работа не е наша работа. Той ни служи само като прикритие. Разбира се ние сме публична тайна също и за тези работници в „Трамплин“-а, които не са членове на Гилдията на пазителите. Но, както казах, една машина не реагира, като човешко същество. Ако не вижда нещо, тя просто приема, че го няма Машината не се рови и не си пъха носа в тъмните кьошета, защото _може_ да открие врагове.
	Една ръка се вдигна. Обръщайки леко глава, Пол видя, че това беше жизнерадостната млада жена.
	— Да? — каза Минолт.
	— Това няма смисъл — рече тя. — Комплексът на Световния инженер се управлява от хора, а не от машини.
	— Ах — възкликна Минолт. — Но вие правите предположението, че Световният инженер и неговият персонал владеят контрола. Те не го владеят. Те са управлявани от физиката на обществото на нашето време, която на свой ред се управлява от Земния Комплекс, за да му дадем някакво удобно наименование, без който обществото не би могло да съществува.
	Жената се намръщи.
	— Искате да кажете — тя се поколеба за момент, преди да се хвърли в студените води на безумното изявление, — че Комплекс-Старши притежава _разум_?
	— О, напълно съм сигурен, че можем да кажем така — отвърна Минолт, развеселен. — Притежава фантастично количество знания, разбира се, но също така и един вид определен елементарен разум. Но не мисля, че искахте да попитате точно това. Според мен искахте да попитате дали Комплекс-Старши или Супер-Комплекс, както разбирам, че напоследък са започнали да го наричат много хора, има его — някаква своя собствена идентичност и личност.
	— Е… да — съгласи се тя.
	— Така мислех аз. Ами, отговорът на това, дами и господа, е достатъчно смайващ. Да, той има самоличност.
	Групата в стаята, която се беше настанила удобно да слуша някакъв сократов диалог между младата жена и Минолт, изведнъж се събуди и изказа, шушукайки, своето недоверие.
	— О, не в човешкия смисъл, не в човешкия смисъл — каза Минолт, успокоявайки ги отново с жест. — Не възнамерявам да атакувам вашата доверчивост. Но със сигурност всички вие осъзнавате, че рано или късно трябва да бъде достигната една точка на усложнение, в която за машината ще е необходимо определено количество елементарна мисловна енергия. Фактически, защо не? Много удобно нещо е да се притежава машина, която може да разсъждава и следователно сама да се предпазва от изпадане в свои собствени грешки.
	— Ах — възкликна едрият мъж тип продавач, спътник на Пол от по-раншното събиране. — В този случай, аз не мога да видя… т.е., косвеният проблем е този за контрола, който желаем да избегнем. Не е ли така?
	— Аз — каза Минолт, взирайки се в едрия мъж — обяснявах личността на Комплекс-Старши.
	— Ах, разбирам — каза едрият мъж. Той се облегна назад и си издуха носа.
	— Вашият въпрос бе добър, но малко преждевременен — каза Минолт. — За момента трябва да разберете какво аз имам предвид под машинно его. Помислете за растящите Комплекси с компютърно ориентирано оборудване там, на Земята, като за животно, чиято цел е да поема все по-голяма част от работата по съхранение на живота и здравето на човечеството. То расте, докато е средството, посредством което човечеството е живо и здраво и докато в него се изгради определена способност за независимо разсъждаване, така че то да не осигурява хубаво време за Калифорния, когато това действие ще причини по-късно градушки за житните посеви в Канада. Каква е следващата еволюционна стъпка за едно толкова мислещо създание?
	— Инстинкт за самосъхранение ли? — попита бързо девойката, докато едрият мъж прочистваше гърлото си, подготвяйки го за още едно „ах“.
	— Съвсем правилно.
	— Ах, аз мисля, че то не би гледало на човешките действия по линията на своите разсъждения… ах… подобно, така да се каже, като на песъчинки в плавно работещ двигател?
	— Възможно ли то да притежава толкова голяма сила на въображението? — попита девойката. И тя и едрият мъж бяха обърнали погледите си към Минолт, който седеше отпуснато и се взираше в тях.
	— Аз нямах предвид истинско въображение. Ах… това беше една илюстрация.
	— И твърде добра — каза Минолт, когато девойката отново отвори уста. — Комплекс-Старши е един вид доброжелателно чудовище, чието единствено желание е да ни задуши с някакво пресищане от услуги и защита. Притежава един вид механически разум без специално местонахождение, но с някакъв инстинкт да се защитава и способност да продължава да увеличава контрола си върху грижата за човека. И той гледа не само на нас, в Гилдията на пазителите, но и на всички онези, чиято независимост се проявява във взимане на наркотици, присъединяване към култови общества и всяко друго непланирано от машина действие, като на някакъв вид песъчинки, които трябва един ден да бъдат грижливо очистени.
	Минолт погледна към задната част на своята група слушатели.
	— Да? — попита той.
	Пол, обръщайки глава, видя един млад мургав мъж отзад да сваля вдигнатата си ръка.
	— Изглежда почти глупаво — каза мъжът — човек да си прави целия този труд, за да се противопоставя на купчина оборудване, без значение колко сложно.
	— Драги мой приятелю — каза Минолт, — ние в Гилдията на пазителите не се противопоставяме на купчина оборудване. Противопоставяме се на една идея(която се е разраствала в продължение на няколкостотин години), че щастието на човешката раса се състои във все по-плътното загръщане в ограничаващите ленти на една технологична цивилизация. — Той се изправи. — Мисля, че за момента това е достатъчен материал за размишление. Предлагам на всички ви да обмислите положението.
	Той слезе от подиума и се отправи към вратата на помещението. Слушателите му също станаха, за да излязат навън, а порядъка в стаята се разтвори в бърборене и бавно тълпене на хора през изхода. Докато си проправяше път към вратата зад Минолт, Пол зърна девойката, която току-що бе задържала за разговор едрия мъж.
	— Мисля, че вие сте в голяма грешка относно силата на въображението, която предполагате, че притежава Комплекс-Старши — казваше сериозно тя.


>>	Глава 13

	— Занимавал ли си се с експлозиви преди? — попита мършавият инструктор със загоряло от слънце лице над отворената яка. Той държеше пакет синтетично, лепливо желеобразно взривно вещество с триминутен фитил.
	— Да — отвърна Пол.
	Пол стоеше на скалистия ръб на една забележително реалистична симулация на планински пролом с широчина петстотин фута, през който бе хвърлена тънката дълга мрежа на временно надвиснал като дъга мост, съставен от секции от магнезиева сплав. Краят на моста, при който стояха Пол и инструкторът, само двамата, беше закотвен в локално дървено гнездо или кутия, пълно със скални парчета. А гнездото простираше своите дървени подпори на около петнадесет фута от ръба на урвата.
	— Това количество желе — каза инструкторът, претегляйки го на ръка — може да бъде носено, без да предизвиква подозрение, в чанта за документи и в нея все пак да остане достатъчно място и за други материали, които да я направят да изглежда пълна. Взривът е достатъчно мощен, за да прекъсне две или три от тези дървени греди или едно или две от металните части, които виждаш там. Как би постъпил, за да разрушиш напълно този мост с взрива?
	Пол погледна моста отново. През изминалите девет дни след първия учебен час той бе прекаран през голям брой сесии — това е единствената дума за описването им. Те изглеждаха като учебни часове по странно разнообразие от предмети, някой от които изгледаше, че нямат никакво отношение към Гилдията на пазителите. Най-дългата от тях траеше не повече от двадесет минути, а информацията включена във всяка от тях бе неясна. На практика не беше съвсем ясно, дали целта на сесиите бе да информират или да изпитват аудиенцията от калфи, която изглежда от сесия на сесия се състоеше от различни индивиди. Личното мнение на Пол беше, че целта на сесиите е както да информира, така и да изпитва — и, може би, също да стимулира и обърква. Бе сигурен, че някои от калфите бяха фалшиви, а някои от сесиите — глупави.
	А на тази сесия той беше сам с инструктора, експлозива и симулирания мост в планините на Земята. Беше ли тя инструкция, тест, глупава сесия или… нещо друго?
	Симулацията беше отлична работа, защото сцената, която претендираше да показва, бе явно невъзможна тук, под повърхността на Меркурианската скална кожа. Онова, което виждаха очите на Пол, беше пролом с дълбочина поне осемстотин фута, откъдето се чуваше далечния звук на тясна планинска река, галопираща към по-ниските нива. Въздухът беше рядък и сух както на големите височини. Небето беше безоблачно.
	Въпросът беше: Колко бе реалното и колко фалша? Защото, ако блокчето желеобразен взрив беше истинско и трябваше да бъде поставено в реалността на някое малко подземно помещение от калибъра на тези, в които Пол бе имал сесии напоследък, тогава наистина щяха да са необходими Алтернативните закони, за да се види причината, поради която Пол и инструкторът трябваше да оцелеят след експлозията. Пол постави ръка върху гнездото от дървен материал и погледна отвъд ръба на стръмната скала. Погледът му се гмурна в замъглените от пръски дълбини. Имаше разстояние до там, долу, според всяка проверка на неговия вътрешен усет, но точно колко голямо, той не можеше да бъде сигурен. Под ръба на скалата обаче се _чувстваше_, че е дълбоко. От друга страна материалите на моста под ръката му бяха солидни на пипане, но лъжливи.
	— Е — каза Пол, — аз не съм експерт по мостове. Но си представям, че номерът ще бъде да се прекъсне този край и да се остави да пада. Ако отиде надолу, той ще откъсне и другия, и целият мост ще падне в пролома.
	— Достатъчно добре — каза инструкторът. — Как ще постъпиш, за да прекъснеш този край?
	— Аз мисля — каза Пол посочвайки мястото, където краят на гнездото срещаше една магнезиева I-греда петнадесет фута навън над пролома, че, ако го освободим точно там, прерязвайки този подпорна греда или както и да се казва тя, която минава от лявата страна на повърхността за пътуване по моста, теглото на останалата част ще причини провисване и усукване и ще прекъсне и другата подпорна греда. После ще падне целия край.
	— Добре. — Инструкторът подаде блокчето желе на Пол. — Нека видим как ще го направиш.
	Пол погледна отново към моста. После напъха блокчето желе в колана на рубашката си и започна да се катери по гредите на гнездото. Липсата на втора ръка го затрудняваше, но не така много, както Пол мислеше, че може да се струва на инструктора. Силата на останалата му ръка беше такава, че можеше да издига тялото му от ъгли напълно невъзможни за един обикновен катерач. Когато стигна до края на камъка обхващащ дървените греди, Пол направи кратка пауза, привидно да си почине, но в действителност да стигне до някакво заключение.
	Мостът продължаваше да бъде измамлив на пипане. Той отчупи една порядъчна треска от дървената греда, на която почиваше и я пусна. Треската започна да пада надолу, докато се изгуби от погледа му на дълбочина тридесет или четиридесет фута. И така, поне такава част от разстоянието под него беше реално. Той погледна още веднъж към мястото, където трябваше да закрепи експлозива.
	То беше в една точка точно над единичната крайна греда на подпорното гнездо. Пол трябваше да застане на нея и да постави желето над отвесната подпора в края на гредата, където отвесната подпора се срещаше с магнезиевата I-греда. Той започна отново да се движи. Изкатери се нагоре до I-гредата и навън върху нея, докато стигна над дървената греда. Държейки се за I-гредата, той предпазливо спусна краката си надолу, докато не стъпи на дървената греда.
	После, възможно най-дискретно се хвана по-здраво за I-гредата и натисна надолу дървената греда с двата си крака.
	Чу се внезапно пращене от чупещо се дърво. Гредата под него се откърши и той внезапно спадна на разстояние колкото дължината на ръката си и увисна, поддържан само от хватката си за I-гредата. Пол видя под себе си падащата дървена греда, на която беше стоял, да се премята и смалява, докато внезапно изчезна на петдесет или шестдесет фута под него. Продължавайки да виси, Пол погледна към мястото, където дървената греда под краката му бе свързана към вертикалната подпора посредством метален пръстен, държан от четири дебели магнезиеви нита. В дървото на подпората изобщо нямаше следи от отвори за нит или краища от счупени нитове. Виждаше се само счупения край на дървен шпонков прът с диаметър четвърт инч.
	Пол се изтегли с лекота обратно върху I-гредата. Мостът стоеше здраво и сигурно. Очевидно беше балансиран по някакъв начин, различен от този, по който изглеждаше, че стои върху своите подпори. Той се спусна обратно при инструктора на твърда почва и му върна блокчето желе.
	— Сега какво? — попита Пол.
	— Ами — отвърна инструкторът, — ще отидем горе към предните офиси. Не зная какво ще каже твоя господар и разбира се това е негова работа. Но колкото се отнася до мене, аз бих казал, че ти си завършил обучението си.


	Те напуснаха симулираната сцена в планините и влязоха в истинската Станция, след което взеха един асансьор за нагоре на доста голям брой нива. Пол имаше чувството, че те бяха почти, ако не непосредствено, до самата повърхност. И това чувство беше оправдано секунда или две по-късно, когато влязоха в едно обширно офисно фоайе, не с видеоекран, а с истински прозорец гледащ навън към жълтеникавия здрач и градината на вещиците върху Меркурианската повърхност около Станцията.
	Джейс беше там, заедно с Хебър, беломустакатия извънсписъчен член, и двама мъже, които Пол не познаваше. Инструкторът каза на Пол да почака, а той отиде и няколко минути говори тихо с тримата, така че Пол да не може да ги чуе. После Джейс се приближи сам до него, а инструкторът с двамата други мъже отидоха към едно от бюрата в другия край на помещението и започнаха да обсъждат онова, което, съдейки по техния съвсем добре чуван разговор, бяха папките на калфите, полагащи в момента изпити.
	— Ела до прозореца — каза Джейс. Пол го последва. Слабият мургав млад мъж беше така отпуснат, както Пол никога не го бе виждал преди, макар че продължаваше да се движи с дебнещата походка на котка. — Седни.
	Пол седна в едно ниско удобно тапицирано кресло. Джейс седна на друго срещу него.
	— За всички намерения и цели — каза Джейс и погледна внимателно Пол със своите дълбоко разположени ясни кафяви очи — ти вече си член на Гилдията на пазителите. Преди за пръв път да дойдеш при мен ти имаше психиатричната гледна точка за себе си и твоята липсваща ръка. Сега, аз ще ти кажа истинското положение от гледната точка на човек като мен, който е запознат с Алтернативните закони.
	После млъкна.
	— Ти възнамеряваше да кажеш нещо — рече той.
	— Не — отрече Пол.
	— Добре — каза Джейс, — тогава ето какво. Ти имаш една способност съгласно Алтернативните закони, която е вероятно от парапсихологично естество. Когато се срещнахме за първи път, аз ти казах — а аз самият притежавам една способност, когато става дума за преценяване на характер — нещо в смисъл, че твоята арогантност е смайваща.
	Пол се намръщи. Почти бе забравил, че некромантът го бе нарекъл арогантен. Това бе квалификация, която не приемаше за себе си.
	— Сега разбирам по-добре, защо трябва да си толкова арогантен — казваше Джейс. — Нямам никаква представа, никой от нас, редовните членове няма представа, относно възможностите или ограниченията на твоята способност. Но не се съмняваме в нейната важност. Твоята способност е да се използват Алтернативните закони за цели на почти тотална защита. Ние направихме всичко, освен опит да те убием на място и безусловно. Ти премина чудесно през всички изпитания. Кажи, мислиш ли, че би могъл да ми обясниш с думи как точно, само преди малко, заподозря тази дървена мостова греда? Аз не те питам да обясняваш това, а само дали мислиш, че _би могъл_ да го обясниш на мен.
	— Не — бавно отвърна Пол. — Не мисля, че бих могъл.
	— Така помислихме и ние. А, какво искаш да правиш с тази своя способност оттук нататък зависи от теб. Аз самият мисля, че причината една присадена ръка да не може да се прихване от твоята лява страна е някаква опасност, каквато тази твоя защитна способност вижда за теб от такова присаждане. Ако ти откриеш каква е тя, може би ще можеш да откриеш и друго противопоставяне на нея, а следващата ръка, която ще ти бъде прикрепена, ще живее вместо да умре. Но както казах, това зависи от теб. Обаче има нещо друго.
	Той млъкна. За пръв път от срещата на Пол с него почти изглеждаше, че има оттенък на нерешителност в поведението му.
	— Както казах — каза Джейс не съвсем така бързо както обикновено говореше, — по всичко, освен по име, вече си пълноправен член. Ние действахме активно с теб не само тук, горе, но и там, долу, на Земята. Ако се върнеш, ще трябва да изтърпиш полицейско разследване във връзка със смъртта на Кевин Малорн — на този мъж в Кох-и-Нор, на когото занесе наркотика.
	— Питах се, как ли би се уредил този въпрос — каза Пол.
	— Повече не е нужно да се питаш — каза Джейс. — Бюрото за покупки в музикалния отдел към Указателя на Чикагския комплекс има вече сред своите архиви един, който показва, че си купувал там магнетофонна касетка с музика по същото време, когато е бил убит Малорн. Ти ще трябва само да се появиш и да потвърдиш доказателството от архива. Тъй като архивите се правят от машина и на тях се гледа като на нефалшифицируеми, ти ще бъдеш чист от всякаква връзка със смъртта на Малорн един час или около толкова след като се върнеш в Чикаго.
	— Разбирам — кимна Пол. Магнетофонната касетка… не е ли тази, на която Кантеле пее нещо относно „във _време на ябълков комфорт_“!
	Джейс се намръщи.
	— Всъщност, да — отвърна той. — Защо?
	— Нищо — каза Пол. — Аз я прослушах, но не цялата до края.
	— Това е един естествен избор — каза Джейс. — Архивата показва моят кредитен номер — ти си я купил по моя молба. Това е достатъчно приемливо, тъй като Кантеле и аз сме стари приятели, а песента е написана за нея от Блънт.
	— Блънт?
	— Ами да. — Джейс му се усмихна леко. — Ти не знаеше ли, че Шефът на Гилдията пише музика?
	— Не.
	— Той върши доста много неща — каза Джейс малко сухо. И така, въпросът е, че ти можеш да се върнеш обратно на Земята толкова свободен, колкото винаги си бил. Освен единствено, като член на Гилдията от теб ще се изисква да изпълняваш заповеди от началници като мен.
	— Виждам — каза малко мрачно Пол.
	— Виждаш ли? — попита Джейс и въздъхна. — Не мисля. Не и с твоето проклето зрение. Ще слушаш ли около пет минути с отворено съзнание?
	— Разбира се — каза Пол.
	— Хубаво — рече Джейс. — Съвременният човек се движи в крак с Ренесанса. По това време бяха инициирани две неща. Едното беше становището за просвещаващо събиране на сведения, което хората са започнали по пътя към технологично общество и технологична цивилизация. Пътят, по който да се търси изграждане на дом за човека и по който той да бъде добре нахранен и щастлив в него посредством използването на машините.
	— Което е лошо? — попита Пол.
	— Не, не — отвърна Джейс. — Няма нищо лошо в едно протезно приспособление, ако няма нищо друго. Но ти би предпочел по-скоро да ти бъде присадена ръка от плът и кръв точно като твоята собствена, нали?
	— Продължавай — каза Пол.
	— Обаче първоначалната роля на машината започва да се извращава около времето на промишлената революция. На нея започва да се гледа не като на средство за един желан край, а като част от самия край. Процесът се ускорява през деветнадесети век и експлодира през двадесетия. Човекът продължава да изисква все повече от своята технология по отношение на службата й, а технологията продължава да му дава исканото, но винаги на цена, превишаваща малко силите в отделния човешки индивид. Накрая, в наши дни, технологията става втора по важност след религията. Сега сме уловени в нейния капан. И сме така отслабени от това улавяне, че си казваме, че това е единственият начин да се живее, че други начини не съществуват.
	— Аз — започна Пол и спря.
	— Да, „Аз“ — каза Джейс. — Арогантното „Аз“ с вградените в него качества за оцеляване. Но други хора не са като тебе.
	— Не това възнамерявах да кажа — отбеляза Пол.
	— Няма значение — каза Джейс. — Въпросът е не ти, а света, който е оставен на милостта на непрекъснато разрастващата се технологична система.
	— Която Гилдията на пазителите възнамерява да атакува.
	— Да атакува ли? — учуди се Джейс. — Гилдията на пазителите е създадена от Уолт Блънт, за да защитава своите членове от атаката на технологичната система.
	— Това, което казваш ти — каза Пол, — е, че вашите членове са произлезли от нещо различно от технологичната система.
	— Съвсем правилно — отвърна спокойно Джейс. — Те, да, а също и ти.
	Пол погледна изпитателно некроманта, но изражението на тъмното му лице излъчваше, както винаги, почтеност.
	— Казах, че две неща бяха инициирани по времето на Ренесанса, — каза Джейс. — Едното беше корените на единствената система, която ни е дала технологичната цивилизация. Тя гласи, че за Човека има само един начин на живот и той е ограничен от машината. И другото беше всички останали системи — принципът на свободата, който лежи в основата на Алтернативните закони. Първото ще направи Човека по-нискостоящ, докато второто признава неговото превъзходство.
	Той погледна Пол, сякаш очакваше протест.
	— Аз съм съгласен с идеята за превъзходство — каза Пол.
	— Редом, но не забелязвани, освен от малцина — каза Джейс, — докато всички до един са заети с обожествяването на машината, няколко талантливи хора доказваха, че Човекът вече е достигнал това ниво на обожествяване, без дори още да е тръгнал към него. Геният е бил в действие при всяко поколение — а той работи с Алтернативните закони. Само след кратко време машината набира достатъчно сила, за да започне да трупа гениалност и това я довежда до нашето време, Пол.
	— Изглежда, че ние винаги ще стигаме дотук — каза Пол и не можа да се сдържи да не се усмихне леко.
	— Мисля, че ми обеща отворено съзнание — напомни му Джейс.
	— Извинявай.
	— Добре тогава — каза Джейс. — Отговори ми на нещо. Да предположим, че ти си някакъв човек във всяко поколение до преди около петдесет години, чиито способности и наклонности го правят склонен да има нещо повече или нещо различно от онова, което е налице за масата хора в неговото време. Какво става?
	— Слушам те — каза Пол — с отворено съзнание.
	— Той може да потъне под общоприетия начин на мислене и да бъде напълно унищожен чрез отричане на неговите собствени възможности. Или може да се издигне над общоприетия начин на мислене и да продължи да плува посредством чистата сила на своята допълнителна способност-мускул. Съгласен ли си?
	Пол кимна.
	— С други думи той може да загуби или спечели своя собствена лична битка с масовото мнение на своето време. И в двата случая той решава своя проблем. — Джейс погледна Пол.
	Пол отново кимна.
	— Но в наше време — продължи Джейс — един такъв човек не е срещу мненията и становищата на себеподобните си. Той е против едно становище, родено и превърнато в механично чудовище, което не може да бъде убеждавано, нито регулирано. Той не може да спечели по същата причина, по която не може да надвие един булдозер с голи ръце. И не може да го накара да се подчини, защото булдозерът не разбира от подчинение. Той разбира само от една напълно завършена работа.
	Джейс се наклони напред с подпрени на коленете ръце. Емоцията в мъжа стигна до Пол остра като стрела.
	— Не разбираш ли? — попита некромантът. — Гилдията на пазителите беше основана, защото технологичната система на нашето собствено време се опитваше да убие тези хора, които принадлежаха към Гилдията — всеки един от тях и всички други, приличащи на тях — да ги избие до крак. — Той гледаше Пол с блестящи очи. — Също както се е опитвала да убие и теб!
	Пол го гледа безмълвно един дълъг момент.
	— Мене ли? — попита накрая той.
	— Предупреждението за времето, което ти не получи, когато плаваше с лодката — каза Джейс. — Дезориентацията, която причини твоето улавяне от потеглящите вагонетки с руда в шахтата на мината. Погрешното насочване на подземната кола, която те изостави по средата на една улица очистена за използване от маршируващо общество. Да — добави той, когато веждите на Пол се повдигнаха леко, — ние започнахме да те следим от времето, когато за пръв път напусна моя офис. Това е обичайна практика. — Той стисна устни за момент. — Част от войната между нас и нея.
	— Разбирам — каза Пол, докато съзнанието му се връщаше към голям брой неща.
	— Ти си вътре в борбата на страната на Гилдията, независимо дали това ти харесва или не. На нас би ни допаднало твоето активно работещо сътрудничество. Ако твоята способност в съответствие с Алтернативните закони е това, което изглежда, че е, ти ще бъдеш по-ценен за твоите другари членове на Гилдията, отколкото би могъл да бъде всеки друг.
	— Защо? — попита Пол.
	Джейс сви малко гневно рамене.
	— Аз няма да ти кажа това… _сега_, разбира се — отвърна той. — Как бих могъл? Ти трябва да поемеш опасните задължения на Гилдията, тоест, да се опиташ да постигнеш ранга некромант, който е ръководен в нея. Ние ще те подложим на изпитанието за постигане на тази цел. Ако го преминеш добре, тогава по някое време в бъдещето ще научиш какво ще можеш да направиш за Гилдията. Ще чуеш това от единствения човек, който ще може да ти дава заповеди, щом веднъж станеш началник — от самия шеф на Гилдията, Уолт Блънт.
	— Блънт!
	Пол почувства, че името се плъзга на мястото си в събитията тук, на Меркурий, в станция „Трамплин“. Той почувства бушуването на запомнено страстно желание и на някаква самотна тъга и после твърдото, движещо ядро на неговото решение да се срещне, лице с лице, с този човек, Блънт.
	— Разбира се — казваше Джейс. — Кой друг би могъл да дава заповеди на ранга началници? Блънт е нашият генерал.
	— Готов съм да поема тези задължения — каза спокойно Пол. — Какво трябва да правя?
	— Добре — каза Джейс. Той дръпна ръцете от коленете си и остана да седи изправен. — Казах ти, че твоята способност е това, което искаме да определим. Казах, че сме опитали всичко, освен да се опитаме да те убием на място и безусловно. Сега желаем да направим тази последна стъпка — да положим сериозни усилия с помощта на способите на Гилдията и без спасителен изход — и да видим дали ще оцелееш.


>>	Глава 14

	Господар и некромант само по име, и в очакване на покушение над живота си Пол се върна на Земята и в Чикагския комплекс привидно от пътешествие с кану в запуснатия парков район на Кетико-Сюпериор покрай Канадската граница в близост до Лейк Сюпериор. Той бе арестуван при външния терминал на Комплекса, бе отведен в Главния полицейски щаб на Комплекса и бе дал своите показания относно местонахождението си по време на убийството на Малорн от неизвестен извършител или извършители. Един репортер на полицейски сензации от някакъв вестник го интервюира формално на излизане от полицията след освобождаването му.
	— Как се чувства човек, който няма да се сблъска с възможна смъртна присъда? — попита репортерът, изравнявайки крачките си с Пол по пътя му към колите, чакащи до полицейския терминал.
	— Кажете ми вие — отвърна Пол, като се качи на една двуместна кола и потегли.
	Репортерът помисли един момент и изтри отговора от лентата на своя репортерски касетофон, като твърде несериозен.
	— Разбира се, че с облекчение — диктуваше репортерът в микрофона на касетофона. — Обаче, познавайки съвременните полицейски методи и екипировка, изобщо не се съмнявах в констатацията им, че не съм го извършил аз. — Той прибра касетофона в джоба си и се върна обратно вътре при гишето за справки.
	След като докладва на Джейс, който също се беше върнал, Пол получи указания да си наеме апартамент недалеч от Сънтден Плейс и засега да се забавлява. Той така и постъпи. Последваха няколко седмици на бездействие по време на които Пол спеше до късно, разхождаше се около Комплекса, трупайки впечатления от него и тълпите му, и общо взето чакаше да го сполети собствената му участ.
	Тя не го сполетя. Пол изглежда беше почти забравен — пенсиониран и оставен настрана от Гилдията на пазителите. Все пак Джейс, когато Пол се съветваше с некроманта, и Кантеле, от един-двата бегли погледа, които той й хвърляше, изглеждаха обхванати от някакво равномерно постоянно състояние на голяма активност. При едно от своите посещения Пол се беше опитал да открие, как би могъл да се свърже с Блънт. Джейс му беше заявил най-безцеремонно, че когато стане необходимо да получи такава информация, тя ще му бъде предоставена. Пол заключи, че Блънт няма никакъв фиксиран адрес. Неговото местонахождение по всяко време бе въпрос на собственото му непосредствено решение и беше известно само на негови приближени, като Джейс и Кантеле.
	Понеделникът от първата седмица на месец май намери Пол в околностите на Уинскосин Делс, занимаващ се привидно с лов на катерици. Той бе изоставил напълно всякакво съзнателно наблюдение за нападение, каквото му беше обещал Джейс, но тази предна част от неговото съзнание, която се грижеше за такива неща, не бе забравила. Средата на деня го завари седнал с гръб към ствола на сребърен явор, полузадрямал от топлината на силното пролетно слънце от едно синьо небе и потънал в някаква сбирка от вестници и периодични издания. Оръжието обаче бе на коленете му. Зад явора стръмно надолу се спускаше четиридесет-петдесетфутова урва от ронлив чакъл, а пред себе си той можеше да вижда ясно през малка горичка от явор, бор и топола едно широко поле чернозем, напудрено с новопоникващата зеленина на житни растения. Това бе една несъзнателна перфектна отбранителна позиция.
	По дърветата на склона имаше сиви катерици. Те внимаваха да не се приближават твърде много до мястото, където се беше настанил Пол, облегнат на ствола на явора, но _Sciurus carolinensi_ не бяха известни с липса на любопитство. Те си позволяваха да се движат и играят по-близо до мястото, където той седеше неподвижно. Сега, след като Пол седя и чете около два часа, една млада катерица стана толкова безразсъдна, че се плъзна иззад тънкия ствол на една топола на не повече от петнадесет фута от човека и седна дръзко на задните си крака, за да го наблюдава.
	Пол усещаше това малко внимание, но със сигурност изпитваше определено удоволствие да не го прекъсва. Желанието да убива бе последното нещо в неговото съзнание. Той откриваше, че притежава повече от само морално убеждение срещу това. Разглеждаше го почти като самоизвършена ампутация. Особено в този момент, когато си беше позволил да навлезе дълбоко в живота и да раздвижи малката част от света, която го заобикаляше. Той се остави да плава в усещането на топлещата земя и на светлината и движението, които го заобикаляха, и отдаде цялото внимание на своите мисловни процеси на материала за четене, който бе донесъл със себе си.
	Материалът беше само някакъв случаен избор сред многото продавани напоследък или давани безплатно издания. Но те го поразиха силно. Пол откри, че си задава въпроса как, при един такъв универсален глас за нещастие, звучащ по света, бе пропускал досега да бъде завладян от него.
	Изданията бяха пълни със статистиката на бедите. Тестването на ученици от началното училище разкрило, че седем процента, от децата под осем години, са били на път да развият по-тежко психическо заболяване. Темпът на престъпленията в света се беше ускорявал непрекъснато през последните петдесет години, а само за последната година бе скочил с нови двадесет и три процента. И това се случваше в свят, в който на никой не бе нужно да се лишава от необходимото, а дори повечето от лукса, в живота. Процентът на самоубийствата в света рязко нарастваше. Сектите бяха нещо обикновено. Истерията, като илюстрираната с маршируващите общества, непрекъснато се увеличаваше. Раждаемостта спадаше.
	Статия след статия или изследваха положението, или предлагаха някакъв метод на самопомощ за индивидуално настройване към него. И въпреки това — Пол прелисти отново страниците пред себе си — там имаше достатъчно и други теми, като спорт, новини, хумор, изкуство и наука, така че някой като него, който лично не бе страдал, би могъл да игнорира бележките за беди в общата симфония на съвременните постижения.
	И все пак… Пол леко се намръщи. Не вярваше на това, което четеше, нито на разказваното му от други хора. Вярваше само на онова, което можеше сам да провери с критерия на неговите чувства и сега му дойде на ум, че изглежда схваща нещо от този каталог на нещастието. Чу слаб звук, сякаш някой стенеше. Или, дали не бъркаше?
	Пол бутна вестниците и периодичните издания настрана и притвори очи срещу слънчевата светлина, която проникваше през младите листа. Той усещаше тежестта на оръжието върху краката си и миролюбивото шумолене на горичката. Авантюристичната катерица бе последвана на откритото от две свои другарки, но първата, куражлийката, продължаваше да е начело. Докато Пол наблюдаваше без да мърда, авантюристката се стрелна внезапно надясно към върха на лявата му туристическа обувка и я изследва с потръпващ черен нос.
	Другите две я последваха. Човекът, помисли бавно Пол, се движи на прибежки, подобно на катерицата, а всяко ново откритие е склонно да преобърне светът наопаки. Всяка нова спънка изглежда заплашва с вечна нощ. Той погледна катериците. Сега и трите изследваха приклада на оръжието, който стърчеше във въздуха извън дясното му коляно на едно ниво с техните малки черни очарователни очички. Пол се опита да почувства какво е да си една от тях и за секунда неговата гледна точка нахлу в някакъв фантастичен свят на нападение и отбрана, на сън, на глад и на непознатото.
	Внезапно още една катерица изтича към него иззад прикритието на най-близкото дърво. Изведнъж се получи съгласувано движение. Когато новодошлата достигна двете последователки, трите със съвършено неестествено задружно действие се хвърлиха внезапно с цялата си катерича тежест върху стърчащия приклад на оръжието. То се наклони и залюля, а дулото на цевта му, издигайки се нагоре, се блъсна в лявата страна на гърдите на Пол.
	В същия този момент катерицата-авантюристка скочи точно към бутона на оръжейния спусък.
	Всичко стана за миг. Само с едно движение и бързата сигурна реакция на ръката на Пол се задейства едновременно с първата атака на четвъртата катерица. Дългите му пръсти я срещнаха във въздуха, уловиха я и й счупиха врата.
	Последва бързо разбягване във всички посоки. После, тишина. Пол установи, че се е изправил с изтърсено на земята оръжие, разпилени издания до краката си и никакво друго живо същество наоколо. Той все още държеше в ръката си мъртвата катерица. Сърцето в гърдите му тупна яростно още веднъж.
	Пол погледна мъртвото животно. Малките черни очи на катерицата бяха силно стиснати и затворени, както можеха да бъдат на всяко живо същество, принудено да рискува всичко в една безумна борба с непознатото.
	Раната от някаква ампутация кървеше някъде дълбоко в Пол. Очите му се премрежиха. Слънцето се беше скрило за момент зад някакъв облак, а целият горски терен бе в един цвят. Пол постави внимателно малкото сиво тяло в подножието на сребърния явор и приглади разрошената му козина. После вдигна оръжието за студения фино обработен метал на цевта и тръгна между дърветата.


	Когато се върна в своя апартамент в Чикагския комплекс, Джейс беше вече вътре в него и го чакаше.
	— Поздравления — каза Джейс, — Некроманте.
	Пол го погледна. Джейс отстъпи неволно крачка назад.


>>	Глава 15

	През следващите няколко дни Пол научи, че, повече или по-малко, е вече част от „кабинет“-ната група на Гилдията, която работеше пряко под ръководството на самия Блънт и заедно с него. Другите кабинетни членове бяха Джейс, Кантеле, Бъртън МакЛауд — мъжът като тежък меч с широко острие, който беше срещнал по-рано в апартамента на Джейс — и един загадъчен посивял дребосък, чието име беше Итън Уайт. Уайт изглежда беше високопоставен в личния персонал на Кърк Тайн и първото нещо, което направи, бе да заведе Пол да се срещне с Тайн за някаква служба в офиса на Световния инженер.
	— Предполагам — попита Тайн, когато се здрависа с Пол в ясната сутрешна слънчева светлина, проникваща през високите прозорци на луксозното офисно фоайе на двеста нива над уличното движение на Чикаго, — че се чудиш, защо аз изглежда не се колебая много да взема член на Гилдията в моя личен персонал? Седни, седни. Ти също, Ит.
	Пол и Итън Уайт седнаха на удобни кресла. Тайн също седна, протягайки пред себе си тънките си крака. Той изглеждаше здрав като добре поддържана тетива и също толкова спретнат, поради изискванията на неговата работа. Очите му, взиращи се директно в очите на Пол, изпод добре оформени вежди, бяха поразително възприемчиви.
	— Да, бях малко изненадан — отвърна Пол.
	— Е, има много причини — каза Тайн. — Помислял ли си някога върху трудностите да се промени настоящето?
	— Да се промени настоящето ли?
	— Почти е невъзможно — каза полувесело Тайн. — Въпреки че твърде малко хора не спират да мислят върху това и осъзнават факта. Ако вземеш един инч от настоящето, за да го местиш, ти взимаш също и няколко хиляди мили история.
	— Разбирам — каза Пол. — Имаш предвид, че за да промениш настоящето ти ще трябва да промениш първо миналото.
	— Точно — отвърна Тайн. — И ето това неизменно забравят реформаторите. Те говорят за промяна на бъдещето, сякаш извършват някакъв нов и голям подвиг. Глупости. Да променяме бъдещето е наша главна задача, като живи човешки същества. На практика това е всичко, което можем да променим. Настоящето е резултат от миналото и дори да можем да бърникаме в него, кой би посмял? Промени един мъничък параметър и резултатът в настоящето може да бъде взривяването на цялата човешка раса. Така че реформаторите, великите носители на промени, се заблуждават. Те говорят за промяна на бъдещето, когато в действителност имат предвид промяна на настоящето — настоящето, в което точно в момента живеят. Те не осъзнават, че се опитват да местят мебели, които вече са заковани към пода.
	— Значи смяташ, че Гилдията на пазителите се състои от хора, местещи мебели, така ли? — попита Пол.
	— В основата си, в основата си — отвърна Тайн. Той се наведе напред към стола. — О, искам да знаеш, че аз имам високо мнение за Гилдията и за нейните членове и дори нещо повече от високо мнение за Уолт Блънт. Уолт ме боготвори, а аз нямам нищо против да го призная. Но това не променя факта, че той е насочил усилията си в погрешна посока.
	— Очевидно той мисли същото за тебе — каза Пол.
	— Разбира се — съгласи се Тайн. — Със сигурност. Той е натурален революционер. Аз съм реален революционер. Зная, че настоящето не може да бъде променено, така че съм се съсредоточил върху промяната на бъдещето. Променям го реално посредством усилена работа, открития и прогрес — начинът, по който то в действителност се променя.
	Пол го погледна с интерес.
	— Каква е твоята представа за бъдещето? — попита Пол.
	— Утопия — отвърна Тайн. — Една практическа утопия, към която ние всички се приспособяваме. Това е всичко, което наистина не е наред с настоящето. Чрез нашата наука и технология постигнахме една практическа утопия. Единствената беда е, че още не сме се приспособили към нея. Продължаваме да чувстваме, че някъде сигурно има някаква клопка — нещо, срещу което да се води борба и да се побеждава. Това, между другото, е бедата на Уолт. Той не може да преодолее чувството, че трябва да се бунтува срещу нещо нетърпимо. И тъй като не може да намери нищо такова, той си навлича голямата неприятност, да подготвя бунт срещу нещо, което е не само търпимо, но и безкрайно желано — самите неща, за които сме работили векове наред: уют, свобода и богатство.
	— Доколкото разбирам — каза Пол и се намръщи за секунда, когато призракът на една малка сива катерица пробяга за момент, неканена, през мислите му — ти май не се тревожиш твърде много от нарастването на престъпленията, самоубийствата, умствените разстройства и така нататък, а?
	— Имам ги предвид, но те не ме _безпокоят_ — каза Тайн, накланяйки се напред с охота да спори. — В Супер-Комплекса, под това имам предвид съвместяващите се устройства тук, в сградата на щаба, ние притежаваме най-великото средство, създадено някога от човека, за решаване на всичките му проблеми. Несъмнено ще са необходими няколко поколения, но накрая ще изгладим главната емоционална реакция, причиняваща тези неща, за които говориш.
	— Емоционална реакция ли? — попита Пол.
	— Разбира се! За пръв път в човешката история, за пръв път откакто човек си е подал носа навън от една хубава безопасна дупка в земята, хората няма абсолютно нищо от какво да се страхуват, нищо, за което да се безпокоят. Чудно ли е, че всички техни малки индивидуални хрумвания и особености са останали с тях?
	— Не мога да повярвам — бавно каза Пол, — че причините за онова, което прочетох във вестниците и в периодичните издания сега са само дело на индивидуални особености.
	— Е, разбира се това не е толкова просто. — Тайн се облегна назад. — В човешкия характер има силна група от елементи. Колкото до религията — тя е в основата на всички тези секти и култове. Тенденцията към истерия и действия в тълпа са били причината за създаването на маршируващите общества. Ние получаваме някаква обществена фрагментация, но точно защото утопията е нещо ново и не съществува никаква причина да не се тича като стадо диви свине. Както казах, след едно или две поколения ще се върнем отново към нормалното си състояние.
	Той млъкна.
	— Е — каза Пол, когато му се стори, че от него зависи да продължи, — всичко това е много интересно. Приемам, че се опитваш да ме привлечеш на твоя страна.
	— Съвсем правилно — каза Тайн. — Както казах, аз не съм съгласен с Уолт, но той привлича при себе си част от най-добрия материал в света. Тук Итън е един пример. И бедният Малорн беше член на Гилдията.
	— Малорн! — възкликна Пол, гледайки съсредоточено Световния инженер.
	— Да, в известен смисъл може да се каже, че аз ти дължа нещо, защото беше нечестно обвинен във връзка с неговата смърт. Това беше погрешно действие, дължащо се на някаква повреда в полицейския механизъм, а аз отговарям за непрекъснатата работа на цялата тази машинария.
	— Но не това е причината, поради която ме взимаш на работа, нали?
	— Само по себе си не, разбира се. Не. Но Итън тук говори много благосклонно за тебе и казва, че изглежда ти не си напълно ограничен и заслепен от всички тези теории на Уолт. Аз искам да получа възможност да разговарям с тебе относно моята гледна точка, ако ти също желаеш да получиш тази възможност като мой събеседник. И разбира се на Уолт ще му достави удоволствие да бъдеш тук, от вътрешната страна. Разбираш ли, той мисли, че ме надхитря като е напълно открит и честен относно внедряването на свои хора при мене.
	— А ти — каза Пол — мислиш, че надхитряш него.
	— Аз зная, че го надхитрям — усмихна се Тайн. — Имам интелигентен приятел, който ми казва, че е така.
	— Тогава, работата изглежда уредена — каза Пол. Той стана. Тайн и Итън станаха с него. — Бих желал да се срещна някой път с твоя интелигентен приятел.
	— Някой ден може би ще ти се предостави тази възможност — каза Тайн. Те си стиснаха ръцете. — Мисля, че ще го срещнеш. По-скоро препоръката на този приятел уреди въпроса с приемането ти тук.
	Пол прониза с поглед Световния инженер. С последните му думи нещо бе дошло и си беше отишло така бързо в другия мъж, че вече бе невъзможно да се каже какво може да е било то. Сякаш за момент се беше показало някакво метално острие.
	— Тогава ще очаквам с нетърпение тази среща — каза Пол. После Итън го изведе навън.


	Пред щаба на Световния инженерен Комплекс те се разделиха. Итън се върна вътре на работното си място, а Пол се запъти към офиса на Джейс.
	След като премина през входа на апартамента му и постави отново ключа в джоба си, той чу гласове. Единият беше на Джейс. А другият — той спря при звука от него — беше басовият плътен и язвителен глас на Блънт.
	— Аз установих, Джейс — казваше гласът на Блънт, — че ти понякога ме намираш като прекалено голям плейбой — нещо, което обаче ще трябва да понасяш.
	— Изобщо нямах това предвид, Уолт! — Гласът на младия мъж звучеше обвиняващо и сурово. — Кой от всички хора, възнамерява да поставя правила за _теб_? Просто, ако аз откривам, че ще трябва да поема ръководството, искам да зная какво си намислил.
	— Ако ти поемеш ръководството, ще следваш своя собствен ум и точно така трябва да бъде — каза Блънт. — Нека преминаваме такива мостове, когато стигнем до тях. Ти можеш и да не поемеш ръководството. Кой влезе току-що?
	Последните думи съвпаднаха с появяването на Пол иззад ъгъла от входния коридор към главното фоайе на апартамента на Джейс. Входът в стената към офиса в съседния апартамент на Кантеле беше отворен и сега Пол виждаше през него широките рамена и гърба на Блънт и мургавото разтревожено лице на Джейс отвъд.
	— Аз съм, Формейн — отвърна Пол и тръгна към офиса. Но Джейс мина бързо покрай Блънт в своето собствено фоайе, затваряйки входа към офиса зад себе си.
	— Какво има? — попита Джейс.
	— Изглежда, че вече съм член на личния персонал на Световния инженер — каза Пол и погледна затворената стена, покрай Джейс. — Уолтър Блънт е там, вътре, нали? Бих желал да говоря с него.
	Той заобиколи Джейс, отиде до стената и я отвори. Офисът вътре беше празен. Пол се върна обратно при Джейс.
	— Къде отиде той?
	— Мисля — отвърна сухо Джейс, — че ако искаше да остане и разговаря с теб, щеше да го стори.
	Пол се обърна отново и влезе в офиса. Мина през него и отиде в по-отдалечените части от апартамента на Кантеле. Това беше едно женско жилище, но пусто. Пол спря за малко при входната врата, но нямаше никаква следа, която да сигнализира, дали Уолтър Блънт е минал през нея, през последните няколко минути.
	Пол се върна в офиса и мина през него. Джейс вече го нямаше във фоайето на собствения му апартамент. Пол също се готвеше да го напусне в някакво състояние на объркване и смущение, когато входът към апартамента на Джейс се отвори с щракване — той го чу — и някой влезе вътре.
	Очакващ Джейс, Блънт или и двамата, Пол се обърна към входния коридор, когато Кантеле се появи от него, носейки някакъв пакет, и спря.
	— Пол! — каза тя.
	Това не беше радостно или поне приятно прозвучаване на името му. По-скоро имаше нотка на уплаха, в гласа й.
	— Да — отвърна малко тъжно той.
	— Къде е — тя се поколеба — Джейс?
	— И Уолтър Блънт — добави той. — Самият аз бих желал да узная къде изчезнаха и защо.
	— Вероятно е трябвало да отидат на някое място. — Тя беше неспокойна. Това личеше от начина, по който притискаше пакета към себе си.
	— Аз не знаех — каза той, преминавайки на неутрална тема, — че Блънт е написал тази твоя песен „ябълков комфорт“. Джейс ми каза.
	Тя го погледна рязко и малко остро, почти предизвикателно.
	— Това те изненадва, нали? — попита тя.
	— Защо… — отвърна той. — Не.
	— Не те изненадва ли?
	— Не зная, дали да нарека това „изненада“ — каза той. — Не знаех, че шефа на Гилдията пише песни, това е всичко. И… — Той млъкна, усещайки, че тя настръхна.
	— И какво?
	— Нищо — отвърна той възможно най-миролюбиво. — Чух само първия стих онзи ден, преди да влезеш и още веднъж по-рано. Но ми заприлича повече на песен от млад мъж.
	Кантеле мина разгневена покрай него. Пол остана с впечатлението, че по-скоро й е доставило удоволствие да намери нещо, за което да се ядоса, отколкото обратното. Тя натисна няколко бутона на магнетофона на Джейс и рязко се обърна с гръб към него.
	— Значи е време да чуеш втория стих, нали? — попита тя секунда по-късно едновременно със засилването на собствения й глас от магнетофона зад нея.
P>
	Чакам те дълго в ябълков комфорт
	И дълго те чаках в ябълков комфорт
P$
	— Песента на младия мъж — каза язвително тя.
P>
	В самотната есен и несигурна пролет
	Моят ябълков копнеж по теб не беше утолен…
P$
	Бистрото планинско поточе на нейния записан глас направи кратка пауза и после продължи във втория стих. Тя го погледна с фиксиран поглед и стиснати устни.
P>
	Ела сега близо някоя моя есен ветровита
	В масивни кани ябълково вино, спомените мои
	Ще те пазят до огнището на мойта страст
	И в края на живота ми съхрани меката си утайка.
P$
	Музиката замлъкна. Пол видя, че тя бе дълбоко развълнувана, но и много нещастна от нея. Той отиде при нея.
	— Извинявай — каза Пол. — Не трябва да позволяваш това, което мисля да те разстройва. Изобщо забрави, че съм имал някакво мнение.
	Тя се опита да направи крачка назад от него и откри зад себе си стената. Опря глава, а той протегна дългата си ръка покрай нея, полуубеден за момент, че Кантеле всеки миг ще падне. Но тя облегна раменете си на стената и затвори очи, извръщайки лицето си настрана. Сълзи се процеждаха през спуснатите й клепачи и се стичаха по бузите.
	— О — прошепна Кантеле, — защо не ме оставиш на мира? — Тя притисна лице към стената. — Моля те, просто ме остави на мира!
	Разкъсван от нейното нещастие, той се обърна и излезе, оставяйки я да стои все още там, притисната в скръбта си към стената.


>>	Глава 16

	През следващите дни Пол не я видя отново. Беше повече от очевидно, че тя го избягваше. Най-малкото сигурно беше говорила на Джейс за него, защото един ден некроманта счете за необходимо да му поговори за нея.
	— Губиш си времето там — каза направо той. — Тя е на Уолт.
	— Зная — отвърна Пол и погледна през масата към Джейс. Другият мъж беше се срещнал с него за обяд близо до щаба на Световното инженерство, донасяйки му дълъг и любопитен списък от култове и общества, в които, както вметна Джейс, Гилдията имаше някакво „влияние“. От Пол се очакваше да научи имената и обичаите на тези групи за някаква бъдеща дата, когато Гилдията може да поиска да се сдружи с тях. Пол прие списъка без възражение. Въпреки факта, че на теория се очакваше да приема заповеди само от шефа на Гилдията, все още му предстоеше да се срещне с Блънт. Джейс му предаваше всички негови инструкции. Пол реши за момента да не повдига този въпрос. Дори и при това положение имаше много неща, които трябваше да научи. Гилдията на пазителите наброяваше шестдесет хиляди члена. От тях може би хиляда и петстотин имаха драматични парапсихологически дарби. Дори в един свят, който приемаше такива неща — макар повечето като интересни салонни трикове или дарби сравними с мърдането на уши — хиляда и петстотин души представляваха един твърде забележителен запас от потенциални способности. От Пол се очакваше да научи всичко за всеки един от хиляда и петстотинте чудаци — кой какво можеше да прави и кога, а най-важното кой подобряваше своята сила посредством изследването й, в странната мистична и всеобхватна светлина на Алтернативните закони. В добавка за Пол имаше за учене и други аспекти на Гилдията, като например списъка, който Джейс току-що бе донесъл в часа за обяд на Пол, и цялата работа свързана със Световния инженерен Комплекс, където Тайн караше Пол да изучава процедурата подобно на всеки обучаван служител.
	Времето по целия свят беше необикновено лошо. В Южното полукълбо зимата беше бурна и студена. Тук летните дни бяха мъгливи и задушни, но не падаше капка дъжд. Управлението на климата на Комплекса се намираше в положението „да открадне от Питър, за да плати на Пол“. Влагата, отклонявана към нуждаещите се части на Земята, оставяше други части или два пъти по-сухи, или ги потапяше в бурни проливни дъждове, които нанасяха големи вреди. Нямаше никаква криза, но беше досадно неприятно. Вътрешният климат на големите градове-комплекси държеше времето отвън на една ръка разстояние, но емоционалното въздействие на сезонните отклонения преминаваше безпрепятствено в климатизираните им вътрешности подобни на тази, в която обядваха Пол и Джейс.
	— Добре е, също така, че осъзнаваш, че тя принадлежи на Уолт — каза Джейс. Може би за пръв път, откакто Пол го беше срещнал, в гласа на Джейс се чувстваше благост. — Тя е финландка. Знаеш ли откъде произхожда името й?
	— Не — отвърна Пол. — Не, не зная.
	— От Калевала — Финската национална епопея. От нея Лонгфелоу е написал своята поема Хайавата.
	— Не — каза Пол. — Не знаех.
	— Калева — Финландия — каза Джейс.
	(Вятър през снежни полета. Звън сред ледените висулки в някоя пещера — Знаех това още от самото начало, помисли Пол.)
	— Калева е имала трима сина. Красивия Леминкайнен, създател на изкуството, Илмаринен и древния Вайнамойнен.
	Пол наблюдаваше Джейс с интерес. За пръв път в него бяха изчезнали динамизма и бързането. Той изричаше имената от старата легенда с любовта на учен, в гласа си.
	— Вайнамойнен изобретил свещената арфа — Кантеле. И тя е една арфа, нашата Кантеле, една арфа за ръката на богове или герои. Ето защо Уолт я държи, въпреки старостта си, неотстъпващ пред нищо, освен пред своя собствен начин на действие. — Джейс поклати глава от срещуположната страна на масата. — Може би си арогантен, Пол, но дори ти трябва да приемеше факта, че Уолт е нещо повече от нас, обикновените хора.
	Пол леко се усмихна. Наблюдавайки го, Джейс кратко се изсмя. Внезапно некромантът отново беше възвърнал своето собствено твърдо, блестящо аз.
	— Понеже мислиш, че не можеш да бъдеш убит — каза Джейс, — считаш, че не можеш да бъдеш също и победен!
	Пол поклати глава.
	— Аз съм съвсем сигурен, че мога да бъда убит — отвърна той. — В това да бъда победен се съмнявам.
	— Защо? — попита Джейс, навеждайки се напред. Пол беше малко изненадан да види, че човекът срещу него го питаше сериозно.
	— Не зная. Просто… го чувствам — отвърна колебливо Пол.
	Джейс шумно издиша през носа, издавайки звук на нетърпение. После стана.
	— Изучи този списък — каза той. — Бърт ме помоли да ти предам, че ще те вземе довечера, след като приключиш с работата в твоя офис, ако не си ангажиран с нещо друго. Можеш да му телефонираш.
	— Ще му телефонирам — каза Пол и наблюдава напускането на другия мъж, който се движеше ловко и бързо между масите на ресторанта.
	Бъртън МакЛауд, широкият меч за две ръце с човешки мозък и душа, беше станал най-точния вариант на близък приятел, какъвто Пол можеше да си спомни да е имал някога през живота си. И то само в продължение на изминалите няколко седмици и месеци.
	МакЛауд беше в началото на четвъртото си десетилетие. Понякога изглеждаше неизмеримо по-възрастен, а понякога почти момче. В него имаше някаква неизменно дълбока тъга в резултат на насилието, което беше извършил, а не в резултат от обичайните му реакции.
	Той не съжаляваше за извършеното от него убийство. Съзнанието му не виждаше никаква причина защо един враг да не умре. Но дълбоко в него го натъжаваше това, че битката не беше оправдана. Сигурно на времето е имало нещо право и свято в едно равно поле, в една честна битка и в една честна смърт? Той никога не бе помислял да помоли и петаче за себе си и го смущаваше факта, че светът, в който живееше, настояваше за концепцията за неизменното петаче за всеки, дори за онези, които смяташе, че е нужно да бъдат убити. Той беше мил и кротък мъж, и малко срамежлив пред онези от човешката раса, които считаше, че заслужават това. В тази класа, заедно с Блънт, Кантеле и Джейс, Пол на свой ред бе поласкан и смутен да открие причислен и себе си. Умът му беше брилянтен, той беше инстинктивен книжен плъх, а неговия главен морален код бе толкова естествен, че изглеждаше, че между него и каквато и да било възможност за безчестие има здрава стена.
	Животът му, подобно на Пол, бе живот на самотник. Това може би беше част от причината за сближаването им. Но взаимното честно отношение и липса на страх също беше някаква част от нея. Всичко започна с изпращането на Пол на някаква начална подготовка за самозащита без оръжие, като част от обучението му в Гилдията и оттам продължи с взаимното откриване на Пол и МакЛауд, че прекалено добре развитата ръка на Пол не се поддаваше на обикновено обучение, обикновена атака или лесно изваждане от строя.
	— Бързината й прави това — бе казал МакЛауд една вечер в гимнастическия салон след няколкократни безуспешни опити от своя страна да хване здраво и задържи ръката на Пол. — При дадена бързина и лостово движение, човек не се нуждае особено от големи мускули. Но ти притежаваш също и тях. — Той с интерес заразглежда ръката на Пол. — Не разбирам това. Ти би трябвало да си бавен като товарен камион, а си бърз като мен или дори още по-бърз.
	— Игра на природата — отвърна Пол, отваряйки и затваряйки юмрука си, за да наблюдава издуването и спадането на мускулите на ръката.
	— Точно така — съгласи се МакЛауд, без всякакво наблягане на коментара. — Тя не е точно прекалено развита. Просто представлява подходящо развита тренирана ръка на човек с шест инча по-висок от теб. Някой твърде мършав, но във върхова форма и висок около шест фута и седем инча*. И другата ли ти ръка беше толкова дълга?
	[* Прибл. 195 см., б.пр.]
	Пол отпусна ръката надолу покрай хълбока си и за свой силен и внезапен интерес забеляза, че върховете на пръстите висят почти до коляното.
	— Не — отвърна той. — Нито тази.
	— Както и да е — каза МакЛауд, свивайки рамене. Той започна да облича ризата си, която бе съблякъл, за да инструктира Пол. — Всъщност, не се изпотихме особено. Ще си взема душ, след като се прибера у дома. Ще пиеш ли едно питие?
	— Ако аз поръчам второто — отвърна Пол. И това бе началото на тяхната дружба.
	Беше през лятото, в края на юли, когато Джейс се обади по телефона, остави списъка с култове и общества на Пол за разучаване и му предаде, че МакЛауд ще мине да го види след работа същата вечер.
	Пол телефонира на МакЛауд от дъното на офиса и се договори да се срещнат в бара на същия ресторант, където беше обядвал с Джейс. Той прекара останалата част от следобеда да _хвърля картите_, както беше офисната фраза, в сърцето на сградата с двеста нива, която беше ядрото на световния механизъм, всъщност, в самия Супер-Комплекс.
	Това беше едно от задълженията, което всеки от персонала на Тайн, включително самия Тайн, трябваше да извършва поне един път в месеца. Оборудването на Супер-Комплекса беше полусамоадаптиращо се. В него непрекъснато се правеха промени, за да бъде поддържано съответствие с направените промени в крайните механизми, навън в света, с които той бе в контакт и контролираше. Също, в определени граници, Супер-Комплексът беше способен — и упражняваше тази своя способност — да прави промени вътре в себе си. Съответно, всеки един от персонала на Тайн имаше задължението да съхранява свой собствен портфейл от карти и информация относно Супер-Комплекса. Всеки започваше с дебела пачка бележки за изменения и слизаше долу сред работните нива, за да провери действителните изменения и за да се погрижи те да влязат в неговия портфейл. Без тези неща биха могли да се получат голям брой прехвърляния на отговорността от един записващ, изчисляващ или контролиращ елемент към друг, а човешкия персонал да се окаже в положението да се опитва да инициира промени през автоматични канали, които вече са били затворени.
	Това беше просто домашната работа свързана с поста член от персонала на Световния инженер, необходимото задължение на всеки за непрекъснато осъвременяване на собственото му поле на работа.
	Въпреки всичко, в своя случай, Пол откри, че това беше доста повече от рутинното задължение, каквото би могло да се очаква да е то. Движещ се по случайни коридори, позволявани от подвижните устройства на самия Супер-Комплекс и заобиколен ниво по ниво от невъзможните плетеници тихо бръмчащо или цъкащо оборудване, Пол можеше сега да разбере защо човек, като слабият и замъглен от наркотици Малорн, би могъл да бъде тласнат отвъд нестабилната граница на своето съзнание в резултат от работата си тук. Несъмнено, имаше живот в този непрекъснато действащ лабиринт от разбиране и контрол. Пол го чувстваше сигурно и уверено. Но това не беше живот в човешкия смисъл на думата и не се срещаше с Пол пряко лице с лице, а, по-скоро, се плъзгаше зад струпаното на куп оборудване, криещ се в някой коридор, затворен секунда по-рано от движещо се устройство, за да блокира път, който някога е бил отворен.
	Двата предишни пъти, когато бе слизал долу, за да осъвремени своя портфейл, той изглежда не бе забелязал толкова голяма целенасоченост към усещането на механичния живот около него. Питаше се, дали чувствителността му не се изостряше, може би по същия начин, както тази на Малорн.
	Идеята беше странна. В момента, в който той задържа рухналата личност на Малорн до своята, за да ги сравни, нещо незабавно стана ясно — Малорн го е било страх.
	Пол остана неподвижен за момент на шестдесет и седмото ниво, оглеждайки се наоколо. В далечината на открития коридор, в който стоеше, една висока блестяща купчина от съоръжения се плъзна през отвореното пространство, блокирайки го, а вдясно под ъгъл се отвори нов коридор. Това беше като да си сред движещите се части на някаква машина, която бе съоръжена така, че да внимава да не смачка някое малко създание, движещо се из вътрешността й, докато тя се движеше, за да прекъсва стари връзки между своите части и да открива нови.
	Пол се върна към своя портфейл с внезапен любопитен поглед. Досега не му беше хрумвало да разгледа областите вътре в обсега на нивата на оборудването. Той, подобно на всички други членове на персонала, просто отиваше до мястото, необходимо да бъде проверено за изменение, проверяваше го и после поемаше по най-прекия маршрут до следващото най-близко място за проверка. Но портфейлът беше просто една история от изменения, отнесена към общата карта, давана в началото на всяка година. Той я прегледа.
	Четиридесет и деветото до петдесет и второто ниво не показваха никакви, каквито и да било, изменения от началото на годината. В тази област картата показваше Земния терминал за връзката _не-време_ със станция „Трамплин“ на Меркурий и оборудването занимаващо се с отношението на този проект към икономиката, социалните фактори и науката от Земна страна. Пол се намръщи над непосредствената карта на този участък. Изглеждаше невероятно един участък, занимаващ се с изследвания и открития, да е пропуснал да покаже множество промени в течение на седем месеца, да не говорим, че не бе показал нито едно.
	На Пол внезапно му хрумна, че достъпът до информацията за промените в този участък може да е ограничен до определени квалифицирани специалисти. Може би до самия Тайн. Световният инженер неведнъж, а многократно през изминалите седмици, бе препоръчвал на Пол да пита за всичко, което го озадачава. Пол вдигна своя ръчен телефон и позвъни в офиса на двустотно ниво.
	— Нанси — каза той на администраторката, — обажда се Пол. Знаеш ли нещо за някой участък тук долу, в който да не се изисква от мен да влизам или за който да не нужно да зная?
	— Ами, не — отвърна момичето. Изражението на слабото й лице в малкия екран на ръчния телефон на Пол бе весело, но озадачено. — Членовете на персонала на този офис могат да ходят навсякъде в Суп-а.
	— Разбирам — каза Пол. — Мога ли да говоря с господин Тайн?
	— О, преди около пет минути самият той слезе долу в Суп-а.
	— С портфейла ли?
	— Точно така.
	— Той носи телефон, нали?
	— Само минутка. — Тя хвърли поглед на своята маса. — Мисля, че сигурно го е оставил на бюрото си тук. — Знаеш, че не обича да го носи. — Тя се усмихна на Пол. — Правилата са само за нас, останалите.
	— Добре — каза Пол. — Ще го хвана по-късно, след като се върне.
	— Ще му кажа, че си го търсил, Пол. Довиждане.
	— Довиждане, Нанси. — Пол изключи телефона. — Помисли една секунда и после самият той се отправи към непроменения участък между четиридесет и девето и петдесет и второ ниво.


	Пол не откри никаква разлика на четиридесет и деветото ниво в сравнение с другите нива в Супер-Комплекса, докато внезапно не се натъкна на дългата неясна закръгленост на тристепенната ускорителна тръба. Той мина покрай края й и откри, че пресича малкото открито пространство, което съответстваше на мястото за контакт, което беше видял при „Трамплин“-а. Това беше единият край на пътя през _не-времето_, който ликвидираше разстоянието между терминалите.
	Когато направи първата стъпка върху фино полираната повърхност на участъка, алармата на внезапно предупреждение зазвъня силно вътре в него. Той почти се спря. Но точно в този момент нещо друго привлече вниманието му.
	До ушите му достигна звука от някакъв разговор. И двата гласа използваха по-плътния мъжки регистър от тонове, а единият от тях беше на Кърк Тайн. Другият глас беше неестествен.
	Те достигаха до ушите на Пол през един коридор разположен под ъгъл между високи съоръжения от оборудването. Пол тръгна бързо и тихо по коридора към тях, без да помисли защо.
	Той зави зад ъгъла на коридора и спря, оказвайки се закрит от някакво стърчащо съоръжение с височина осемнадесет или двадесет фута. Точно отвъд този ъгъл гледащ към едно доста голямо открито пространство, почти квадратно, заобиколено от съоръжения с височина цели две нива. Техните по-долни части бяха осветени, както всички устройства, заради тези живи хора, които можеше да стане нужда да работят сред тях. Но тяхната по-горна част стърчеше нагоре в полутъмнината, където нямаше осветление. Навсякъде около квадрата открито пространство те се извисяваха като фино обработени и полирани идоли в някакъв храм. Мъничък под тях, обърнат с лице към една от стените образувани от тези огромни форми, стоеше Тайн.
	— В това няма никакво съмнение — казваше Тайн. — Времето, бунтуването и бъркотията. Положението в света е ненормално.
	— Това беше записано. — Гласът идваше отнякъде в стената от съоръжения обърната към Световния инженер. — Беше символизирано и интегрирано с основното положение. Сега показанията не сочат очевидна нужда от извънредни мерки.
	— Съществува неспокойна атмосфера. Аз сам мога да почувствам това.
	— Никакви конкретни индикации не са сигнализирани или регистрирани.
	— Не зная — каза Тайн почти на себе си. После леко повиши глас. — Мисля, че бих могъл да те отменя в това.
	— Отмяната — каза гласът — би въвела неизчислим параметър, нарастващ до върхово единично влияние от дванадесет процента и простиращ се в един осемнадесетмесечен период.
	— Мога просто да игнорирам положението.
	— Никое положение не се игнорира. Обичайните мерки са в процес на коригиране на отклоненията.
	— И ти мислиш, че те ще се окажат достатъчни?
	— Те ще извършат коригирането.
	— С което искаш да кажеш, че ти мислиш така — каза малко рязко Тайн. — Някога имам намерение да си взема отпуска едно лято и да проектирам за тебе един истински елемент на самосъмнение.
	Другият глас не отговори.
	— Какво трябва да правя? — попита накрая Тайн.
	— Продължавай редовната работа.
	— Разбирам — каза Тайн. После внезапно се обърна и закрачи към срещуположната страна на квадрата. Пред него се отвори един коридор. Той се отдалечи по него. Коридорът се затвори отново зад Тайн.
	Пол бе оставен да наблюдава мълчаливо.
	Той тихо пристъпи в квадрата и се огледа. Съоръженията, които гледаше, не бяха различни по външен вид от най-големите компютърни елементи на други нива. Отиде до мястото, където беше стоял Тайн, но не можа да различи дори някакъв високоговорителен елемент в лицата на съоръженията, които наблюдаваше.
	Някакъв слаб звук зад него го накара да погледне през рамо. Обърна се напълно. Коридорът, по който бе дошъл до това място, беше вече затворен. Съоръженията се извисяваха едно до друго като непрекъснати стени от всичките му страни.
	— Пол Формейн — каза гласът, който беше говорил на Тайн.
	Пол се обърна отново към съоръженията, които бе наблюдавал преди малко.
	— Твоето присъствие в тази точка на пространството и времето е неоправдано в рамките на символичната структура на човешкото общество. Следователно, твоето отстраняване може сега с право да бъде извършено.


>	Книга трета
>	Модел

E>
P>
	Излизайки на тази последна равнина
	Часовникът пак иззвъня отново
	— Два пъти! Душите ни с Тор се сляха в едно
	и драконски силует бе преминал през слънцето.
@	Омагьосаната кула
P$
E$

>>	Глава 17

	— Устройство! — извика Пол.
	Думата излезе и се изгуби в призрачното спокойствие над и отвъд металните форми на огромните съоръжения издигащи се над и около Пол. Зад него се появи лек шум. Той погледна в тази посока и видя отново да се отваря коридор в общото направление, от което бе достигнал този участък на четиридесет и деветото ниво. В противоположната посока едно-единствено съоръжение се плъзна напред, за да запълни по-голямата част от откритото пространство, и се обърна към Пол. То се движеше бавно към него. Пол отстъпи назад и видя, че е принуждаван да влезе в новоотворения коридор.
	— Значи можеш да извършваш насилие върху хора — каза Пол.
	— Не — отрече гласът, който бе разговарял с Тайн. Сега изглеждаше, като че ли излиза от съоръжението, което притискаше Пол назад.
	— Точно в момента ти извършваш насилие срещу мен.
	— Само коригирам едно погрешно преместване — възрази гласът. Твоята стойност е външна и фалшива. Тя изопачава символичната матрица на обществото в този момент.
	— Въпреки това ти носиш отговорност за мен, както също и за обществото.
	— По-голяма свобода на действие — каза устройството, принуждавайки Пол да се движи назад по коридора — е възможна спрямо ненормалните, които са безотговорни.
	— Аз не съм нормален?
	— Да — отвърна машината, — не си.
	— Бих желал да чуя твоята дефиниция за здрав разум — каза Пол.
	— Здравият разум в човешкото същество — обясни гласът — е някаква реакция на естествени инстинкти. За него е нормално да спи, да яде, да си търси храна и да се бие, ако бъде нападнато. Също, да спи, ако няма с какво да се занимава.
	Раменете на Пол се опряха в нещо твърдо. Обръщайки се назад, той видя, че е достигнал до завой на коридора, по който отстъпваше. Устройството, търкалящо се към него върху невидими плавно въртящи се цилиндри, не спираше нито за миг. Пол смени посоката и продължи да отстъпва.
	— Какво ще кажеш за мисленето? Това нормален процес ли е?
	— Мисленето е един съвършено нормален процес, докато следва разумни пътища в човешкия мозък.
	— Като касаещите хранене и спане ли?
	— Да.
	— Но не за касаещите рисуването на картина или откриването на нов метод за междузвездни пътешествия? — попита Пол.
	— Такова мислене — отвърна устройството — е реакция на абнормални раздразнения в околната среда на въпросния човек. Съвършено нормалните човешки същества не изпитват никаква нужда да правят нещо повече от това да живеят и се размножават изцяло в условията на най-голям комфорт.
	— Според тези стандарти — рече Пол, продължавайки да отстъпва — по-голямата част от човешката раса е ненормална.
	— Ти си в абсолютна грешка — отвърна гласът. — Приблизително осемдесет и пет процента от човешката раса няма никакво реално желание извън споменатите от мен граници. От останалите петнадесет процента само по около пет от някое поколение са правили някакво реално усилие да приложат своята ненормалност на практика. Може би два процента оказват известно въздействие върху бъдещи поколения и от една десета от процента се възхищават по-късно дори нормалните.
	— Няма да оспорвам твоите цифри — каза Пол, усещайки, че лявото му рамо докосва леко някакво съоръжение, непоклатимо като тухлената стена, до която застава човек пред стрелковия взвод за извършване на екзекуции, — въпреки че бих могъл. Но не мислиш ли, че фактът, че от твоята последна категория се възхищават дори нормалните, както вметна ти, е някакъв вид указание, че нещо освен лудост работи за тях?
	— Не — отвърна гласът.
	— Извини ме — каза Пол. — Мисля, че те надцених. Позволи ми да изразя това отново с думите, с които ти може би си в състояние да се оправиш. Щом веднъж постигнеш едно идеално съществуване за човешката раса, какво ще стане с изкуството, с научните изследвания от всякакъв вид и с изследването на естествената вселена?
	— Тези неща ще бъдат изоставени от нормалните — отвърна машината.
	Пол, отстъпвайки, видя съоръженията от двете страни на коридора внезапно да дават път на открито пространство. В същото време, устройството, което го принуждаваше да се движи по коридора, се изравни с края на коридора и спря, така че сега Пол откри, че се намира лице с лице с една последна стена. Той се обърна и се огледа. Стоеше върху контактния участък в края на тристепенния ускорител, напълно обкръжен от стена от съоръжения. Краят на тръбата — терминалът, който би могъл да го откъсне от това място и изпрати в универсалната вездесъщност на _не-времето_ — се издигаше високо над главата му като отвора на оръдие над главата на врабче, потърсило убежище от ястреб в дулото му.
	— А ненормалните по това време? — попита Пол.
	— Повече няма да има ненормални — отвърна гласът. — Те ще се самоунищожат.
	Пол не виждаше и не чуваше нищо, което да му прави някакво впечатление, но дълбоко в плътта и костите си чувстваше, че ускорителят се пробужда към живот. Дори сега, напред и назад на шеметно разстояние, за живот се пробуждаше мястото на предстоящата поява на _не-времето_. Пол мислеше за „Трамплин“, но и за пустотата на космоса.
	— Ти се опитваш да ме принудиш да се самоунищожа, нали? — попита Пол, спомняйки си какво бе казал Джейс. — В мината и пред маршируващото общество в този ден.
	— Винаги — отвърна гласът — пред тебе е бил открит пътя за самоунищожението. Това е нещото, което действа най-добре при лудите. Нормалните е лесно да бъдат убити. Лудите се борят много здраво срещу убиването си, но са по-податливи, когато се появят възможности за самоунищожение.
	— Осъзнаваш ли — попита Пол, чувствайки пробуждането на ускорителя над него, — че твоята дефиниция за нормални и луди е напълно изкуствена и погрешна?
	— Не — възрази машината, — аз не мога да бъда нищо друго, освен прав. За мен е невъзможно да бъда неправ.
	— Ти трябваше да разбереш — каза Пол, — че едно погрешно допускане, използвано като основа за по-късни решения, може да направи погрешни всички твои заключения.
	— Зная това. Зная също, че не съдържам погрешни допускания — отвърна гласът. Намиращият се по-високо, над надвесената крива на ускорителя, полумрак изглежда притискаше Пол. Гласът, който изглежда също му оказваше натиск, стана почти конфиденциален. — Моите допускания трябва да издържат теста на изградените върху тях структури за гарантиране на безопасността и продължаването на живота за човечеството. Те правят това. Аз съм пазител на човешкия род. Ти, напротив, си негов унищожител.
	— Аз…? — попита Пол, взирайки се нагоре в тъмнината.
	— Аз те познавам. Ти си унищожителят на човечеството. Ти си воинът, който няма да се бие, но не може да бъде победен. Ти си горд — каза машината. — _Аз те познавам, некроманте._ Ти вече причини неизчислими вреди и създаде първата сляпа жива форма на невъобразимия враг.
	В съзнанието на Пол се спусна някаква бариера. Какво имаше зад нея, той не би могъл да види в този момент, но това му донесе облекчение и сила. Сякаш някакъв войник, след дълго чакане, бе получил най-после определени заповеди, изпращащи го на дълго и отчаяно пътешествие.
	— Разбирам — каза тихо Пол, колкото на себе си, толкова и на машината.
	— Да разбираш, не е достатъчно — каза гласът. — Това не е достатъчно извинение. Аз съм живото желание на човечеството, изразено в монолитност. Аз притежавам правото да насочвам хората. Ти нямаш това право. Те не са твои. Те са мои. — Тонът на гласа бе неизменен, но Пол доби някакво впечатление, че тотално усилие бе насочено срещу него. — Аз няма да ти позволя да поведеш човечеството сляпо през един тъмен лабиринт към края, който то не подозира, и към окончателно унищожение. Аз не мога да те унищожа, иначе бих го сторил. Но мога да те отстраня.
	Гласът направи кратка пауза.
	Пол изведнъж почувства някакво леко бръмчене от огромната цилиндрова глава до и над него. Ускорението приближаваше точката на преминаване в _не-време_, която, подобно на внезапно изскочила искра, щеше да направи контакт и да го отстрани от мястото, където стоеше. На Пол остана време само да си спомни, че е минавал през _не-времето_ и преди, следвайки по петите Джейс и Кантеле, когато избягаха от полицията в офиса срещу Кох-и-Нор. Но онова наподобяваше тичане надолу по стълби, докато това щеше да бъде като хвърляне надолу по тях. Той имаше време само да напрегне своето съзнание.
	— _Сега_ — каза машината.
	И Пол беше откъснат от положението, което заемаше във времето и пространството и разпрострян до най-крайните точки на вселената.


>>	Глава 18

	Пол не беше незабавно доставен на местоназначението, на което го бе изпратила машината.
	От психическа гледна точка действието на ускорителя върху него беше като това да бъде хвърлен надолу по безкрайно стълбище с безкрайно простиращи се стъпала. Но дори докато се премяташе, тази непобедима част от него, подобно на рефлексите на атлет в отлично състояние, бе инстинктивно събрала краката под него, запазвайки равновесието и спирайки падането му. Тя го спря и изправи на крака, но съзнателната част от него беше шокирана, замаяна и бездействаща. Инстинктивно в действие, подобно на полунокаутиран боксьор, трениран твърде добре, за да остане да лежи долу, той се освободи от тласъка на ускорителя и започна да броди в това състояние косо по повърхността на едно от стъпалата.
	Ситуацията беше съвсем различна от онази, когато бе минал в _не-времето_ по петите на Джейс и Кантеле при бягството им от въздушната полиция от офиса срещу хотел Кох-и-Нор. Начинът, по който тогава бяха влезли в _не-времето_, беше един много по-поносим емоционален маршрут. Методът на ускорителя (при липсата на лекарството, което още предстоеше да бъде открито) беше прост и откровено брутален.
	Методът постигна своя желан край посредством чисто дивашко действие. Точно това бе причинявало въздействия в диапазона от тежки нервни разстройства до смърт при пренасянето на първите доброволци от „Трамплин“ до терминала, напуснат от Пол. В основата си, при метода на ускорителя, личността на индивида избягваше непосредственото ниво на _не-времето_, за да избегне внезапните нетърпими условия, които го принуждаваха да преживее реално време и реално пространство. Неживите обекти, разбира се, нямаха такива затруднения. Но човешката психика не би могла да съхрани своята ориентация под действието на едно пълно преживяване на съзнателно разпръскване до вселенски размери и по-късно отново събиране. Под действието на инстинктивна самозащита тя прави огромната стъпка нагоре в субективната вселена.
	Сега, преживявайки това, Пол внезапно разбра действието на Алтернативните закони, които естествено бяха по природа напълно субективни. Обаче, в момента на това разбиране, той не можеше да направи никакъв контакт с оперативните участъци от своето съзнание, което все още беше замаяно. Те блуждаеха из субективното измерение по тази линия на полагане на усилия, на която се беше посветила по-голямата част от неговото същество.
	Субективната вселена, в която той сега блуждаеше, нямаше никаква форма или измерение. Тя беше, все пак, подчинена на реалността, натрапена й от важните процеси на по-дълбокото аз на Пол. Следователно сега, за него, тя имаше вид на обширна чакълеста равнина, чиито камъчета ставаха все по-големи в далечината. Това бе равнината, за която той мечтаеше на връщане към хотела след първата си среща с Джейс.
	Преди той се бе движил с мъка по нея, сякаш пълзеше. Сега се плъзгаше бързо над повърхността й. Сива, черна, чакълеста и неприветлива, равнината се простираше във всички посоки около него, не до някакви хоризонти, а на някакво огромно, но крайно разстояние. Една духовна пустота, някакво чувство за изоставеност съставляваше атмосферата около него. Пол мръзнеше в нея, дори когато незамаяната част от него се мъчеше да му напомни, че всичко това е субективно, тълкуващо работата, на едно огромно разстояние във времето и пространството, на която някога се беше посветил.
	— _Арогантен_ — мърмореше вятър с гласа на Джейс над по-големите камъни.
	— _Тези хора са мои, не твои_ — шепнеше метален бриз от друга посока. И после, от малко по-далеч и по-слабо: — Аз те познавам, _некроманте_…
	Той бързо се отдалечи от гласовете. Камъчетата нараснаха до скали, до огромни и гигантски форми, до необятни планини с мрак помежду им. Тогава, най-после, върху най-отдалечената и най-голямата от тях той стигна до края на равнината.
	Пол бързо се приближи. От една точка над последната и най-планиноподобна скална форма той увисна и погледна едновременно надолу, напред и нагоре към един изменящ се безкраен мрак.
	Това бе някаква бездна, отвъд която чувстваше, че има светлина, но не можеше да я види, поради по-близкостоящата тъмнина. И в тъмнината нещо се размърда.
	То бе едва живо. Бе някакъв зародиш, една амеба с толкова малко съзнание, че да може да усети неговото съществуване, по време на ритуалното му посвещаване дълбоко в скалата на Меркурий. И с реакция, колкото да позволи тази противодействаща атака, наподобяваща камшичен удар, в негова посока. Цялото й развитие беше все още пред нея.
	И тя беше изцяло на пътя на злото, където Супер-Комплекса бе казал, че е. А Пол я беше създал. Без него тя никога нямаше да се появи на бял свят, а сега живееше и растеше по отношение на сила и разбиране.
	Тогава у Пол се появи едно ужасно желание да нападне сега амебата и да приключи веднъж завинаги с този въпрос. Но когато тръгна, за да отиде отвъд края на равнината, той откри там нещо невидимо, което не би му позволило да мине. Това беше бариерата на законите, по които той бе създал онова нещо, мърдащо там, навън. Законите го защитаваха от Пол, както и Пол от него до времето, когато и двамата станеха достатъчно силни, за да счупят всички бариери. И изведнъж, замаяното му съзнание се проясни и той осъзна, че ако трябваше да я срещне и победи сега, нищо нямаше да бъде доказано, нищо завършено. На първо място, нямаше да има никакъв смисъл в нейното създаване.
	Внезапно съзнанието му отново се проясни. Пол бързо се отдръпна от края на равнината и се върна в областта, където скалите отново се бяха смалили до размера на малки камъчета. И тук, близо до мястото, където бе започнал своето странстване, той откри нещо подобно на новоизградена грамада камъни или каменна купчина. Тя бе около три пъти по-висока от него и случайните пролуки между камъните създаваха някакво зловещо впечатление за мънички отвори за стрели или прозорци, макар инстинктивно да чувстваше, че в нея нямаше нищо живо, че нямаше нищо във вътрешността й. Стоейки до купчината, Пол огледа равнината още веднъж и сега забеляза, че тук и там, в най-далечните й граници, този негов субективен пейзаж изглежда леко се беше повдигнал, сякаш започваше да образува хълмове в кръг около него.
	С това той се отдаде на първоначалния импулс, който го бе довел тук, и продължи напред в своето направление.
	Пол дойде отново в нормално съзнание в нещо, наподобяващо малък апартамент. Беше му хвърлил кратък поглед (той бе преминал, стоейки в същото положение, в което бе срещнал Супер-Комплекса), със сгърчени под него крака, а целият шок от стореното му бе взел своята цена от физическото му тяло. Той тупна тежко на пода.
	Тук отново, както винаги, Пол не изпадна напълно в безсъзнание, както би трябвало да стане според всички обикновени стандарти. В действителност само премина в някакво мъгляво несигурно състояние, което беше физическият еквивалент на замаяността му, докато бродеше в субективната вселена. През време на следващите няколко дни, през които това състояние постепенно отшумяваше, той смътно съзнаваше факта, че се беше примъкнал от пода върху една близкостояща кушетка и че веднъж или два пъти беше пил от някакъв съд с вода до нея. Иначе не бе ял или спал, нито дори изпадал в полуактивното изпълнено със сънища състояние, какъвто беше неговият обикновен сън.
	Пол не страдаше в някакъв физически смисъл. Не беше страдал в никое значение на термина от някакво физическо нараняване в резултат на пренасянето му до това място. Разкъсвана и нападана беше единствено неговата основна нематериална самоличност. Резултатът беше подобен на този от атаката на дълбока депресия. Той беше съвършено способен физически да стане и да изследва заобикалящата го среда. Действието на волята да постъпи така обаче беше като това да вдигне своята собствена телесна тежест на човек, обезкървен почти до смърт.
	Обаче постепенно се възстановяваше.
	Отначало Пол започна да усеща, че апартаментът беше оформен като част от цилиндър, през чиято дънна кривина бе прекаран под. Апартаментът бе съоръжен с компактния лукс на океански лайнер. Между закривените стени имаше кушетка и кресла, шкафове с магнетофонни ленти, магнетофон, бар, кухня, дори няколко миниатюрни скулптори и две интересни стохастични картини: едната рисувана с маслени бои, а другата — с червена, черна и жълта глина.
	Там беше също празния участък с черен полиран под, който представляваше терминалното място на неговото пристигане.
	Някъде на третия ден той се улови, че се взира в картините в продължение на няколко часа, подобно на смаян човек. Немощната му, но сигурна възприемчивост направи незабавно връзката и той уморено се засмя. Внезапно бе осъзнал съществуването на някаква плазма, способна отчасти да замени психическата кръв, от която беше лишен.
	Той се надигна уморено и с мъка от кушетката, и тръгна несръчно на четири крака да прекосява помещението към магнетофона. Оттам отиде до шкафовете с магнетофонни ленти и до някакви съседни полици, където намери принтер за информация.
	Двадесет минути по-късно Пол се намери отново на кушетката. Фините златни нишки на Il Trovatore се въртяха във високоговорителите на магнетофона, богатото платно на Рубенсовото „Обожание на Маги“ се показваше на екрана на шкафовете с магнетофонни ленти, а тържествената сърцераздирателност на Милтъновия сонет за неговата слепота ехтеше като бавна и призрачна камбана от един лист от принтера в ръката на Пол:
	Когато си помисля как моята светлина се изразходва.
	Преди половината от дните ми в този свят на мрака и…
	Пол лежеше там, сменяйки изкуство, музика и поезия с математика, философия, медицина и с всички области на човешките стремежи. И бавно животът на тези, които имаха нещо да дадат се процеди обратно в изтощеното му същество и силата се завърна отново в него.


	До четвъртия ден след завръщането си той бе станал отново нормален. Взе от кухнята голяма порция храна и се зае да изследва границите на затвора, на който бе осъден.
	Затворът беше с дължина около тридесет фута и с почти същите височина и ширина при най-отдалечените точки на тези две измерения. Всеки негов край представляваше голям кръг сплеснат при дъното от опънатата линия на пода. Единият кръг се издигаше над терминалния участък на неговото пристигане. Другият само допълваше далечния край на обитаемото пространство.
	Пол разглеждаше с интерес именно този втори кръг. Първият, надвиснал над терминалния участък на неговото пристигане, вероятно просто скриваше работния край на някакъв ускорител. Вторият обаче, може би преграждаше пътя към някакъв изход за бягство. Когато погледна по-отблизо, той откри, че вторият кръг фактически се явяваше нещо от естеството на подвижен похлупак, държан на мястото си от проста магнитна ключалка.
	Той отключи капака и долната му половина се отклони от него подобно на половинка от огромна холандска врата. Пол мина през нея и се намери в едно по-нататъшно удължение на цилиндъра, което бе три пъти по-голямо от отделението за живеене и бе пълно с опаковани инструменти и оборудване. Той установи погледа си върху тях и отговорът, който търсеше, стана очевиден за него. Това беше материалът, с който терминалът на ускорителя тук, бе могъл да бъде нагласен както за пренасяне, така и за приемане. Пол спря за малко, за да хвърли поглед на етикетите, прикачени към някои от сандъците, но те бяха перфокарти, белязани с някакъв технически код, който не знаеше. Той продължи към още по-отдалечената кръгла стена, която представляваше края на това отделение от цилиндъра.
	Стената беше заварена с непрекъснат капков пластмасов шев по периферията на цялата окръжност. Това очевидно бе направено с намерение да може лесно да се отстрани, но само от някой, който знае как и защо го прави.
	Пол се обърна назад и претърси още веднъж второто помещение, но не намери никакво съобщение или списък с инструкции. После се върна в жилищния отсек и продължи да извършва методично претърсване на това помещение. Той вадеше чекмеджета и изучаваше папки и шкафове. Нямаше никакъв лист или наръчник с инструкции. Очевидно, за който и да беше проектирано това място, от него не се очакваше да има в главата си такъв сорт информация. Пол стоеше в средата на жилищния участък от пода и се оглеждаше за някое скрито място, което би могъл да е пропуснал, когато зад него, от посоката на терминалния участък, се чу звук.
	Той погледна натам. Върху голата полирана повърхност видя да лежи малък вестник, все още леко набръчкат от принтера. Пол отиде към него и го взе.
	За момент не можа да си представи каква причина бе накарала Супер-Комплекса да го изпрати до него. Заглавията на различните статии на първата страница крещяха за бунтове, паники и земетресения. После, плъзгайки машинално поглед нагоре по една колонка и надолу по следващата по метода на скоростното четене, Пол видя една малка точка: НА СВЕТОВНИЯ ИНЖЕНЕР Е ДАДЕНА ДОПЪЛНИТЕЛНА ВЛАСТ.
C>
	Посредством едно безпрецедентно всесветски регистрирано гласуване на Световния инженер бе дадена власт да замразява кредитните номера и да отказва всички услуги на Комплекса за бунтовници и за онези, подозирани в смущаване на мира. Комплекс-Старши табулира едни почти невероятни 82 процента от цялото имащо право на глас население, с 97,54 процента от тези гласове регистрирани в полза на даването на допълнителната власт на Световния инженер.
C$
	Една мъничка точка. Но Пол се намръщи. Наистина много важна информация, но това не му се стори достатъчна причина за Супер-Комплекса да му изпраща вестника. Нито пък — той хвърли отново поглед на другите статии на първата страница — беше достатъчна новината за широко разпространение на безредици и бунтуване. Машината не беше съоръжена да злорадства, а сигурно със затварянето на Пол тук, не можеше да има никаква друга причина за информирането му относно събития, на които той беше безсилен да повлияе.
	Все още озадачен, Пол отвори вестничето на неговите втора и трета страница. Тогава видя причината.
	Поради някакъв очевидно странен лош късмет принтерът беше пропуснал да отпечати тези две страници другояче, освен като някакво нечитаемо петно, с изключение на една точка така малка, както тази на първата страница, на която Пол току-що се беше намръщил. Тази точка изглеждаше като скалъпена.
C>
	БЕЗПИЛОТЕН КОРАБ ЗАГУБЕН

	Комплекс-Старши днес отбеляза информацията, че един от неговите безпилотни кораби „Трамплин“, носещ на борда си оборудване за автоматичен приемателен терминал, за планетата, наречена Нова Земя, четвърти свят на звездата Сириус, е претърпял някаква повреда в насочващата система и се е загубил в космоса. Този безпилотен кораб, който преди три дни е бил забелязан в позиция да кацне след кратко време на Нова Земя, очевидно е пропуснал своето приземяване и е паднал отвъд тази планета при условия на движение, които ще го изведат извън системата Сириус. Не може да има никаква надежда за възстановяване на контакта, отбелязва Комплекс-Старши, нито за откриването на кораба.
C$
	Пол пусна вестника и, обръщайки се кръгом, закрачи бързо обратно към по-далечното помещение. Сграбчвайки някакъв инструмент, подобен на длето, той атакува пластмасовата заварка по ръба на кръглата крайна стена. Пластмасата се белеше под ударите на длетото и се разкриваше тънък метален ръб. Той насили острието на длетото в края на разкрития метал. За момент имаше съпротива, а след това длетото проби. Чу се внезапно свирещо всмукване на въздух да минава покрай ръката на Пол, пластмасовият заваръчен шев падна от половината околен ръб и по-долната половина отскочи рязко с плътен басов тон. Пред очите на Пол през метала пробяга хоризонтална пукнатина, а долната половина от стената се отдели напълно от горната и падна в помещението.
	Пол я улови. Това беше тънък лист от лека магнезиева сплав. Той го прегъна навътре и го остави хоризонтално върху пода. После направи една крачка напред и погледна навън през масивното стъкло.
	Пред него се простираше някакъв вълнообразен пейзаж под леко жълтеникаво слънце и атмосфера, замъглена от фин прах. Нещо подобно на мънички долепени едно до друго папратови листа покриваха терена и ставаха по-нагъсто и по-големи около случайни големи камъни или оголени гранитни скали. По-нататък имаше ниски дървета с широки корони, чиито стволове и клони изглеждаха като образувани от тъмен усукан кабел. Ярките бели точки на две звезди тип Ао, така близо една до друга, че в момента изглеждаше като че ли плуват една в друга, надзъртаха изгарящо през прашната мъгла и осигуряваха осветлението на деня отвън.
	От техния вид и вида на пейзажа, който осветяваха — един пейзаж, богато обещаващ за все още детската възраст на науката за земеобразуване — Пол не изпитваше никаква трудност да направи връзката между своето сегашно местонахождение и един от световете, описани в популярните статии като направления за безпилотните кораби „Трамплин“.
	Двойната звезда там горе в небето можеше да бъде само звездата Сириус и нейния близък спътник, което означаваше, че това беше Нова Земя, а съобщението от вестничето, което Супер-Комплеса му бе изпратил, бе ясно. Пол и неговия безпилотен кораб, в който се намираше затворен, беше умишлено и официално „загубен“ от архивите.
	За момент Пол облегна уморено челото си на хладната плоскост на стъклото. Дългата длан и дългите пръсти на единствената му ръка притискаха безполезно повърхността на масивното стъкло. Там, навън, отвъд неговата защита се намираше, съгласно официалните съобщения, задушаваща атмосфера от водороден сулфид. Зад него беше опакованото оборудване, за което му липсваше образованието и обучението, за да го монтира.
	Изведнъж Пол се вцепени. Ръката му се плъзна надолу от стъклото и той вдигна глава, за да погледне съсредоточено навън.
	Облегнат на един голям камък от този чужд свят, на малко повече от дузина фута от кораба и несъвместим с килима от малки папратови листа беше бастунът от тъмно дърво — бастунът на Уолтър Блънт, единият край на който бе леко цепнат и обелен, какъвто би станал след използване за разбиването на човешки череп.


>>	Глава 19

	— Разбирам — спокойно каза Пол на празното помещение и на пейзажа отвъд стъклото. — Разбира се.
	Това беше като да караш кола нощно време през странен град и да бъдеш убеден, че север лежи надясно от тебе. После, внезапно, едно случайно зърване на уличен знак, някакво малко, но неоспоримо късче информация довежда изведнъж до неопровержимата ориентация, че север е отляво. Рязко, мълчаливо, без реално физическо движение, вселената разменя краищата си и ти осъзнаваш, че през цялото време си се движил на запад, а не на изток.
	Внезапно схемата около Пол бе станала ясна и правилна до последната подробност.
	Това разбира се беше Блънт, както инстинктивно бе чувствал през цялото време. Блънт — този мъж, който не обръща и не показва открито и ясно лицето си — беше демонът. Пол отново заговори високо, но не на Блънт.
	— Измъкни ме оттук — каза той.
	_Не_, отговорът дойде дълбоко от вътрешността му, от непобедимата част в подсъзнанието му.
	— Искаш да кажеш, че ти и аз, и двамата, свършваме тук? — попита Пол.
	_Не._
	— Тогава…?
	_Съществува само един от нас._
	— Разбирам — отново спокойно каза Пол. — Би трябвало да зная това.
	_Аз мога да направя всичко, каквото поискаш. Но каква би била ползата? Няма да намерим никакъв друг начин освен силов. Цялата наша работа е обречена да бъде напразно, както живия мрак, който създадохме отвъд големите скали щеше да бъде напразен, ако тогава го беше убил или ако го убиеш сега, докато не е пораснал. Да се намери друг начин, сега зависи от тебе._
	— Не начинът на машината — рече Пол. — Не начинът, по който ме изтласка от онзи офис след Джейс и Кантеле по онова време ли?
	_Да._
	— Не зная откъде да започна.
	_Възприемай. Прави рекапитулация. Чувствай._
	— Добре — съгласи се Пол. Той погледна навън към кабеловидните стволове и клони на дърветата отвъд прозореца и към бастуна. — Има само едно нещо общо между обективната и субективната вселена. Това е самоличността.
	_Да. Продължавай._
	— Обективната вселена може да бъде изразена в своя най-малък общ знаменател, като едно акумулиране на самоличности на изолати, както живи, така и неживи.
	_Правилно._
	— Изолатите обаче, за да живеят — тоест, за да имат функция по единственото измерение на времевата линия — трябва да преминават в и извън комбинации, които могат да бъдат наречени множества.
	_Продължавай, брат._
	— Множествата, за да създават илюзията за реалност в обективното време и пространство трябва винаги да се вместват в един-единствен модел. Моделът може да варира, но не може да бъде напускан или унищожаван, без да бъде унищожена или напусната илюзията за реалност.
	_Съвсем правилно и много добре за една непълна самоличност, която е сведена до разумни граници посредством използване на емоция и реакция. Ние можем да се гордеем с теб. Продължавай. Каква е следващата стъпка?_
	Пол се намръщи.
	— Следващата стъпка ли? — попита той. — Това е всичко.
	_Приложение._
	— Приложение ли? Ах! — внезапно възкликна Пол. — Разбира се. Така наречените Алтернативни закони — Той погледна още веднъж облегнатия на скалата бастун отвъд прозореца — и произхождащите от тях дарби, са само методи за променяне на модела, така че илюзията за реалност временно позволява действия, които обикновено не са позволени. — Помисли една секунда. — Блънт не разбира това — и каза накрая.
	_А ти сигурен ли си в това?_
	Пол се усмихна леко в тишината на празното помещение.
	— Това е моята област, нали? Разбирането.
	_Аз се предавам. Продължавай._
	Пол се поколеба.
	— Има ли още нещо? — попита той.
	_Ти искаш да излезеш оттук. Ти си възприел и си направил рекапитулация. От тук нататък ще ме оставиш заради своята собствена територия. Почувствай._
	Пол затвори очи. Стоейки така с жълтата светлина отвън, проникваща слабо през клепачите му, той опита пълен контакт с всичко, което го заобикаляше — помещение, кораб, планета, слънце, космос. Това наподобяваше опит за една деликатна последна връзка пипнешком на една ръка разстояние, извън полезрението в някаква част от сложно оборудване. Само че, усилието на Пол беше съвсем нефизическо. Той се пресягаше да почувства напълно и правилно великия модел на обективната вселена, така че да може перфектно да вмъкне своята собствена самоличност на централна позиция в нейната структура.
	За момент не постигна никакъв напредък. За частица от секундата той усети изцяло оголеното чувство на пълно съзнаване, но липсата на дори една-единствена контактна точка, докато плаваше свободен, заемайки позиция. После, внезапно, контактът се получи, като в момента на ориентацията, която последва виждането на бастуна отвъд стъклото, но много по-голям, и се смеси с усещането за съвместно сливане подобно на, но по-голямо от онова, което му се беше случило, за да завърши своето интервю с психиатъра Елизабет Уилямс.
	В един внезапен момент на _не-време_ Пол и непобедимата част от него се сляха невъзвратимо.
	Той сякаш стоеше на някаква тясна сцена и внезапно от всички страни се бяха вдигнали големи завеси. Така откри, че гледа във всички посоки на огромни разстояния. Но вече… сам.
	— _Ave atque vale_ — каза той, усмихвайки се малко тъжно. — Здравей и сбогом. — Той се обърна отново към стъклото на прозореца. — Унищожение — каза. — Разбира се. Блънт уреди това за мен и по неговия собствен ограничен начин беше прав.
	Пол се обърна обратно към инструментите зад себе си. Избра един тежък боен чук и го занесе до прозореца. Първият му удар огъна металната дръжка на чука, но само напука стъклото. Със следващия удар проби прозореца и цялата стена от стъкло падна, разбита на парчета.
	Пол бе направил три бързи крачки към скалата, на която бе облегнат бастуна, когато острата задушаваща атмосфера го блъсна в носа, парализира обонянието му и напълни дробовете му. Той достигна бастуна и го сграбчи, макар погледът му да бе започнал да се премрежва от сълзи. Почти можеше да чуе монотонното пеене на Блънт, както бе пял на екрана преди години в Малабарската мина, докато Пол го наблюдаваше.
	— Унищожение! Крайното унищожение! Съзидателното унищожение, което ще спаси Човека от това да бъде спасен завинаги…
	После Пол почувства, че коленете му се удариха в земята и той падна. И с това неговата самоличност напусна завинаги тялото му и го остави там паднало и умиращо в още необлагородената атмосфера на света, който щеше да бъде наречен Нова Земя, стиснало цепнат бастун в единствената си ръка.


>>	Глава 20

	_На пълни пет пъти по двадесет клафтера твоето тяло лежи. От неговите кости са океанските отпадъци…_
	Тридесет мили право на запад от Ла Джола, Калифорния, което е няколко мили по крайбрежната линия нагоре от Сан Диего, върху едно пясъчно подводно плато на повече от шестстотин фута под повърхността на вечно движещия се син Тихи океан, безтелесната самоличност на Пол се рееше над един скелет на мъж обвързан и обременен с половининчова верига. Това място не беше неговото първоначално възнамерявано направление, но той се беше отбил тук, за да укроти една чисто емоционална точка в своето собствено съзнание. Сега, носейки се над обвързания с верига скелет, Пол почувства с облекчение, че тялото, което някога е поддържал, е умряло от естествена смърт. Не че се съмняваше в желанието на Блънт да убива, за да постигне исканите от него резултати. Само желаеше листа от счетоводната книга, върху който той и Блънт бяха събирани заедно и един срещу друг, да бъде възможно най-чист.
	Той остави белите кости в покоя на техния вечен мрак и продължи по своя път.


	Неговият път — пътят, по който бастунът на Блънт на Нова Земя бе проектиран да го изпрати — го доведе до едно събуждане в нещо подобно на ковчег. Той лежеше по гръб, със събрани крака и ръце по страните, и бе плътно затворен в метален контейнер. Очите му бяха отворени, но не виждаха нищо друго, освен мрак. Неговото моделно свързано възприятие обаче установи, че се намира в някакъв вид зимник — нещо наподобяващо много на плъзгащи се чекмеджета с дължина шест и половина фута за непотърсени тела в някаква обществена морга. Тялото, което сега обитаваше, бе идентично с онова, с което беше свикнал, освен че имаше две здрави ръце. Въпреки това тялото изглеждаше напълно парализирано.
	То беше парализирано, осъзна той с внезапен тъжен хумор, защото беше замръзнало като камък. Контейнерът, в който лежеше, беше заобиколен от хладилни серпентини, а температурата на тялото му бе малко по-висока от минус двадесет градуса по Фаренхайт. Тялото трябваше първо да бъде размразено, преди в него да можеше да бъде вкаран някакъв живот.
	Пол наблюдаваше околната структура. Би било изненадващо, ако Блънт, който се бе погрижил за така много неща, касаещи Пол, не беше уредил също някои и тук. Достатъчно сигурно бе, че контейнерът лежеше върху наклонено насочващо приспособление и бе задържан вътре в хладилното устройство само от обикновеното закачване на някакъв райбер. Пол направи необходимите леки изменения в структурата и райберът падна. Той се плъзна навън в светлината на ярко осветено помещение без прозорци.
	Когато се появи в помещението, температурата се покачи рязко и внезапно почти от точката на замръзване до седемдесет и шест градуса по Фаренхайт. Лежейки наклонен под ъгъл, който поставяше краката му близко до пода под контейнера, а главата му няколко инча по-високо, Пол забеляза, че помещението беше малко, с една-единствена врата, без никакви мебели и с под от бели плочки.
	Единственото интересно нещо тук беше някакво съобщение, отпечатано с големи букви върху стената срещу Пол. То гласеше:
C>
	Пол, веднага щом откриеш, че си в състояние, ела и се присъедини към нас в апартамент 1243 в Кох-и-Нор.
@	Уолт Блънт
C$
	Контейнерът на Пол вече сам бе преминал към действие. Той излъчваше дълбока приятна топлина в самия център на замръзналите му кости и плът. Това щеше да отнеме… колко? Половин час, а може би повече, за да го затопли до някаква животворна температура, така че неговата самоличност да може да поеме командването на новото тяло в обикновения смисъл. Разбира се, почти несъмнено, Блънт беше планирал Пол да помогне на процеса и да го ускори. Във всеки случай това беше твърде фино планиране и показваше едно отношение към другите хора и към вселената, което беше далеч не скромно. Защото за пръв път — по такива незначителни неочаквани начини, помисли Пол, минали неща от по-малка важност се обясняваха от само себе си — Пол получи едно внезапно допълнително прозрение относно повтаряното от Джейс обвинение за арогантност. С течение на годините Джейс сигурно добре се бе запознал с арогантността в лицето на Блънт.
	Да, помисли си Пол, аз трябва да ускоря нещата, но по начин, който Блънт, със своето по-непълно чувстване на модела, не би могъл да очаква. Блънт не би могъл да очаква, че съобщението на стената ще бъде едно ясно предупреждение за Пол, че Гилдията на пазителите вече е направила своя ход. Отвън това помещение светът щеше да бъде уловен във война — една странна, съдбоносна война, каквато не е била позната досега. А Блънт, генералът на нападащите сили, щеше да определи излизането на Пол на бойното поле в най-подходящия момент от негова гледна точка.
	Само че Пол щеше да излезе по-рано.
	Той посегна в модела и към непобедимото знание, което бе станало част от него, с неговото собствено индивидуално умение. Прекъсна определени линии на случайна връзка и установи нови. Моделът се измени в непосредствения участък от самоличността на тялото, а самото тяло изплува нагоре и навън от своя контейнер и се понесе към вратата. Тя се отвори. Плъзгайки се непосредствено над стъпалата, тялото изкачи една редица стълби и премина през друга врата в малък коридор. В края му имаше трета врата — една прозрачна врата към нивото на уличното движение, водеща към улица, която Пол позна, че се намира на по-малко от дузина пресечки от Кох-и-Нор. Отвъд тази последна врата беше нощ и по някаква причина Комплексът отвън изглеждаше по-тъмен, отколкото би трябвало да бъде.
	Тялото на Пол стигна до последната врата. Тя се отвори и той заплава навън в горещата юлска нощ. Функционирането на Вътрешния контрол на времето на Комплекса изглежда бе влошено, защото температурата тук отвън бе най-малко деветдесет градуса, а влажността сигурно бе близо до сто процента. Неподвижният въздух на Комплекса изглежда висеше тежко в необичайните сенки между структурите, а горещината от него се увиваше парообразно около леденото тяло на Пол.
	Не се движеха никакви превозни средства и тук поне улиците изглеждаха пусти. Пол направи завой и се плъзна по дължината на бетоновия тротоар в посока, която знаеше, че ще го отведе към Кох-и-Нор.


	Улиците бяха така пусти, сякаш хората в Комплекса бяха заключили и залостили вратите си, за да се предпазят от някаква чума или бродеща лудост. До средата между първата и втората пресечка единственият звук, който стигаше до ушите на Пол бе ненормалното насекомоподобно жужене на една дефектна улична лампа. Той вдигна поглед към нейната пулсираща нестабилна светлина и разбра поне част от причината за лошата й работа. Нейният стълб се беше превърнал в чудовищно голям захарен бастун на бели и червени ивици.
	Пол продължи да се носи нататък. На следващия ъгъл той премина през една затворена врата. От пролуката под нея обаче течеше поток червен флуид, който по своя цвят и вискозитет забележително наподобяваше кръв. Една пресечка по-нататък Пол свърна по нова улица и видя своя първи човек в нощта.
	Това беше мъж с полуоткъсната риза, който седеше пред една врата и въртеше в ръцете си кухненски нож. Мъжът вдигна очи, когато Пол се приближи към него.
	— Психиатър ли сте? — попита той. — Аз се нуждая… — Погледът му улови стъпалата на Пол и разстоянието между тях и паважа. — О — каза той. После погледна надолу към ръцете си и се върна отново към играта с ножа.
	Пол спря за малко и тогава осъзна, че неговото тяло не можеше да говори. Той продължи пътя си и междувременно посегна още веднъж в модела. Това беше възможно, тъй като бе заподозрял намерението на Блънт да ускори нещата. Живите клетки не можеше да бъдат размразявани съвсем грубо, както мъртво месо, но приеманата равномерно топлина от заобикалящата го среда бе дори по ефикасна, отколкото дълбокоподгряващия механизъм на складовия контейнер. Бавно, но в същото време много по-бързо, отколкото би могло да се очаква, живителна топлина изпълни тялото на Пол, когато той продължи към Кох-и-Нор.
	Пол премина и покрай други неща в нощта, които имаха малка прилика с нормалното. Някакъв паметник в центъра на едно кръстовище бавно се топеше, когато мина покрай него, подобно на восък в топла фурна. Каменната глава на лъв в ъгъла на масивен балкон, опасващ голяма сграда, наведе своята тежка муцуна и изрева към него, докато минаваше отдолу. Той мина покрай черен кръг в средата на една улица — една дупка от нищо, която показваше не по-долното ниво, а някакво пространствено изкривяване, което човешкото око не бе екипирано да фокусира. Не се движеха никакви коли. Комплексовият транспорт сигурно бездействаше или беше безсилен, също както Вътрешното време, но от време на време Пол виждаше други хора, всеки от тях сам, движещ се пеша и отдалечен на известно разстояние. Никой от тях не се спираше за разговор, когато го виждаха, че се приближава, бързаха да се отдалечат.
	Животът завладяваше бързо тялото на Пол. Той бе стартирал рано сърцето си. За времето, докато достигна главната пресечка, температурата му се покачи до деветдесет и шест градуса и малко, а пулсът и дишането станаха почти нормални. Той можеше и да извърви това разстояние, но почака да достигне входа на Северната кула на хотела, преди да опре стъпалата си на земята.
	Пол влезе в едно полутъмно фоайе, осветявано само от аварийно осветление и празно от гости. Някакво бяло лице се взираше в него от дъното на рецепцията. Това бе администраторът с елегантен почерк. Пол сви зад ъгъла към асансьорите, без да му обърне внимание.
	Те, бидейки балансирана система, захранвани от акумулирана енергия, не бяха засегнати от иначе очевидното съкращаване на услугите. Мълчаливо, внимателно и ефективно, сякаш човешката раса вече беше измряла и бе останало само едно механично обслужване, дисковете плаваха един след друг нагоре и надолу на равни интервали по прозрачните тръби на техните шахти. Пол стъпи на един диск, изкачващ се по шахтата за нагоре.
	Той се плъзгаше плавно, минавайки покрай празни коридори, едва осветени от червени аварийни лампи над вратите към стълбите за всяко ниво. Само веднъж видя човек. Това се случи при преминаването покрай девето ниво. Беше жена — млада жена, почти момиче. При вида на неговото преминаване нагоре по асансьорната тръба, тя бързо се обърна и се шмугна в някаква врата.
	Пол продължи нагоре.
	Дванадесетото ниво на хотела, в контраст с останалия свят, който Пол беше видял тази нощ, бе напълно осветено. Осветлението изглеждаше почти ослепително в сравнение с околния мрак. Но тук също никой не се движеше по коридора. Дори повече от това, от затворените врати, покрай които минаваше, той доби впечатлението за мрак и пустота зад тях, сякаш апартамент 1243, към който се беше отправил, бе единственото място обитавано от живот на това ярко осветено ниво.
	Когато зави зад последния ъгъл на коридора и се приближи до 1243, той видя, че вратата му беше открехната. Тя стоеше отворена с три четвърти от нея в гнездото й в стената, а през отвора се чуваше добре звукът от някакъв глас.
	Гласът беше на Кърк Тайн.
	— … въпрос, по който си неосведомен — казваше той. — Това е, което не мога да разбера, Уолт. Един мъж с твоята интелигентност, който мисли, че настоящето може да бъде _променено в настоящето_, без да се връща и изменя предразположените параметри на миналото. И така ти пускаш на свобода тази лудост на света.
	Пол спря точно пред входа. Той бе чувал този спор преди от Тайн по времето, когато Тайн го беше взел в личния персонал на Световния инженер. Сега на Пол му мина през ума, че ще му бъде интересно да разбере какъв би могъл да бъде отговора на Блънт на това.
	— Ти си продал своето наследство за плетеница от електрически вериги — отвърна гласът на Блънт. — Ти не мислиш, Кърк. Повтаряш като папагал онова, което ти казва Супер-Комплекса. Ако миналото не може да бъде променено, настоящето може. Заради бъдещето.
	— Би ли използвал малко от логиката? — попита Тайн. — Аз ти казвам, че настоящето _не може_ да бъде променено без промяна на миналото. Дори Супът с всичкото свое складирано знание не би бил в състояние да изчисли крайните възможни резултати от промяната в миналото на модела на живот на едно-единствено насекомо. И това е по-лесния начин. Онова, което се опитваш тук, сега, тази вечер е по-трудното.
	— Кърк — каза гласът на Блънт, — ти си един глупак. Предразположените параметри, водещи до този час, са били създадени и заложени вече от векове наред. Всичко, което е необходимо да направим, е да ги разпознаем и използваме.
	— Казвам ти, че това не е вярно!
	— Защото твоят Суп… — започна Блънт с твърда ирония, оформяща режещо острие в неговия звънлив глас, когато Пол се размърда отново. Той пристъпи напред, мина през вратата и влезе във всекидневната на може би един от най-хубавите апартаменти, които Кох-и-Нор можеше да предложи на своите гости.
	Седем души стояха като жива картина в това голямо помещение. Близо до Пол, от лявата му страна стоеше Кантеле. Точно до нея, полуобърнат в противоположната на входа посока, стоеше Блънт със странна висока шапка на главата си и в тежка черна пелерина с пурпурни кантове, падащи на меки вълни от широките му рамене. От другата стана на Блънт беше Бъртън МакЛауд, който от всичките седем показваше най-малък интерес, и Джейс също с наметало и шапка. С гръб към сините завеси, спуснати пред широката прозоречна стена на помещението срещу вратата, като малък безцветен силует, стоеше Итън Уайт. Вляво от Уайт, на противоположната страна на помещението стоеше агента по сигурността на хотел Кох-и-Нор, Джеймс Бътлър. Но странния нюанс се забелязваше също и върху него. Той носеше изцяло черната широка риза и панталони на едно от по-известните маршируващи общества — едно облекло, което оставяше да се белеят непокрити само лицето и ръцете. А в една от тези бели ръце той държеше малко смъртоносно полицейско ръчно оръжие, чиято мушка бе махната. На нейно място проблясваше малък кръст от син метал.
	Той и МакЛауд стояха един срещу друг с може би дузина фута килим между тях. Полицейското оръжие непреднамерено сочеше гърдите на МакЛауд. И двамата мъже стояха свободни от напрежение, но сякаш не чувстваха присъствието на никого от останалите в помещението, освен своето собствено.
	Най-близко от всички отдясно на Пол стоеше Тайн. Той бе обърнат с лице към полуизвърнатия от входа Блънт и така, подобно на безцветния и неподвижен Уайт, бе първият, който видя Пол при влизането му. Внезапното му ококорване накара Блънт да прекъсне речта си. Всички останали се обърнаха, дори Бътлър и МакЛауд. Кантеле ахна. Те всички, освен Блънт, стояха като хора станали свидетели на основно нарушение на природните закони, по които бяха живели през целия си живот.
	Но Блънт се облегна на топката от чисто сребро на един нов бастун и се усмихна, както може би атинският главнокомандващ Калимакус се е усмихнал този ден в края на септември преди две хиляди петстотин и четиридесет години, виждайки в студената ярка слънчева светлина между облаците праха от неговите подсилени гръцки флангове да се затварят около персийската орда на Маратонската равнина.
	— Като че ли си подранил, но не твърде много — каза той, поглеждайки към Пол. — Кърк, тук, все още не е омекнал достатъчно. Но влез… мое аз.
	И Пол влезе в апартамента, виждайки за пръв път напълно и ясно лицето на Блънт. В действителност видя… себе си.


>>	Глава 21

	Пол влезе в апартамента. Очите на всички бяха фиксирани върху него, но никой от тях не се показа по-разстроен от шока, от сините очи на Кантеле. Защото, разбира се, тя единствена от всички го бе почувствала още от самото начало, макар да не би го признала пред себе си. Поради тази причината тя чувстваше влечение към Пол, и така яростно се бореше срещу него. Тогава Пол не я обвиняваше. А с разбирането, което притежаваше сега, той я обвиняваше още по-малко. Дори за него, когато спря лице с лице срещу Блънт от разстояние няколко фута, преживяното имаше своите неестествени елементи.
	Той знаеше, че за тези, които стояха и наблюдаваха, преживяването сигурно беше още по-лошо. Защото това бе не физическата прилика, която споделяше с Уолтър Блънт. И двамата бяха високи, широкоплещести, едрококалести и със силно изразени черти на лицето. Но с това физическата прилика свършваше. Тяхната обща самоличност беше още по-разтърсваща относно емоциите, защото беше въпрос на нефизически дубликати. Те не би трябвало да изглеждат еднакви, но изглеждаха такива.
	Това беше странно. Сякаш един и същ човек носеше различни костюми и маскировки. Външният им вид беше напълно различен, но през външните им обвивки прозираше еднаква стойка, еднакъв баланс на движенията, еднаква маниерност и начин на мислене подобно на един и същ пламък през два различно украсени фенери.
	— Ти разбираш — каза Блънт, обръщайки се към Пол — защо те отбягвах през цялото това време, нали?
	— Разбира се — отвърна Пол.
	В този момент Кърк Тайн намери накрая отново гласа си. И в него прозвуча ясно нотка, свидетелствуваща, че за първи път убежденията на Световния инженер бяха сериозно разклатени.
	— Какво неестествено дяволско създание е това, Уолт? — избухна той.
	— Това е дълга история — отвърна Блънт. Той все още стоеше облегнат на своя бастун, изучавайки Пол почти по начина, по който един познавач изучава някое особено ценно произведение на изкуството. — Но точно нея ви доведох тук да чуете, Кърк.
	Кърк премести погледа си от Пол на Блънт и обратно, сякаш привлечен магнетично против волята му.
	— Не вярвам на това — каза той.
	— Нито света, нито мен — отвърна Блънт, без да отмества погледа си от Пол — ще ни е грижа какво мислиш след тази вечер, Кърк.
	— Сатана! — обади се един глас. Всички в помещението, включително Пол и Блънт, обърнаха погледите си в посоката на гласа. Беше Джеймс Бътлър, хотелският агент, който повдигаше оръжието в ръката си. Синият кръст в края на цевта се центрира в Пол, поколеба се и се премести върху Блънт. — Ти отричаш Бога!
	Нещо черно проблесна през въздуха в помещението. Чу се тъп звук от удар, а Бътлър се олюля и изпусна оръжието от своя внезапно отпуснал се юмрук. Полираната дръжка на листообразен нож без ефес стърчеше от раменните мускули на агента. МакЛауд прекоси спокойно помещението. Той се наведе, за да вземе падналото оръжие и го затъкна в колана си. После хвана рамото на Бътлър с лявата си ръка и изтегли ножа от него с дясната. МакЛауд извади от джоба си един притискащ самонагаждащ се бандаж, обви с него рамото на Бътлър, за да покрие раната и повдигна негодната ръка пред гърдите му, поставяйки я в другата му ръка.
	— Дръж това — каза той. Бътлър го погледна. Агентът не беше издал нито звук. МакЛауд се върна на своето място зад Блънт.
	— Сега насъскваш твоите хулигани срещу мен и почтените хора, така ли? — попита пребледнял Кърк.
	— Ти наричаш този фанатик почтен? — попита на свой ред Блънт, кимайки към облечения в черно Бътлър. — Колко почтен би бил той, ако беше застрелял мен или Пол? Както би направил, ако Бърт не беше го спрял.
	— Това няма никакво значение — отвърна Кърк. Пред очите си, всички видяха как, с едно забележително усилие на волята, мъжът се овладя и повтори по-спокойно: — Това няма никакво значение. Нищо от това няма никакво значение. Все пак има само още шестдесет хиляди от вас. Не сте достатъчно, за да унищожите света.
	— Кърк — каза Блънт, — знаеш, че се забавлявам като споря с теб. Ти се представяш като един така фин праволинеен човек.
	— Доверието те замайва както шегата — сухо отбеляза Кърк.
	— Сега, така е вече по-добре — каза Блънт, кимайки замислено с глава. — Ти разбираш, Кърк, че аз искам да те сломя. Ако успея да го сторя добре, аз ще мога да те включа в изкореняването на тази цивилизация и да го направя два пъти по-бързо. В противен случай не бих си губил времето да разговарям с тебе по този начин.
	— Уверявам те — отвърна Кърк, — че не се чувствам ни най-малко сломен.
	— Не се очаква от тебе да бъдеш… все още — рече Блънт.
	— Всичко, което виждам досега, са една поредица от номера за възрастни, характерни за навечерието на празника Вси Светии.
	— Например като Пол, тук? — попита Блънт.
	Кърк хвърли поглед на Пол и за момент се поколеба.
	— Аз не вярвам в свръхестественото — каза той.
	— Нито пък аз — рече Блънт. — Аз вярвам в Алтернативните закони. С помощта на тяхната сила сътворих Пол. Не е ли така, Пол?
	— Не — отрече Пол. — Сътворението не е толкова лесна работа.
	— Моля да ме извиниш — рече Блънт. — Позволи ми тогава да се изразя по друг начин: Аз те изградих. Върнах те към живот. Какво си спомняш?
	— Спомням си, че умирах — отвърна Пол. — Спомням си една висока фигура, носеща пелерина и шапка като тези, които ти носиш сега, която ме върна към живот.
	— Не е върнал тебе — коригира го Блънт. — Истинският Пол Формейн е мъртъв. Известно ли ти е това?
	— Сега вече го зная — отвърна Пол. — Направих проучване.
	— Имах хора по следите на голям брой младежи като него в продължение на повече от петнадесет години, чакащи някаква възможност. Шансът за успех беше на моя страна. Рано или късно човек е обречен да умре при обикновени условия.
	— Ти би могъл да го спасиш от тази платноходка още докато е бил жив — каза Пол.
	— Бих могъл — отвърна Блънт. Той гледаше право в Пол. — Мисля, че знаеш защо не бих направил такова нещо. Аз стигнах до него навреме за момента на неговата смърт. Взех няколко клетки от тялото му, живи клетки. С помощта на силите на Алтернативните закони аз отгледах от всяка от тези клетки по едно живо тяло.
	— Има и други? — възкликна Кърк, взирайки се почти ужасен в Пол. Блънт поклати глава.
	— Живи, но ни най-малко не по-живи отколкото умиращото тяло, от което ги взех, бе живо в истинския смисъл на думата. Съзнателната личност на едно живо човешко същество е нещо повече от аритметически сбор на съзнанията на неговите части. — Той се взря за секунда в Пол, без да говори и после бавно каза: — С помощта на Алтернативните закони аз запалих искрата на неговия живот с частица от моя собствен.
	В помещението настъпи тишина, която беше така пълна, сякаш за момент всички в него престанаха да дишат.
	— Направих още едно аз — каза Блънт. — Неговото тяло, неговите спомени, неговите умения бяха принадлежащите на момчето, което току-що бе умряло. Но в основата си той беше мое копие.
	— В едно основно нещо — коригира го Пол.
	— Тогава в най-важното основно нещо — каза Блънт. — Ето защо твоето тяло не би приело присадена ръка. Клетките му бяха изразходвали своите способности да правят големи настройки и поправки при оформянето ти.
	— Сега той има две ръце — отбеляза Кърк.
	— Това не е оригиналното тяло, в което го започнах — поясни Блънт. — Предполагам, че той е трябвало да напусне своето първо тяло на Нова Земя. — Той погледна въпросително Пол.
	— Посредством твоя бастун — каза Пол.
	— Да — потвърди Блънт. — Този бастун.
	— Какъв бастун? — попита Кърк.
	— Този, с който бе убит Малорн — отвърна Пол. Той се взираше с неподвижното си лице в Блънт. — Бастунът, с който _той_ уби Малорн.
	— Не — намеси се МакЛауд. — Аз сторих това. Бе нужен някой, който да знае как да го държи като пръчка за фехтовка. Уолт само измами Алтернативните закони да ме оставят да го направя.
	— Но защо? — извика Кърк. — Убийство, бастуни, Нова Земя! Не разбирам. — Той гледаше втренчено. — За да образоваш Пол да… — Той се прекъсна.
	— Рухваш много бързо, Кърк — каза Блънт, обръщайки за кратко глава към Световния инженер и после обратно както винаги, за да гледа Пол. — Виждаш ли колко малко знаеш? Дори твоят Суп не те е информирал, че е използвал ускорителя в своите вътрешности, за да отпрати Пол на една планета, обикаляща около Сириус и нейната звезда-спътник. Сега ще ти разкажа останалото и ние ще видим как ще му противостоиш. — Той кимна към закрития със завеси прозорец. — Отвори това — нареди той на Итън Уайт.
	Безцветният дребосък се поколеба.
	— Хайде — подкани го Кърк с дрезгав глас.
	Уайт посегна в гънките на завесите отдолу. Те се разтвориха, разкривайки прозорец с широчината на стената над нисък перваз с височина два фута.
	— Докрай — каза Блънт.
	Уайт се пресегна и натисна отново. Целият прозорец се плъзна надолу в перваза. Горещият въздух от задушната нощ отвън нахлу в климатизираната хладина на помещението.
	— Виж! — каза Блънт. — Слушай там, навън. — Той посочи с бастуна към тъмната грамада на Комплекса отвън, осветена слабо на места. В горещия неподвижен въздух се чу звука от монотонно пеене, „Хей-ха! Хей-ха!“ — то на някакво маршируващо общество. А от по-близо, извън полезрението, някъде от дванадесет етажа под перваза на прозореца, дойде дълъг протяжен вой от някакъв човек, който се беше върнал твърде далеч назад към животното.
	— Виж — каза Блънт. Извръщайки се, той хвърли бастуна си през прозореца. Въртейки се около оста на своя център, двата ротиращи края се размазваха в раковинообразни загребващи крила. Центърът придоби тяло на плъх, а целият бастун една прилепоподобна форма, която запляска с крила нагоре, черна на фона на слабото осветление на Комплекса. После се обърна и върна назад, плъзгайки се в помещението, за да завърши отново като бастун в ръката на Блънт.
	— Шестдесет хиляди, рече ти — каза Блънт на Кърк. — Нестабилните групи, организации и елементи в този наш свят представляват близо една пета от световното население. В продължение на четиридесет години Гилдията на пазителите ги инструктира за този момент на последен провал. Една пета от света е полудяла тази вечер, Кърк.
	— Не — възрази Кърк. — Не вярвам на това. Не, Уолт.
	— Да, Кърк. — Блънт се облегна отново на бастуна си. Тъмните му очи под стряхата на стареещите му вежди пронизваха другия мъж. — Вече векове наред ти и твоя вид държат кучето на Безумието вързано на верига и заключено далеч от света. Сега ние отново го пускаме на свобода — пускаме го за добро. От сега нататък няма да има никаква сигурност за съществуване. Отсега нататък винаги ще съществува възможността неизменните закони да не действат. Здравият разум, миналият опит и редът на общността ще се провалят като водещи и на индивида не ще бъде оставено нищо, на което да се уповава, освен само на себе си.
	— Това няма да стане — каза Кърк. — Тези улици там, навън, са повечето пусти. Ние, моят персонал и Супер-Комплекса, се движим твърде бързо за теб. Липса на светлина, липса на уют, липса на услуги — хората се крият сега в своите жилища, защото ние ги принудихме да стоят там. Засега могат само да се крият. После основните нужди — глад и реакция срещу скука — ще надделеят. Те ще излязат навън на дневната светлина и ще видят колко малко твоите номера от вечерта срещу празника Вси Светии са изменили основната структура на техния живот. Те ще се настроят и ще се научат да живеят с необходимо малкия процент от твоята магия по същия начин, по който живеят с малките възможности на други странни инциденти или да бъдат ударени от мълния.
	— _Ти_ се движиш твърде бързо! — каза Блънт. — Реагираш само с цялото фино подчинение на една от твоите машини. Улиците са тъмни, защото аз ги искам такива. Горещината кара хората да се свиват далеч един от друг, сами със своя страх и всеки в своето жилище, защото тези са най-добрите места за размножаване на Безумието. Тази вечер не е нещо, с което хората могат да свикнат. Това е само първата битка в една война, която непрекъснато ще продължава, провеждана с нови оръжия, водена по различни начини, провеждана на изменящи се бойни полета, докато ти и твоя вид бъдете унищожени.
	Блънт повдигна решително брадичката си.
	— До последния момент на унищожението! — Гласът му проехтя в помещението и навън в нощта. — Докато Човек бъде принуден да стои на краката си без своите патерици. Докато бъдат строшени оковите от краката му и решетките, които е изградил около себе си, бъдат разкъсани и захвърлени! Докато застане изправен и сам, свободен — свободен от всички свои съмнения и странствания на духа със знанието, че в цялото съществуване има само две неща: неговото аз и отстъпващата вселена!
	Масивните рамене на Блънт се залюляха напред над бастуна, на който се облягаше, почти, като че ли се готвеше да скочи върху Кърк Тайн. Световният инженер не отстъпи пред думите на Блънт, нито пред това движение, но той сякаш се сви леко, а гласът му стана по-дрезгав, когато отговори.
	— Нямам намерение да ти се предам, Уолт — каза той. — Ще се боря докрай, докато един от нас умре.
	— Тогава ти вече си загубен — рече Блънт и гласът му прозвуча почти диво. — Защото възнамерявам да продължавам вечно. — Той посочи настрана към Пол. — Позволи ми да те представя, Кърк, на един по-млад, по-силен, по-велик мъж от тебе и бъдещ шеф на Гилдията на пазителите.
	Той спря да говори и, когато звукът от гласа му секна, една внезапна яростна тишина премина като разсеяна светкавица през помещението. В края й се чу рязък инстинктивен нечленоразделен вик от Джейс.
	— Не — възрази Пол. — Всичко е наред, Джейс. — Гилдията ще премине в твои ръце. Моята работа е нещо различно.
	Всички се втренчиха в него.
	— Нещо различно ли? — сухо попита Блънт. — Какво е това, което мислиш, че възнамеряваш да правиш?
	Пол се усмихна малко тъжно на него и на останалите.
	— Нещо брутално и нечестно за всички вас — отвърна той. — Възнамерявам да не правя нищо.


>>	Глава 22

	За момент те само го гледаха. Но в този момент се случи нещо неизбежно и въобще не уникално. Това се беше случвало преди на събирания, на които присъстващите се подреждаха по някакъв социален модел, ориентирани около силната точка на един присъстващ индивид. После нещо се казваше или нещо ставаше. И изведнъж, въпреки че никой от присъстващите не бе направил някакво реално движение, силната точка се беше изместила към друг индивид. Моделът се преориентира и въпреки че нищо физическо не се беше случило, емоционалният ефект от преориентацията се почувства от всеки в помещението.
	Така стана с Пол в този момент. Той бе посегнал и докоснал модела и, подобно на една капка сливаща се с друга, внезапно бе станал фокус за емоционалните връзки в помещението, в който момент преди беше Блънт.
	Пол погледна Блънт в очите през малкото разстояние, което ги разделяше. И Блънт отвърна на погледа му безизразно и без да говори. Той продължаваше да стои облегнат на своя бастун, като че ли нищо не се беше случило. Но Пол почувства внезапната голяма енергичност на гения на Блънт да се полюшва, за да се задържи напълно върху него в началото на едно осъзнаване какво представляваше той.
	— Нищо ли? — попита Джейс, нарушавайки тишината. Внезапната тревога за Гилдията на пазителите, в този провал на каквото и Блънт да беше планирал за нея, бе очевидна за Джейс и дори за останалите в помещението, освен за Пол.
	— Защото — каза Пол, — ако аз не правя нищо, вие всички ще тръгнете по вашите отделни пътища. Гилдията на пазителите ще продължи да съществува и да се разраства. Техническите елементи на цивилизацията ще продължат да съществуват и да се разрастват. Така също и маршируващите общества, и култовите групи. Така също — очите на Пол, гледащи назад в помещението, се срещнаха за момент с тези на МакЛауд — и други елементи.
	— Ти искаш това да се случи? — предизвикателно попита Тайн. — _Ти?_
	— Мисля, че това е необходимо — отвърна Пол, обръщайки се към Световния инженер. — Дошло е време, когато човечеството трябва да е разделено така, че многобройните му фасетки да могат да се развиват напълно и неповлияни от други съседни фасетки. Както вие сами знаете, процесът вече е започнал. — Пол погледна към Блънт. — Един-единствен силен лидер — каза той — може временно да спре този процес — само временно, защото няма да има никой от неговия калибър, който да го замени, когато умре — но дори при временното спиране на процеса той може да причини трайни вреди на по-късното развитие на фрагменти, към които не е благосклонен.
	Пол погледна назад към Кърк. Лицето на последния изразяваше нещо като ужас.
	— Но ти казваш, че си _срещу_ Уолт! — заекна Кърк. — Ти си бил срещу него през цялото време.
	— Може би — каза малко нетактично Пол, — в известен смисъл. По-любезно би било да кажа, че не съм бил за никого, включително за Уолт.
	Кърк го гледа втренчено известно време все още с изражение вариращо от шок почти до отвращение.
	— Но_ защо?_ — избухна накрая Кърк. — _Защо?_
	— Боя се, че това е малко трудно за обяснение — отвърна Пол. — Може би ще можеш да го разбереш, ако използвам хипнозата като пример. След като Уолт най-напред доведе това последно мое тяло до съзнание, имаше един немалък период, в който аз наистина не знаех кой бях. Но обикновено ме озадачаваха голям брой неща. Сред тях беше фактът, че не можех да бъда хипнотизиран.
	— Алтернативните закони… — започна Джейс от дъното на помещението.
	— Не — отрече Пол. — Мисля, че един ден вие, хората от Гилдията на пазителите, ще откриете нещо, с което вашите Алтернативни закони ще имат същата връзка, каквато има между алхимията и съвременната химия. Аз не можех да бъда хипнотизиран, защото дори най-леката форма на хипноза изисква отказване от някаква определена част от самоличността, точно както при истинско пълно безсъзнание, а това е невъзможно за мен. — Той ги огледа всичките. — Защото, преживявайки една споделена самоличност с Уолт, беше неизбежно, че ще добия способността да споделям самоличността с всеки друг човек, с когото вляза в контакт.
	Те всички гледаха към него. Той видя, че, с изключение на Блънт, те не го бяха разбрали напълно.
	— Говоря за разбирането — търпеливо уточни той. — Бях в състояние да споделя самоличности с всеки от вас, а онова, което открих, е, че всеки един от вас проектира валидна форма на бъдещето на човешкото общество, но форма, в която другите биха се появили като закърнели личности, ако изобщо успяваха да живеят в нея. Аз не мога да подкрепя никой от тези варианти на бъдещето, защото всички те ще възникнат.
	— Всички ли? — попита Кърк точно в момента, когато Джейс зададе същия въпрос.
	— Ти самият си почувствал положението, Кърк — каза Пол. — Както сам ми каза, обществото преминава през необходими етапи на фрагментизация. Сега това е само въпрос на време, докато бъде изобретено лекарство, което да направи работата на „Трамплин“ на базата на една практическа транспортна система. Когато хората се разпръснат към звездите, ще бъде проведена по-нататъшната фрагментация.
	Той млъкна, за да позволи асимилирането на тази гледна точка.
	— Никой от вас не трябва да си губи времето в борбата помежду ви — каза Пол. — Вие трябва да бъдете заети с издирването на вашия собствен вид хора и да работите с тях за вашето собствено отделно бъдеще.
	Той направи кратка пауза, за да им даде този път възможност да отговорят. Никой не изглеждаше разположен да стори това. И тогава дойде протеста от може би най-неочаквания източник.
	— Няма никаква причина да се вярва на каквото и да било от тези неща — каза Итън Уайт със своя дебел сух глас от мястото си до отворения прозорец.
	— Разбира се, че не — отвърна логично Пол. — Ако вие не ми вярвате, само ще трябва да имате куража да отстоявате вашите убеждения и да игнорирате казаното от мен. — Той ги огледа. — Определено, вие не мислите, че се опитвам да ви убеждавам в нещо, нали? Всичко, което искам, е да се отделя от тълпата и да вървя по моя собствен път. Мисля, че останалите от вас биха искали да постъпят по подобен начин.
	Той се обърна назад, за да срещне погледа на Блънт.
	— В края на краищата — рече Пол, — това е бил един преходен период в историята, както Кърк несъмнено казваше и на други хора, освен мен. Било е време на стрес и напрегнатост, а в такива времена нещата са склонни да стават драматични. В действителност на всяко поколение му харесва да мисли за себе си като за повратна точка в историята, че по негово време са взети велики решения, които поставят човека или на верния или на погрешния път. Но всъщност нещата не са толкова сериозни. Вярно, пътят на човечеството е твърде солиден, за да бъде внезапно изкривен. Той променя посоката си в дълъг и постепенен завой през времето на много поколения.
	Пол се обърна към Световния инженер.
	— Кърк — каза той, — както казах, аз не се опитвам да убеждавам никого. Но сигурно ти можеш да видиш, че говоря смислено, нали?
	В главата на Кърк Тайн узря решение.
	— Да — каза рязко той, — мога. — После погледна Блънт и обратно Пол. — Всичко, което казваш, има смисъл. Всеки има една личност, която може да го подчини на волята си с магическа дума. За мен тя винаги е била Уолт. — Обърна се към Блънт. — Защото аз винаги съм се възхищавал от тебе, Уолт. Исках да повярвам в теб. И в резултат на това ти беше в състояние да ме подмамиш да мисля, че светът е обърнат надолу с главата и всеки момент ще бъде изтърбушен. Затова трябваше някой стъпил здраво на крака, като Пол тук, да ме върне обратно на Земята. Разбира се нашата многовековна техническа цивилизация не беше от вида неща, които биха могли да бъдат лишени от съществуване посредством черна магия за една нощ. Но ти почти ме накара да мисля, че това би могло да стане.
	Той пристъпи към Пол и му протегна ръка. Пол я пое.
	— Всички ти дължим много — каза Кърк, разтърсвайки ръката на Пол. — Но аз най-много от всички. Искам да знаеш, че аз ни най-малко не се съмнявах в какво си замесен. Незабавно ще върна услугите в действие. Хайде Ит. — Той се обърна към Блънт, поколеба се, поклати глава и, отвръщайки се отново от него, се отправи към вратата. Блънт се усмихна мрачно след него.
	Итън Уайт излезе напред от своето място до прозореца. Когато мина покрай Пол се поколеба, извърна се към него и отвори уста, сякаш да каже нещо. После се обърна обратно и продължи към изхода след Кърк. Джейс ги последва.
	— Джим — каза тихо Пол, гледайки през помещението към облечения в черно хотелски агент, който продължаваше да държи обезсилената ръка със здравата пред гърдите си, — ти може би си длъжен да телефонираш.
	При звука от първото си име Бътлър обърна рязко глава като човек, който се събужда от сън. Очите му бяха насочени към Пол като дула на оръжия.
	— Да — включи се в разговора той. — Длъжен. Но не от вида, който мислиш. Ти беше за мен инструмент за едно откритие — откритието на Нов Ерусалим. Бъдещето може да съдържа повече, отколкото мислят мнозина.
	Той се обърна и тръгна изправен към вратата, продължавайки да държи ръката си, докато мина през нея и, завивайки, изчезна.
	— Сбогом, Уолт — каза един глас. Пол и Кантеле се обърнаха, за да видят, че МакЛауд се беше приближил и бе поставил ръка на рамото на Блънт. Блънт, все още облегнат на своя бастун, обърна лицето си към тази ръка.
	— Ти също? — попита малко дрезгаво той.
	— Ще бъдеш добре, Уолт — каза МакЛауд. — Истина е, че мисля за това от известно време.
	— От последните шест седмици, зная — каза Блънт с вълча усмивка. — Добре върви, Бърт. Във всеки случай, засега няма нищо, заради което да оставаш.
	Бърт стисна покрито с пелерина рамо, погледна съчувствено над него към Пол и се отправи към вратата. Останалите трима наблюдаваха мълчаливо излизането му.


	След като Бърт изчезна, Блънт се извърна леко върху бастуна си и погледна язвително Пол.
	— Трябва ли да обичам също и теб? — попита той.
	— Не — отвърна Пол. — Разбира се, че не! Не бих молил за това.
	— Тогава, върви по дяволите — изруга Блънт. — Върви по дяволите и дано гниеш в ада до второ пришествие!
	Пол се усмихна тъжно.
	— Няма ли да ми кажеш защо? — попита Блънт.
	— Щях да ти кажа, ако можех — отвърна Пол. — Но това е въпрос на думи. Нямам такива за теб. — Той се поколеба. — Можеш да приемеш това на доверие.
	— Да — каза Блънт внезапно и тежко, сякаш силите го бяха напуснали. — Бих могъл да приема това на доверие, ако бях по-голям. Той внезапно се изправи и погледна Пол с дълбоко пронизващо любопитство.
	— _Емпат_* — каза той. — Трябваше да заподозря това по-рано. Но откъде се е взела тази дарба?
	[* Empath, човек, който може да прониква в личността на друг с цел да го разбере по-добре, б.пр.]
	— От твоите планове за мен — отвърна Пол. — Аз казах истината. Стената, която отделя вътрешните части на една самоличност от вътрешността на друго същество е висока. Имайки опита от липсата на стена между теб и мен, аз успях да се науча да събарям стените между себе си и всички останали.
	— Но защо? — Попита Блънт. — Защо би искал това?
	Пол се усмихна отново.
	— Отчасти защото неограничената власт или сила е малко като вяра — отвърна Пол. — Отначало изглежда, че достатъчно количество от нея може да направи всичко. Но, когато я постигнеш, откриваш, че тя също е ограничена. Има области, в които е безпомощна, подобно на други неща, можеш ли да изчукаш нещо грубо във фино парче гравиран нефрит?
	Блънт поклати глава.
	— Не разбирам какво общо има това — каза той.
	— Просто имаме някои общи неща — рече Пол. — А Кърк беше почти прав. Не е възможно да промениш бъдещето, освен ако не промениш настоящето. А единственият начин да промениш настоящето е да се върнеш в миналото и да промениш него.
	— Да се върнеш? — попита Блънт. — Промяна? — Очите на Блънт загубиха своята по-раншна твърдост. Сега бяха съвсем живи. Той се облегна на бастуна си и погледна директно Пол. — Кой би могъл да промени миналото?
	— Вероятно някой с интуиция — отвърна Пол.
	— Интуиция ли?
	— Да — отвърна Пол. — Някой, който би могъл да види едно дърво в една градина. И който знае, че ако това дърво трябва да бъде отсечено, тогава няколко години във времето и на няколко светлинни години разстояние животът на друг човек ще бъде променен. Един човек, да кажем, в който протича съзнателен интуитивен процес, установява всички крайни възможности на едно действие в момента, в който го обмисля. Подобен човек, вероятно би могъл да се върне назад във времето и да извърши изменения без опасност от грешка.
	Лицето на Блънт беше съвършено неподвижно.
	— В края на краищата, ти не си аз — каза Блънт. — Никога не си бил. Мисля, че ти си този, който съживи Пол Формейн, а изобщо не аз. Кой си ти?
	— Аз бях професионален войник* — отвърна Пол.
	[* Става дума за романа „Дорсай!“ — тъй като Пол Формейн е едно от преражданията на Донал Грейм — бел.р.]
	— И един интуит? — попита Блънт. — А сега също и емпат? — Гласът му беше малко дрезгав. — Какво следва?
	— Една самоличност е нужно да бъде динамична, а не статична величина. Ако е статична, тя става безпомощна в модела на своето съществуване. Това е един урок, който накрая човек ще трябва да научи. Но ако е динамична, тя може да направлява своето съществуване, както се направлява една минна машина през иначе непроходимо споените скални елементи, познати като реалност. От доминиране и държане в плен от тях, самоличността може да премине към доминиране над тях и да ги използва, а посредством проправяне на път чрез своето съществуване, да стрие на прах и манипулира реалността, докато бъдат отделени онези уникално реални и ценни части, които тя желае да направи свои собствени.
	Блънт кимна бавно като старец. Не беше ясно дали бе разбрал и дали бе съгласен, или се бе отказал да се опитва да разбере и само се съгласяваше.
	— Те всички ще имат своето бъдеще — рече той. — Това им каза, нали? — После спря да кима и за пръв път погледна Пол с леко избледнели очи. — Но не и аз.
	— Разбира се, ти — каза Пол. — Твоето прозрение бе най-великото и просто отвъд възможността за реализация, това бе всичко.
	Блънт кимна отново.
	— Не — каза той — не докато съм жив. Не!
	— Съжалявам — рече Пол. — Не.
	— Да — продължи Блънт, пое дълбоко въздух и се изправи. — Аз имах планове за теб — каза той. — Планове, коренящи се в невежество. Осигурил съм всичко за теб. — Той погледна Кантеле. — Това бе просто, като да имам… — Спря, отметна глава назад и стисна по-здраво бастуна. — Бездруго планирах да се оттегля след тази вечер.
	Блънт започна да се обръща към вратата. Докато се обръщаше, малко се прегърби. Той се поколеба и погледна назад към Кантеле.
	— Не допускам… Не — каза той, прекъсвайки се сам. После се изпъна отново дотолкова, че бастунът едва докосваше килима под краката. Разкърши рамене и за момент се извиси в помещението като че ли бе станал отново млад.
	— Това беше едно просвещение — каза той и поздрави Пол с бастуна. После се обърна и излезе. Кантеле направи слаб жест с ръце след него. После ги отпусна и сведе поглед. Тя стоеше с наведена глава и поглед забит в килима пред краката си като момиче, запленено от лъка и копието на странник.
	Пол я погледна.
	— Ти го обичаш, нали — каза той.
	— Обичала съм го винаги и то твърде силно — отвърна тя почти беззвучно, без да вдигне поглед.
	— Тогава си глупачка, ако останеш — каза той. Тя не отвърна на това. Но след малко заговори отново, колебливо и с поглед все още вперен в килима.
	— Ти би могъл да имаш грешка — каза тя.
	— Не — отвърна Пол, но тя не видя старата от векове болка, която се появи в очите му, когато каза това. — _Аз никога не греша._
