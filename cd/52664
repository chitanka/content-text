>
	Една сутрин получих необичайно писмо.
C>
	Скъпа Амели Нотомб,
	Аз съм редник в американската армия, името ми е Мелвин Мапъл, можете да ме наричате Мел. На служба съм в Багдад от самото начало на шибаната война, вече шест години. Пиша ви, защото страдам като животно. Имам нужда от малко разбиране, а вие ще ме разберете, сигурен съм.
	Отговорете ми. Надявам се скоро да получа писмо от вас.
@	Мелвин Мапъл
@	Багдад, 18 декември 2008
C$
	Първо реших, че това е някаква шега. Ако Мелвин Мапъл наистина съществуваше, можеше ли да си позволи да пише такива неща? Няма ли някаква военна цензура, която да не допуска _fucking_ да се съчетава с _war_?
	Разгледах внимателно писмото. В случай че беше фалшиво, изпълнението беше забележително. Върху американската марка беше сложен иракски печат. Най-достоверен ми се стори краснописът — този прост и типичен американски начин на писане бях наблюдавала многократно по време на престоите ми в Съединените щати. А и директният тон на писмото беше съвсем характерен.
	Когато отхвърлих съмненията в автентичността на писмото, поразена осъзнах какво невероятно нещо ми се случва. Че един американски войник, напъхан в тази война от шест години, страда „като животно“, не беше учудващо, изумителното бе, че го съобщава на мен.
	Откъде ме знаеше? Някои от моите романи отпреди пет години се превеждаха на английски и имаха определен кръг читатели в Съединените щати. Разбира се, получавах купища писма от белгийски и френски войници, които обикновено искаха снимка с автограф. Но редник от американски части, базирани в Ирак — това беше върхът на всичко.
	Знаеше ли коя съм аз? На плика фигурираше адреса на моя издател, но това не доказваше нищо. „Имам нужда от малко разбиране, а вие ще ме разберете, сигурен съм.“ Откъде можеше да е сигурен, че ще го разбера? Дори и да беше чел книгите ми, те едва ли бяха най-ярките примери за човешко разбиране и състрадание. А и не се виждах много като момиче на войник.
	Освен това имах ли желание да чуя изповедите му? Толкова много хора и без това ми описваха надълго и нашироко мъките си. Моят капацитет за понасяне на чужда болка беше на ръба на изчерпването. А страданието на един американски войник заема доста място. Дали можех да побера такъв обем? Не.
	Най-вероятно Мелвин Мапъл имаше нужда от психиатър. Това не беше моята професия. Ако започнех да го изслушвам, щях да му направя лоша услуга — щеше да реши, че няма нужда от терапия, а шестте години война със сигурност изискваха такава.
	Въобще да не отговоря, беше гадничко. Намерих средно решение — надписах за войника моите книги, преведени на английски, опаковах ги и ги изпратих. По този начин проявявах жест към редника от американската армия и в същото време успокоявах съвестта си.
	По-късно си помислих, че липсата на военна цензура несъмнено се обяснява с неотдавнашното избиране на Барак Обама за президент. Вярно е, че оставаше месец до влизането му в длъжност, но това политическо сътресение вече оказваше своя ефект. Обама не спираше да повтаря, че е против тази война, и заявяваше, че ако демократите спечелят, ще изтегли войските оттам. Представях си предстоящото завръщане на Мелвин Мапъл в родната Америка, във фантазията си го виждах как пристига в кокетна ферма, обградена от царевични поля, как родителите му го прегръщат. Тази картина окончателно ме успокои. Понеже той със сигурност щеше да вземе със себе си моите надписани книги, щях пряко да допринеса за четенето в Corn Belt*.
	[* Царевичният пояс: област в Средния американски запад. — Б.р.]


>
	Изминаха две седмици и получих следния отговор от редника:
C>
	Скъпа Амели Нотомб,
	Благодаря за вашите романи, но какво да правя с тях?
	Happy New Year,
@	Мелвин Мапъл
@@	Багдад, 1 януари 2009
C$
	Писмото ми се видя малко сухо. Леко раздразнена, седнах да му отговоря.
C>
	Скъпи Мелвин Мапъл,
	Не знам. Може би да подпрете някоя мебел или да ги подложите под крака на стол. Или пък ги подарете на приятел, който знае да чете. Благодаря за честитката. Подобно и от мен.
@	Амели Нотомб
@@	Париж, 6 януари 2009
C$
	Изпратих писмото, проклинайки глупостта си. Как бях могла да се надявам на друга реакция от страна на военен?
	Веднага получих отговор.
C>
	Скъпа Амели Нотомб,
	Sorry, явно съм се изразил лошо. Исках да кажа, че след като съм решил да ви пиша, то е, защото съм прочел всички ваши книги. Не исках да ви занимавам с това, мислех, че се подразбира. Но съм много доволен, че имам още екземпляри, и то с посвещение от вас. Ще мога да ги давам на приятели. Извинете, че ви обезпокоих.
	Sincerely,
@	Мелвин Мапъл
@@	Багдад, 14 януари 2009
C$
	Облещих се. Този тип беше прочел всички мои книги и виждаше логическа връзка между това обстоятелство и факта, че ми пише. Хвърлих се в бездна от размишления. Опитвах се да разбера с какво романите ми са насърчили войника да се обърне към мен.
	От друга страна, бях в глупавата роля на поласкан автор, който открива, че някой е прочел всичко, написано от него. Че този някой е редник от американската армия, беше още по-удовлетворително. Добих усещането, че съм световен писател. Заля ме нелепа вълна от гордост. В прекрасно разположение на духа измъдрих следното послание:
C>
	Скъпи Мелвин Мапъл,
	Съжалявам за това недоразумение. Трогната съм, че сте прочели всичките ми книги. Възползвам се от случая, за да ви изпратя последния ми преведен на английски роман, _Tokyo Fiancée_, който току-що излезе в Съединените щати. Съжалявам за заглавието, което звучи като филм със Сандра Бълок, но издателят ме увери, че „Нито Адам, нито Ева“ е трудно за превеждане. От 1 до 14 февруари ще бъда във вашата хубава страна за промоцията на книгата.
	Днес Барак Обама встъпва в длъжност. Това е голямо събитие. Предполагам, че скоро ще се приберете вкъщи и се радвам за вас.
	Приятелски:
@	Амели Нотомб
@@	Париж, 21 януари 2009
C$


>
	По време на американската ми обиколка не пропусках да говоря навсякъде за кореспонденцията ми с войник на служба в Багдад, който е прочел всичките ми книги. Журналистите изглеждаха приятно впечатлени. Вестник _Philadelphia Daily Report_ излезе със заглавие _U. S. Army soldier reads Belgian writer Amelie Nothomb_*. Не знаех точно с какъв ореол ме окичва тази информация, но ефектът изглеждаше отличен.
	[* Войник от американската армия чете белгийската писателка Амели Нотомб (англ.). — Б.р.]
	Като се върнах в Париж, заварих планина от писма, сред които две от Ирак.
C>
	Скъпа Амели Нотомб,
	Благодаря за _Tokyo Fiancée_. Не съжалявайте, заглавието е добро. Обожавам Сандра Бълок. Радвам се, че ще прочета романа. Ще имам време, защото няма да се приберем веднага. Новият президент каза, че оттеглянето ще отнеме осемнайсет месеца. Бях сред първите пристигнали, но се обзалагам, че ще съм сред последните тръгнали си оттук — целият ми живот е такъв. Но вие сте права, Барак Обама е човекът, който ни трябва. Гласувах за него.
	Искрено ваш:
@	Мелвин Мапъл
@@	Багдад, 26 януари 2009
C$
C>
	Скъпа Амели Нотомб,
	Обожавам _Tokyo Fiancée_. Надявам се, че Сандра Бълок ще приеме ролята, това би било прекрасно. Каква хубава история! Накрая се разплаках. Няма да ви питам дали наистина се е случила, всичко е толкова автентично.
	Как беше в Америка?
	Искрено ваш:
@	Мелвин Мапъл
@@	Багдад, 7 февруари 2009
C$
	Веднага отговорих.
C>
	Скъпи Мелвин Мапъл,
	Толкова съм доволна, че сте харесали моята книга.
	Всичко мина много добре в хубавата ви страна. Навсякъде говорих за вас, вижте материала във _Philadelphia Daily Report_. За жалост не можах да уточня пред журналистите откъде сте. Толкова малко знам за вас. Ако сте съгласен, разкажете ми малко повече за себе си.
	Приятелски:
@	Амели Нотомб
@@	Париж, 16 февруари 2009
C$
	Предпочетох да не коментирам хипотезата за филм със Сандра Бълок — това беше само шега и не очаквах сериозна реакция. Не исках обаче да разочаровам Мелвин Мапъл, че този филм има незначителни шансове да бъде създаден. Не биваше да отчайваме _Corn Belt_.
C>
	Скъпа Амели Нотомб,
	Статията от _Philadelphia Daily Report_ ми достави голямо удоволствие. Показах я на моите приятели и сега всички те искат да ви пишат. Обясних им, че обиколката ви в Съединените щати е приключила и вече няма смисъл да се свързват с вас — единственото, което ги интересува, е да видят имената си в пресата.
	Искате да ви се представя. Аз съм на 39 години и съм един от най-възрастните в моя ешелон. Късно постъпих в армията, на 30 години, защото вече нямах никакви перспективи за бъдещето. Умирах от глад.
	Родителите ми се срещнали през 1967-а, в славните времена на _Summer of Love_*. За тях моето зачисляване в армията беше позор. Обясних им, че когато в Америка човек умира от глад, не му остава нищо друго. „Можеше да дойдеш при твоите старци все пак“, казаха те. Но щеше да ме е срам да се натреса на родителите си, които живуркат в едно предградие на Балтимор и държат бензиностанция. На това място съм отраснал и нямах никакво желание да се връщам там. В Балтимор добре вирее само рокът. За жалост нямам такъв талант.
	[* Лятото на любовта (англ.). Когато в Сан Франциско се събират 100 000 младежи, поставяйки началото на т.нар. хипи революция. — Б.р.]
	Преди да навърша 30, имах идеали, мечти и се опитвах да ги осъществя. Исках да стана новия Керуак, но колкото и да обикалях пътищата, натъпкан с амфетамини, не написах нито един свестен ред. Удавих се в алкохол, за да стана новият Буковски, и стигнах до дъното. Разбрах, че не съм писател. Пробвах да рисувам — катастрофа. Дрипингът* не е толкова лесен, колкото си мислим. Поисках да стана актьор, това също не доведе до нищо. Заживях на улицата. Доволен съм, че разбрах какво е да спиш на открито. Това ме научи на много неща.
	[* Техника в изобразителното изкуство — капане и пръскане на боята върху платното, изобретена от американския художник Джаксън Полак (1912–1956). — Б.р.]
	През 1999-а се записах в армията. Казах на моите родители, че в това няма никакъв риск, защото последната война бе приключила малко преди това. Смятах, че _Gulf War_ е успокоила страната задълго. Армията в мирно време ми се виждаше добро решение. Е, ставаха разни неща в Източна Европа, в Африка, Саддам Хюсеин още беше в Ирак, но не виждах нещо голямо да се задава на хоризонта. Оказа се, че нямам никаква политическа интуиция. Веднага разбрах, че военният живот има не само добри страни. Всички тези упражнения, дисциплината, виковете, режимът никак не ми харесаха. Но вече не бях клошар. Това беше по-важно. Вече знаех кое е отвъд прага ми на поносимост — студът и страхът, от една страна, гладът — от друга.
	В армията се яде добре. Храната е хубава, обилна и безплатна. Когато постъпих, ме премериха — тежах 55 килограма при ръст 1,80. Мисля, че веднага разбраха защо съм се записал. И знам, че далеч не съм единственият, станал войник по такива причини.
	Искрено ваш:
@	Мелвин Мапъл
@@	Багдад, 21 февруари 2009
C$
	Бях се заблудила с _Corn Belt_ — балтиморските предградия бяха много по-тежък случай. Неслучайно режисьорът Джон Уотърс, „папата на лошия вкус“, разполагаше в Балтимор всичките си филми. Не се осмелявах да си представя на какво приличат предградията на града — самият той имаше вид на грозно предградие.
	На 11 септември 2001-ва бедният Мелвин Мапъл сигурно си е дал сметка за грешката си. Не, епохата не беше мирна. Гладът на Мелвин щеше да му струва скъпо.


>
C>
	Скъпи Мелвин Мапъл,
	Благодаря за интересното ви писмо. То много ми хареса, имам чувството, че сега ви познавам по-добре. Разкажете ми какво стана по-нататък или за други неща от живота си, ако искате.
	Приятелски:
@	Амели Нотомб
@@	Париж, 26 февруари 2009
C$
C>
	Скъпа Амели Нотомб,
	В армията изкарваме скромна заплата. С нея си купувах книги и по случайност попаднах на вашия първи роман, преведен на английски — _The Stranger Next Door_*. Хареса ми. Намерих всичко, написано от вас. Трудно е да се обясни, но вашите книги ми говорят.
	[* Българско заглавие „Живак“, ИК „Колибри“, 2009. — Б.р.]
	Ако ме познавахте по-добре, щяхте да разберете това. Здравето ми се влошава, уморен съм.
	Искрено ваш:
@	Мелвин Мапъл
@@	Багдад, 2 март 2009
C$
	Това писмо ме разтревожи. Представях си неизброимите причини да се разболееш в Ирак — военната употреба на отровни вещества, стреса, раните от боевете. Бях поискала от войника да ми разкаже повече за себе си, но нямах намерение чак да го умолявам. Може би неговото здравословно състояние му беше попречило да го направи? Почувствах, че нещо друго го е накарало да се въздържи. Не знаех как да реагирам и затова не отговорих. И добре направих. Получих ново писмо.


	Скъпа Амели Нотомб,
	По-добре съм и намирам сили да ви пиша. Трябва да ви обясня нещо — страдам от проблем, който е все по-разпространен сред американците, изпратени в Ирак. От началото на военната намеса през март 2003-та броят на болните се удвои и не спира да расте. При президентството на Буш криехме тази патология — смяташе се, че би навредила на авторитета на американската армия. Откакто дойде Обама, вестниците започнаха да говорят за нас, но едва-едва. Ако си представяте някоя венерическа болест, грешите.
	Аз съм дебел. Това не е в природата ми. Докато бях дете и юноша, всичко беше нормално. Като пораснах, станах по-слаб, защото бях беден. Влязох в армията през 1999-а и бързо напълнях, но не драстично. Бях просто един огладнял скелет, който най-после имаше възможност да яде. За една година достигнах нормалното за един мускулест войник тегло — 80 килограма. Поддържах се с лекота така до началото на войната. През март 2003-та бях в първите части, изпратени в Ирак. Там проблемите веднага започнаха. За първи път участвах в истински битки със снаряди, танкове, с тела, разкъсвани на крачка разстояние, и с убити от мен хора. Открих ужаса. Има смели хора, които го понасят добре, аз не съм от тях. На някои от това им се нарушава апетитът, но повечето имат обратна реакция, като мен. Връщаме се от бой шокирани, учудени, че сме останали живи, ужасени и първото нещо, което правим, след като свалим мръсните си панталони, е да се нахвърлим на храната. По-точно, започваме с бира — още нещо, свързано с теглото. Изпиваме по една-две и се захващаме с по-сериозната част. Хамбургери, пържени картофи, _peanut butter and jelly_, _sandwiches_, _apple pie_, _brownies_, сладолед — колкото ти душа иска. Започва се. Невероятно е колко много може да погълне човек. Като полудели сме. Нещо се е прекършило в нас. Не може да се каже, че обичаме да ядем по този начин, но то е по-силно от нас, можем да се унищожим с храна, а може би точно това търсим. Някои нарочно повръщат. Аз опитах, но все не успявах. Бих искал да мога да повръщам. Толкова много страдаме от тези изпълнени до пръсване кореми. Кълнем се, че повече никога няма да си причиняваме тази болка, но на другия ден пак отиваме на бой и виждаме още по-големи ужаси от предния път, не може да се свикне, имаме чудовищни колики, докато стреляме и тичаме, ще ни се кошмарът да свърши. Тези, които се връщат от бой, са празни отвътре. И отново бира и плюскане. Постепенно стомахът толкова се разширява, че вече не боли. Тези, които са повръщали, вече не повръщат. Дебелеем като свине. Всяка седмица искаме следващия размер униформа. Това ни разстройва, но никой не може да промени нещата. Сякаш тези тела не са наши, а чужди. Сякаш храната отива в корема на непознат човек. Затова я чувстваме все по-слабо. И увеличаваме количеството. Това, което изпитваме, не е удоволствие, а ужасяваща утеха.
	Познавам удоволствието, тук няма такова нещо. Удоволствието е велика работа. Например да правиш любов. Това повече никога няма да ми се случи. Първо, защото никой няма да иска да бъде с мен. Второ, защото съм станал неспособен на това. Как човек да помръдне, макар и малко, едно тяло от 180 кила? Представяте ли си, откакто съм в Ирак, съм наддал 100 кила! По 17 на година. И това още не е краят. Остават ми 18 месеца, достатъчни да напълнея с още 30 килограма. Ако въобще с връщането вкъщи спра да пълнея. Като много други американски войници и аз съм булимик, който не може да повръща. При това положение не виждам никакви перспективи за отслабване.
	Сто кила се равняват на един огромен човек. Откакто съм в Багдад, съм нараснал с един огромен човек. И понеже това ми се случи в Ирак, наричам го Шехеразада. Не е много любезно по отношение на истинската Шехеразада, която трябва да е била стройно създание. Но предпочитам да идентифицирам стоте си допълнителни кила с един човек, вместо с двама, и по-скоро с жена, отколкото с мъж, сигурно защото съм хетеросексуален. А и Шехеразада ми допада. Тя ми говори по цели нощи. Знае, че вече не мога да правя любов, и затова я замества с очарователни истории. Поверявам ви моята тайна — успявам да понеса моята дебелина благодарение на тази измислена Шехеразада. Ако приятелите ми знаеха, че съм дал на тлъстината си име на жена, можете да си представите какво щеше да бъде. Но знам, че вие няма да ме съдите. В книгите ви има немалко дебели и вие никога не ги описвате като хора без достойнство. Освен това много от героите ви си измислят странни легенди, за да продължат да живеят. Като моята Шехеразада.
	Имам чувството, че тя пише писмото, не мога да я спра. През живота си не съм писал такова дълго послание, което доказва, че го пише тя. Изпитвам ужас от дебелината си, но обичам Шехеразада. Нощем, когато теглото ми притиска гърдите ми, си представям, че това не съм аз, а някоя хубава млада жена, излегната върху мен. Когато се отдам напълно на тази илюзия, чувам нежния й женски глас, който шепти в ухото ми неописуемо хубави неща. Тогава дебелите ми ръце обгръщат тази плът и заблуждението е толкова силно, че не усещам мазнината си, а сякаш докосвам сладка влюбена жена. Повярвайте ми, в тези моменти съм щастлив. Или по-точно — ние сме щастливи, тя и аз, така както само влюбените могат да бъдат щастливи.
	Знам, че поемам голям риск. Човек може да умре от затлъстяване и това сигурно ще ми се случи, защото имам намерение още да пълнея. Но ако Шехеразада ме желае до края, ще умра щастлив. Ето, двамата с Шехеразада искахме да ви разкажем това.
	Искрено ваш:
@	Мелвин Мапъл
@@	Багдад, 5 март, 2009


C>
	Скъпи Мелвин Мапъл,
	Благодаря ви за вашето изумително писмо, което чета и препрочитам объркана и възхитена. Това, което споделяте с мен, е покъртително. Колкото повече мисля, толкова по-възмутена, поразена и слисана се чувствам. Мога ли да ви помоля двамата с Шехеразада да ми разкажете още за вашата история? Никога не бях чела подобно нещо.
	Приятелски:
@	Амели Нотомб
@@	Париж, 10 март 2009
C$


>
	Трескаво очаквах следващото послание на Мелвин. Постоянно ме нападаха невероятни видения: разгромени иракци, експлозии, които разцепват черепа ми, американски войници, които не спират грозно да плюскат, докато не възпроизведат военните действия в коремите си. Виждах как с неизбежното преминаване към по-голям размер дебелината печели все повече позиции, виждах как фронтът на мазнината се премества по картата. Армията на Съединените щати ми се явяваше в непрекъснато подпухващ образ на гигантска ларва, която поглъща неясно очертани вещества — може би иракски жертви. Понякога виждах нещо като тяло, доколкото може да се нарече така тази изобилна тлъстина. На английски _corpse_ означава „труп“. Във френския език това е само едно от значенията на думата. Живо ли е дебелото тяло? Единственото доказателство за това е, че то дебелее още повече. Такава е логиката на затлъстяването.
	После ми се привиждаше някой, който можеше да е Мелвин Мапъл и който се задушаваше през нощта в леглото си. Изчислявах, че около половината от стоте допълнителни кила сигурно бе разположена по корема и гърдите му. Петдесет килограма беше най-вероятното тегло на Шехеразада, така че вярвах в съществуването на излегналата се върху сърцето му любовница. Виждах също идилията, интимното общуване, появата на любовта там, където най-малко може да бъде очаквана. През шестте години война бяха изминали повече от хиляда и една нощи.
	От Паскал насам знаем, че „човекът не е нито ангел, нито животно… и че колкото повече се стреми да се уподоби на ангел, толкова повече се превръща в животно“. Мелвин Мапъл добавяше своята версия — който иска да прилича на животно, се превръща в ангел. Вярно, че в историята му нямаше само ангелски детайли, далеч не. Но мощта на илюзията, която позволяваше на моя кореспондент да преживее непоносимото, будеше респект.
	На Салона на книгата в Париж сред хората, дошли за автограф, имаше и едно дебело момиче. Писмото на Мелвин до такава степен ме бе обсебило, че девойката ми се видя крехка и обхваната в прегръдката на някой Ромео, добавен към нейното тяло.
C>
	Скъпа Амели Нотомб,
	Вашето отношение ме трогва. Надявам се все пак, че не преувеличавате лиризма на моя случай. Знаете ли, въпреки че Обама е президент, войната не е свършила. Това ще стане само когато отсрещният лагер реши. Докато сме тук, ние оставаме в опасност. Разбира се, няма ги вече тези атаки, които ме направиха булимик. Но всяко излизане ни превръща в мишена и сред нас все още има много убити. Тук не ни обичат и сигурно има защо.
	Дебелите като мен винаги са на предна линия. Няма нужда да ви обяснявам защо, то се вижда с просто око — дебелият е най-добрият човешки щит. Докато едно нормално тяло може да предпази само един човек, моето предпазва двама или трима. Освен това ние служим като гръмоотводи — иракците са толкова изгладнели, че нашата тлъстина ги обижда, затова искат първо нас да премахнат.
	Убеден съм, че и американските ни началници искат същото. Затова дебелите със сигурност ще останат тук до последния ден, определен от Обама, и така ще се увеличат шансовете за нашето изтребление. След всеки конфликт сме виждали как в Съединените щати се завръщат войници, страдащи от ужасни патологии, които причиняват угризения на цялата страна. Спецификата на тези здравословни проблеми обаче беше такава, че населението можеше да ги припише на онова, което във войната не се поддава на обяснение.
	Докато надебеляването не е нещо странно в Америка, то просто е комично. Въпреки че е заболяване, обикновените хора рядко го възприемат така и смятат дебелия човек за здравеняк. Армията на САЩ може да понесе всичко друго, но не и да бъде окарикатурявана. „Страдали сте? Не се забелязва!“, или „Какво друго сте правили в Ирак, освен да ядете?“, са реакциите, които ще предизвикаме. Ще имаме реален проблем с общественото мнение. Американската армия задължително трябва да поддържа образа на мъжествения, силен и смел войник. А затлъстяването, което ни обременява с огромни гърди и задници, създава по-скоро женствен образ на мекушавост и боязън.
	Ефрейторите се опитаха да ни наложат диета. Невъзможно — от лакомия сме способни на всичко. Храната е като всяка друга дрога, само дето поничките се набавят по-лесно от кокаина. По време на забраната да се храним напълняхме още повече. Когато я вдигнаха, напълняването ни подхвана нормалния си ритъм.
	Да, дрога — съвременната война не може да бъде понесена без наркотици. Във Виетнам нашите войници са пушили опиум, но той предизвиква далеч по-слаба зависимост от моята към сандвичите с пастърма. Когато нашите момчета от 60-те и 70-те години се прибрали по домовете, никой от тях не продължил с опиума, защото е трудно да си го набавиш в САЩ. Когато ние се приберем, как ще можем да се откажем от вездесъщата _junk-food_? Ако тук ни бяха раздавали опиум, сега нямаше да сме така дебели. От всички дроги храната е най-вредната и поражда най-голяма зависимост.
	Казват, че трябва да се яде, за да се живее. Ние пък ядем, за да умрем. Това е единственото самоубийство, което имаме под ръка. Почти не изглеждаме като хора, толкова сме огромни, а всъщност булимията порази най-свестните от нас. Има момчета, които приеха ужасите на войната, без да изпаднат в каквото и да е патологично състояние. Не им се възхищавам. Те не са смели, просто им липсва чувствителност.
	В Ирак нямаше оръжия за масово унищожение. Дори и да е имало съмнения по въпроса, днес вече е ясно. Следователно този конфликт е скандално несправедлив. Не искам да се оправдавам. Въпреки че не съм толкова виновен, колкото Джордж Буш и неговата банда, все пак нося известна отговорност. Участвах в този ужас, убивах войници, убивах цивилни. Хвърлях бомби в жилища, където имаше жени и деца.
	Понякога си казвам, че Шехеразада е една от тези иракски жени, които съм убил, без да ги видя. Не търся метафората, но смятам, че трябва да понеса тежестта на моето престъпление. Късметлия съм, защото Шехеразада, въпреки че има хиляди причини да ме мрази, нощем ме обича. Иди че разбери — мразя тлъстината си, която ме измъчва по цял ден, но в нея живее Шехеразада, която след боя ми дава любов. Дали знае тя, че навярно съм нейният убиец? Шепнел съм й го в отговор понякога, когато ми се е обяснявала в любов. Но то, изглежда, не я тревожи. Любовта е мистерия.
	Ненавиждам Багдад. Но не ми се иска особено да се прибера в Балтимор. Не съм казал на нашите, че съм напълнял със сто кила, ужасявам се от реакцията им. Неспособен съм да пазя диета. Не искам да загубя Шехеразада. Да отслабна, означава да я убия за втори път. Ако наказанието ми за тази война е да нося моята жертва като свръхтегло, приемам го. Първо, защото е справедливо, и второ, защото по някакъв необясним начин ми дарява щастие. Нямам никаква склонност към мазохизъм, не става дума за това.
	В Америка, по времето, когато бях слаб, имах доста връзки с жени. Те ми даваха много, не мога да се оплача. Понякога дори се влюбвах. Както всеки знае, да правиш любов с тази, която обичаш, е върхът на земното щастие. Обаче това, което изживявам с Шехеразада, е още по-хубаво. Дали защото тя споделя по толкова конкретен начин интимния ми свят? Или просто защото е тя?
	Ако животът ми се състоеше само от нощи, щях да съм най-щастливият човек на земята. Уви, има и дни и те ме смазват в буквалния смисъл на думата. Налага се да мъкна това тяло навсякъде, такава е голготата на дебелите. За разлика от робите, които са градили пирамидите, аз не мога да оставя товара си нито за миг. Ужасно ми липсва простата радост да вървя с лека крачка, без да се чувствам премазан. Ще ми се да изкрещя на нормалните хора да се възползват от невероятната привилегия, която дори не осъзнават — да можеш да подскачаш, да се придвижваш безгрижно, да се наслаждаваш на танца на най-обикновените движения. Като си помисля само, че някои отказват да отидат пеш на пазар или да вървят десет минути до станцията на метрото!
	Но най-страшното е презрението. Спасява ме единствено това, че не само аз съм дебел. Солидарността на другите като мен ме предпазва от пълното рухване. Няма по-голямо страдание от това, което причиняват погледите, подмятанията и подигравките. Не знам как съм се отнасял преди към лоените топки, които съм срещал — дали съм се държал с тях като мръсник? И то със спокойното съзнание, че дебелият си е дебел и така му се пада, че човек неслучайно надебелява, така че трябва да си плати, защото не е невинен.
	Истина е, не съм невинен. Нито морално, нито физически. Извършвал съм военни престъпления, плюскал съм като чудовище. Но сред тези тук, които си позволяват да ме съдят, никой не струва повече от мен. Редовете ни са изпълнени с убийци от моя вид. А това, че не са напълнели, показва, че грешките не им тежат на съвестта. Те са по-лоши от мен.
	Когато моите другари и аз плюскаме, слабите войници ни крещят: „По дяволите, момчета, престанете! Гади ни се, като гледаме как набивате!“. Не им отвръщаме нищо, но помежду си разговаряме. Всъщност на нас ни се гади от това, че те се хранят нормално, без избиването на цивилни да е променило с нещо живота им, без ни най-малко да са травматизирани от това. Някои ги защитават, като смятат, че те страдат тайно. Като че ли тайното страдание може да изкупи толкова явните им престъпления! Ние поне носим вината си видимо. Нашите угризения не са потайни. Те изразяват съпричастието ни към тези, които така тежко сме наскърбили.
	Самите ние ненавиждаме думата „дебели“ и помежду си се наричаме „саботьори“. Нашата тлъстина представлява прекрасен и зрелищен акт на саботаж. Ние струваме много на армията. Храната не е скъпа, но ние я поглъщаме в такива смайващи количества, че сметката трябва да е доста солена. Чудесно, нали плаща държавата. В един момент, след оплакване, постъпило в интендантството, началниците се опитаха да ни накарат да плащаме след повторна порция. За тяхно нещастие представиха сметката на нашия приятел Бозо — класически пример за свиреп гигант. Каква само физиономия направи той! Ако щете, вярвайте, но Бозо накара дежурния да изяде бележката и му каза: „Следващия път аз ще изям тебе!“. Повече никога не стана въпрос за плащане.
	Ние струваме скъпо и заради дрехите — налага се всеки месец да сменяме униформите, тъй като вече не се побираме в тях. Не можем да закопчаем нито панталона, нито ризата. Казват, че в армията заради нас е създаден нов размер — XXXXL. Доста се гордеем с това. Надявам се, че ще продължат с XXXXXL, защото ние нямаме намерение да спрем дотук. Между нас казано, ако бяха малко по-хитри, щяха да направят дрехи от еластан. Споделих това с отговорника по екипировката и ето какво ми обясни той: „Невъзможно. Еластанът е несъвместим с военния дух. Необходими са ни твърди дрехи от нееластичен плат. Еластанът е враг на армията“. Мислех, че сме във война с Ирак, оказа се, че се бием срещу латекса.
	Струваме скъпо и като здравеопазване. Когато човек е дебел, винаги страда от някакво заболяване. Повечето от нас са сърдечноболни и трябва да взимат лекарства за сърцето. И за високо кръвно налягане. Най-гадното беше, като решиха да ни оперират. Ама че история! Извикаха от Съединените щати някакъв хирург, прочут с поставянето на гастрични пръстени — притискат стомаха в нещо като скоба, за да не изпитваш глад. Но такова чудо не може да се постави, ако човек не е съгласен. Никой не се съгласи. Ние искаме да изпитваме глад! Плюскането е нашата дрога, нашият вентил за изпускане на парата, не искаме да го загубим. Да бяхте видели само физиономията на хирурга, като разбра, че няма кандидати! Тогава ефрейторите се хванаха за слабото звено във веригата — Иги, който явно беше по-комплексиран от останалите заради теглото си. Започнаха да го тормозят, да му показват негови снимки. „Виж колко хубав беше преди, Иги, когато беше слаб! Какво ще каже приятелката ти, като се върнеш вкъщи? Тя няма вече да те харесва!“ Иги се поддаде и го оперираха. Получи се, отслабна страхотно. Само че прочутият хирург, сърдит, че бездейства, си замина за Флорида. Малко след това пръстенът нещо се скапа, измести се и трябваше да оперират Иги по спешност. Военните хирурзи не се справиха и нещастникът умря. Било е неизбежно, само специалист по тези операции е можел да се справи. Трябвало е да извикат онзи от Флорида, но и да го бяха направили, той нямаше да успее да дойде навреме. Семейството на Иги заведе дело срещу американската армия и го спечели съвсем лесно. Държавата даде на родителите колосална сума.
	Така че струваме скъпо и заради съдебните разноски. Историята с Иги ни даде някои идеи. Все пак ние сме дебели заради Джордж Буш. Познавам много войници, които ще заведат дела, като се върнат в родината. Не съм сред тях. Предпочитам да си нямам работа с онези там. Те са престъпници, изпратили са на смърт хиляди невинни и са съсипали живота на оцелелите.
	Искам да им навредя колкото може повече. За жалост съм доста безопасен и най-добре саботирам системата, като плюскам. Проблемът е в това, че действам като камикадзе — по-скоро се самоунищожавам, отколкото да постигам целта си.
	Все пак съм доста горд с последната си победа — вече не мога да вляза в никой танк. Отворът е прекалено тесен. Впрочем винаги съм се ужасявал от тези машини, в които те хваща клаустрофобия и които не предпазват така добре, както изглежда на пръв поглед.
	Видяхте ли какво дълго писмо стана. Не мога да повярвам, че написах всичко това. Явно съм имал нужда. Надявам се да не ви дойде много.
	Искрено ваш:
@	Мелвин Мапъл
@@	Багдад, 17 март 2009
C$


>
	Обикновено не изпадам във възторг от дългите писма. По принцип те са най-безинтересните. От 16 години насам пощата ми е толкова обемиста, че съм си изградила инстинктивна и базирана на опита теория на епистоларното изкуство. И така, най-хубавите писма никога не са по-дълги от два листа, формат А4, изписани от двете страни (любовта към горите подтиква към опистография*, а тези, които се борят за старите правила на куртоазията, имат неуместни приоритети). Това не е странно — би било признак на неуважение да си въобразиш, че имаш да казваш много повече, а неуважението не те прави интересен. Вярно е, че Мадам дьо Севинье е казала: „Простете ми, нямам време да пиша кратко“. Но тя не може да послужи за илюстрация на моята теория — нейните писания винаги са увлекателни.
	[* Писане от двете страни на листа. — Б.р.]
	Макар и много различен от Мадам дьо Севинье, Мелвин Мапъл също ме опроверга. Писмата му не ми се струваха дълги, защото напълно ме поглъщаха. Чувстваше се, че са писани под натиска на върховна потребност, а тя е най-добрата муза. Не можех да направя друго, освен да отговоря веднага, противно на навиците си.
C>
	Скъпи Мелвин Мапъл,
	Благодаря за писмото ви, което още повече разпалва моя интерес. Не се безпокойте, не ми идва много, всъщност винаги ми се струва недостатъчно.
	Да, вашата булимия и тази на приятелите ви е акт на саботаж. Вече сме чували девиза: „Правете любов, а не война“. Вашият е: „Пирувайте, вместо да воювате!“. Безкрайно похвално. Но осъзнавам риска, на който сте изложени, и ви моля да се пазите, доколкото е възможно.
	Приятелски:
@	Амели Нотомб
@	Париж, 24 март 2009
C$
C>
	Скъпа Амели Нотомб,
	Писмото ви идва в подходящ момент. Настроението ми е под нулата. Вчера се спречкахме със слабите от контингента. Беше по време на вечеря. Ние, дебелите, имаме навика да се храним заедно — това ни позволява да плюскаме без притеснение и да не трябва да търпим обидни погледи и забележки. Когато някой от нас надмине останалите по погълнати количества, ние го поздравяваме и възхваляваме с думите: _That’s the spirit, man!_* Тази фраза, която сами измислихме, винаги много ни разсмива, не е ясно защо.
	[* Ето това е дух, човече (англ.). — Б.р.]
	Снощи, сигурно защото няма боеве напоследък, останалите дойдоха на нашата маса и започнаха да се заяждат.
	— Е, как я карате, лоени топки?
	Понеже нещата започнаха безобидно, ние не се притеснихме и отговорихме с обичайните баналности.
	— Как е възможно да имате нужда от такива количества, след като сте огромни? Нямате ли си достатъчно резерви?
	— Нали трябва да си храним килограмите — каза Плъмпи.
	— На мене ми се повръща, като ви гледам — подхвърли един кльощав.
	— Ами не ни гледай тогава — отговорих аз.
	— Няма как! Вие заемате цялото зрително поле. Иска ни се да виждаме други неща, но все се намира някоя купчина мас да закрие гледката.
	Разсмяхме се.
	— Смешно ли ви е?
	— Да. Правите смешки и ние се смеем.
	— Всъщност май ви е забавно, че крадете храната на армията.
	— Нищо не крадем. Сам виждаш — ядем пред всички, без да се крием.
	— Мда. Това не означава, че не е кражба. Всеки от вас изяжда десет наши порции.
	— Никой не ви пречи да ядете повече.
	— Не ни се яде повече.
	— Къде е проблемът тогава?
	— Ограбвате армията. Значи ограбвате Америка.
	— Нищо й няма на Америка.
	— Има толкова хора, които умират от глад в родината.
	— Не сме виновни ние.
	— Откъде знаете? Точно заради крадци и използвачи като вас у нас има бедстващи.
	— Не. Виновни са много по-високопоставени крадци.
	— Значи признавате, че крадете.
	— Не сме казали такова нещо.
	После нещата се ускориха.
	Първи стана Бозо и удари един хърбав. Опитах се да му попреча.
	— Нали виждаш, че точно това иска!
	— Ще го получи тогава!
	— Не! Ще те изпратят в дупката.
	— Никой няма да ме вкара там.
	— Ще трябва да разширят вратата — изкрещя дребосъкът.
	Не можах да удържа Бозо. Започна бой. На пръв поглед дебелите имат очевидни предимства. С нашата телесна маса събаряме всекиго. Но слабото ни място е падането, защото ни е трудно да се изправим. Другите добре знаеха това. Те се вкопчваха в глезените ни, препъваха ни или се търкаляха като бутилки в краката ни. Отидохме да спасим Плъмпи и да изтръгнем от тялото му дребосъците, които го бяха накачили като бълхи. Един от готвачите влезе с тава боб с месо. Дребосъкът я изтръгна от ръцете му и със смях изля врялото ястие върху главата на Плъмпи. „Гладен ли си? Яж!“ Нещастникът се разкрещя. Готвачът извика висшестоящите, които дойдоха да въведат ред. Това успокои топката. Но бедният Плъмпи е с изгаряне втора степен на лицето. Мръсници!
	Имаше наказания. Не само за кльощавите. Проведоха нещо като процес и колкото и да обяснявахме, че сме били провокирани, не можахме да се измъкнем. Някакъв тип даже нас нарече крачещи провокации, заради размерите ни. Шефовете не възразиха. Чувствахме, че и те мислят така.
	Бозо получи същото наказание като оня, който обезобрази Плъмпи — три дена арест. Той се развика:
	— Значи трябва да се оставя да ме обиждат?
	— Не трябва да се прибягва до физическа разправа.
	— Но той точно това целеше!
	— Хващате се за думите.
	Това, което никой не каза на процеса, но всички почувствахме, беше колко много ни мразят. Ако леко закръглените предизвикват симпатия, то дебелите са мразени, така е. Истина е, че не сме хубави. Внимателно съм разглеждал себе си и другите — най-лошото не е тялото, а лицето. Дебелината му придава противно изражение — едновременно преситено, плачливо, тревожно и глупаво. Как да ни харесат?
	След това пародийно правораздаване настроението ни рязко спадна. Докато пиехме млечен шейк в кафенето, дойде готвачът, който беше донесъл врялата тава. Той споделяше нашето възмущение, тревожеше се за Плъмпи. За първи път някой слаб да е на наша страна. Осмелих се да заговоря откровено. Казах му, че ако плюскаме така, то е вид протест срещу насилието, в което сме въвлечени.
	— Обратното няма ли да е по-хитро? — предложи той.
	— Какво искаш да кажеш? — попитах.
	— Гладната стачка ще направи по-силно впечатление и всички ще ви уважават.
	Спогледахме се стъписани.
	— Даваш ли си сметка на кого го казваш? — казах аз.
	— Всеки може да прави гладна стачка — отговори простодушно той.
	— Първо, не смятам, че всеки може да гладува. Особено пък ние. Ти мислиш, че имаме големи запаси. Истината е, че сме най-жалките наркомани на света. Голямото количество храна е дрога, по-страшна от хероина. Плюскането е гаранция за блаженство, имаме страхотни усещания, неописуеми мисли. Гладната стачка би означавала тежка дезинтоксикация, като тази, на която са подложени лекуваните хероиномани. Карцерът няма да ни спаси, ще трябват усмирителни ризи. Но едва ли има такъв голям размер.
	— Ганди нали така… — започна готвачът.
	— Спри. Знаеш ли каква е вероятността Бозо да се превърне в Ганди? Нулева. Същото се отнася за мен и моите приятели. Отвратително е да се иска от нас да бъдем светци. Ти нямаш намерение да ставаш светец, нали? Защо тогава го очакваш от нас?
	— Не знам, просто търся някакво разрешение за вас.
	— И както винаги, хората като теб го намират в усилието да надхвърлим възможностите си. На дебелите само това предлагат. А затлъстяването е болест. Когато някой е болен от рак, не му предлагат да надмине себе си. Да, знам, че сравнението е неуместно. Ако тежим по 180 кила, то е по наша вина. Да не сме яли като свине. Раково болните са жертви, ние — не. Сами сме се докарали дотук, грешни сме. Значи трябва да изкупим вината си с някакво свято действие.
	— Не съм казал това.
	— Все едно че си го казал.
	— По дяволите, момчета, аз съм на ваша страна.
	Знам. Това е най-ужасното, даже нашите приятели не ни разбират. Затлъстяването не може да бъде споделено.
	В този момент си помислих за вас. Може да е илюзия, породена от кореспонденцията ни, но имам чувството, че ме разбирате. Знам, че и вие сте страдали от хранителни проблеми, макар и съвсем различни. Или може би защото сте писател. Човек си представя, навярно наивно, че писателите имат достъп до душата на другите, до нещата, които самите те не са преживели. Това ме порази в „Хладнокръвно“ на Труман Капоти — чувството, че авторът познава отблизо всеки герой, дори и второстепенните. Бих искал да ме познавате така. Несъмнено желанието ми е абсурдно, свързано е с презрението, което търпя и от което страдам. Трябва ми човешко същество, което е извън всичко това, но в същото време е близко до мен — писателите са такива, нали?
	Ще кажете, че има и други писатели, пък и английският не е вашият роден език. Знам. Но ме влече към вас, нищо не мога да направя. Прехвърлих имената на всички живи писатели. Разбира се, бях прочел една статия, в която казвате, че отговаряте на всички писма, което не е често срещано. Но, кълна ви се, не заради това ви пиша. Просто сякаш с вас всичко става възможно. Трудно ми е да обясня.
	Успокойте се, не ви вземам за психиатър. Тук има доста такива. Опитах някои от тях. Говорите им 45 минути и след пълно мълчание те ви предписват прозак. Отказвам да се тъпча с това нещо. Нямам нищо против психиатрите, но тези, които работят в американската армия, не ме предразполагат. От вас очаквам нещо друго.
	Искам да съществувам за вас. Прекалявам ли? Не знам. Ако е така, простете ми. Но това е най-истинското нещо, което мога да ви кажа — искам да съществувам за вас.
	Искрено ваш:
@	Мелвин Мапъл
@@	Багдад, 31 март 2009
C$


>
	Мелвин далеч не бе първият, който искаше да съществува за мен и да чувства, че с мен всичко е възможно. Но все пак това рядко бе назовавано с такава простота и яснота.
	Не знам точно какъв ефект предизвикват у мен подобни писма — някаква смес от вълнение и тревога. Ако трябва да сравня такива думи с подарък, то е като да ти подарят куче. Трогнат си от животното, но си мислиш, че ще трябва да се грижиш за него и че не си искал нищо подобно. Обаче кучето е пред теб с добрите си очи, казваш си, че то не е виновно, че ще му даваш остатъци от храна и че няма да е трудно. Трагична грешка. И неизбежна.
	Не сравнявам Мелвин Мапъл с куче, само неговите изявления ми навяват такива асоциации. Има такива коварни фрази кучета.
C>
	Скъпи Мелвин Мапъл,
	Вашето писмо ме трогна. Вие съществувате за мен, не се съмнявайте в това. „Хладнокръвно“ е истински шедьовър. Със сигурност нямам силата на Труман Капоти, но наистина имам чувството, че ви познавам.
	Историята за сбиването с последиците от нея е ужасна и несправедлива. Мисля, че знам какво изпитвате. От вас изискват сила на духа, на каквато другите са неспособни, като че ли трябва да искате прошка за вашата пълнота. Кажете на Плъмпи, че мисля за него.
	Не знам дали с мен всичко е възможно, не разбирам какво може да означава това. Знам, че съществувате за мен.
	Приятелски:
@	Амели Нотомб
@@	Париж, 6 април 2009
C$
	Докато пусках това писмо, си мислех, че предпазливостта никога не е била силната ми страна.
C>
	Скъпа Амели Нотомб,
	Простете, последното ми писмо беше доста непохватно. Сигурно ви се е видяло странно да прочетете, че всичко е възможно с вас. Не беше казано в непочтен смисъл. Никога не съм можел да изразявам чувствата си, патил съм си от това. Благодаря ви, че ми пишете, че съществувам за вас. Това е много важно за мен.
	Вижте, живея гаден живот тук. Ако съществувам за вас, то е, сякаш имам друг живот другаде, друг живот в мислите ви. Не че искам да си ме представяте — не знам каква форма придобиват мислите ви за мен. Аз съм просто информация в мозъка ви и така преставам да бъда само това, което съм в Багдад. Утешително е.
	Писмото ви е от 6-и април. В _New York Times_ от предния ден прочетох статията ви за посещението на президента Обама у вас. Странно, че са ви избрали да представлявате Франция, след като сте белгийка. Бях впечатлен от подписа ви във вестника. Показах го на приятелите си и те казаха: „Това ли е тази, с която си пишеш?“. Почувствах се горд. Много ми хареса вашата статия. Това, което сте написали за президента Саркози, е наистина забавно.
	На 7-и април английските войници започнаха да се изнасят. Не ги познавахме. Тежко ни е, като гледаме как бързо се уредиха нещата за тях. Вярно е, че ние, американците, сме по-многобройни. Но какво правим тук? Понякога си мисля, че напълнях толкова в Ирак, за да имам някакво занимание. Звучи цинично. Разбира се, че направихме много в тази страна: убихме много хора, разрушихме доста инфраструктура и т.н. Участвах в това и ми останаха ужасни спомени. Виновен съм, не се опитвам да се измъквам. Но имам чувството, че това не съм аз. Изпитвам угризения, срам, всичко, за което се сещате, но не и чувството, че съм аз.
	Откъде идва удовлетворението, че си постигнал нещо? На 25 години си бях построил колиба в гората, в Пенсилвания, и често спях там. Колибата беше мое дело и се чувствах свързан с нея. По същия начин се чувствам свързан с моята тлъстина. Може би тлъстината е начинът, който съм намерил, за да вградя в тялото си това зло, което върша и което не чувствам. Сложно е.
	Все едно, тази дебелина се превърна в мое творение. Продължавам пламенно да го усъвършенствам. Ям като луд. Понякога си мисля, че ако общувам нормално с вас, то е, защото никога не сте ме виждали и особено защото никога не сте ме виждали да плюскам.
	Докато беше жив, Иги твърдеше, че е напълнял, за да изгради бариера между себе си и света. За него трябва да е било така. Когато бариерата му изчезна, той умря. Всеки от нас си има своя теория за тлъстината си. Бозо казва, че неговата е лоша и поради тази причина иска да натрупа колкото може повече. Разбирам какво има предвид. Просто дразним останалите, като им натрапваме нашата дебелина. Плъмпи мисли, че размерите му го връщат в бебешката възраст. Той така го усеща. Никой не смее да му каже, че не може да съществува толкова противно бебе.
	При мен е съвсем различно. Като казвам, че тлъстината ми е мое творение, то не е, за да остроумнича. Сигурно бихте могли да ме разберете. Какво представлява творбата? Не се знае. Посвещаваме й се, но тя си остава загадка за нас. Но дотук с приликите между двама ни. Защото вашите творби са нещо ценено, с което основателно можете да се гордеете. Докато в моята няма нищо артистично. И все пак тя има смисъл. Не съм я създавал нарочно, няма предумисъл, може дори да се каже, че съм я създал неволно. Но понякога ми се случва, докато ям като ненормален, да изпитам ентусиазма на съзиданието.
	Когато се тегля, ме е страх и срам, защото знам, че ужасяващата цифра е станала още по-страшна. При все това с всяка нова присъда на кантара, всеки път когато надхвърлям още по-невъзможен праг, макар и стъписан, се впечатлявам от себе си — ето на какво съм способен. Разрастването ми няма граници. И няма причина да спре. Докъде мога да се покача? Казвам „покача“ заради цифрата, иначе се разраствам повече настрани, отколкото нагоре. „Разплувам се“ сигурно е най-точният глагол. Ставам все по-обемист, сякаш Вселената е започнала да се разширява вътре в мен при идването ми в Ирак.
	Понякога, след като се нахраня, когато се свличам на някой стол (наложи се да поръчат столове от стомана, която не се деформира), оставам за кратко насаме с мислите си и си казвам: „Ето, в момента пълнея. Търбухът ми започва да действа“. Възхитителна е представата за трансформацията на храната в мастна тъкан. Тялото е страхотна машина. Съжалявам, че не усещам момента, в който се образуват липидите, интересно би било.
	Те ме изгледаха, сякаш съм полудял.
	Опитах се да поговоря с другарите ми за това, но то им се струва неприлично. „Като ви отвращава дебелината ви, престанете да ядете“, им казвам. „Хайде, и ти ли започваш!“, ми отговарят те. „Разбира се, че не, продължавам аз, но след като нямаме избор, защо да не пълнеем в жизнерадостна любознателност? Това е експеримент, не мислите ли?“ Те ме изгледаха сякаш съм полудял.
	Вие по-добре от тях можете да ме разберете, въпреки че творите съзнателно, с достойнство, в нещо като мисловен транс. Разбира се, вие препрочитате написаното от вас с вълнение, което аз трудно бих изпитал, като си гледам корема, но и вие имате, сигурен съм, чувството, че делото ви се изплъзва от контрола ви. И при мен е така.
	Когато имам куража да се погледна гол в огледалото, се насилвам да преодолея ужаса, който ми внушава моето отражение, и си мисля: „Това съм аз — едновременно това, което съм, и това, което правя. Никой друг не може да се похвали с такова постижение. Наистина ли съвсем сам постигнах всичко това? Не е възможно“.
	Доколкото знам, вие пишете 65-ия си роман. Наистина книгите ви не са дебели, но въпреки това сигурно и вие си мислите, като ги гледате, че не е възможно да сте ги създали съвсем сама. Още повече че това не е краят, че ще продължавате да пишете.
	Надявам се, че не ме мислите за откачен или за невъзпитан.
	Искрено ваш:
@	Мелвин Мапъл
@@	Багдад, 11 април 2009
C$
	Признавам си, трогнах се от това, което ми пишеше за моята статия в _New York Times_. _Vanitas vanitatum sed omnia vanitas._* Що се отнася до останалото, въпреки че разбирах неговите размишления, бях леко смутена от идеята му да сравни моите деца от хартия и мастило с неговата мас. Гордостта ми с възмущение нареждаше, че аз пиша в лишения и глад, като събирам последните си сили, за да изпълня успешно този върховен акт, и че в сравнение с това дебелеенето, колкото и да е мащабно, със сигурност не е така мъчително.
	[* Суета на суетите, всичко е суета (лат.). — Б.р.]
	Но и дума не можеше да става да отговоря така неучтиво. Затова предпочетох да се хвана за нещо конкретно.
C>
	Скъпи Мелвин Мапъл,
	В момента пиша моята 66-а книга и съм силно впечатлена от уместното ви сравнение. Докато четях писмото ви, си мислех за авангардното съвременно изкуство боди арт.
	Познавах една студентка по изобразително изкуство, която бе решила да направи от собствената си анорексия своя дипломна работа. В процеса на отслабването си тя започна търпеливо да се фотографира в огледалото в банята си и да записва старателно все по-намаляващите цифри на теглото си; събра опадалите си коси, отбеляза датата, на която й спря менструацията и т.н. Невероятната й дипломна работа прие формата на списък, наречен „Моята анорексия“, и съдържаше само снимки, дати, цифри на теглото й, шепи коси и така до края, но не до смъртта й, а до страница 100, защото толкова трябваше да бъде обемът на дипломната работа. Тя едва намери сили да я защити пред своите преподаватели, които й дадоха най-високата оценка. После постъпи в клиника. Днес се чувства много по-добре, като не изключвам вероятността дипломната й работа да е допринесла за оздравяването й. Анорексичките имат нужда тяхното страдание да бъде не осъдено, а забелязано. Младото момиче беше намерило много изобретателен начин да го направи, като в същото време да реши и важния проблем с дипломирането.
	_Mutatis mutandis_* — вие можете да направите същото. Не знам дали досега сте фотографирали вашето пълнеене, но не е прекалено късно да започнете. Отбелязвайте цифрите и физическите и психически симптоми на развитието си. Сигурно имате снимка от времето, когато сте били слаб — ще можете да я сложите в началото. Ще продължите да пълнеете, така че снимките ще бъдат все по-впечатляващи. Забележете кои са частите от вашето тяло, където най-много пълнеете. Обаче не пренебрегвайте останалите зони, извън корема и гърдите, като ходилата например, защото сигурно номерът на обувките ви също се е увеличил.
	[* Като се направят необходимите промени (лат.), тоест по аналогия, като се вземе предвид разликата. — Б.р.]
	Мелвин, вие сте прав — вашата дебелина е творение. Намирате се в авангарда на модерното творчество. Трябва да го осъзнаете още сега, защото при вас и действията, и резултатите са еднакво вълнуващи. За да ви приемат големите творци в боди арта за един от тях, може би ще трябва да записвате и какво ядете. В дипломната работа на младото момиче тази част беше съвсем проста — всеки ден: нищо. При вас може това да се окаже отегчително, но не се отчайвайте. Мислете за творбата, която е смисълът на съществуването за артиста.
	Приятелски:
@	Амели Нотомб
@@	Париж, 21 април 2009
C$


>
	Докато пусках писмото, не знаех точно в какво състояние на духа се намирам. Бях неспособна да определя какво всъщност изразяваше писмото ми — сърдечна искреност или ирония. Изпитвах към Мелвин Мапъл уважение и симпатия, но той поставяше пред мен проблема, който имам със сто процента от хората, а именно — границата. Човек се запознава с някого лично или писмено. Първият етап се състои в това да се установи съществуването на другия — може да се случи този миг да е вълшебен. Тогава сме Робинзон и Петкан на плажа на острова, съзерцаваме се изумени, очаровани, че на този свят има и друг човек — хем различен, хем близък. Съществуваме дотолкова, доколкото другият го констатира, и изпадаме едва ли не в екстаз, когато той ни заговори. Наричаме този човек с невероятни имена, като приятел, любим, другар, колега, според случая. Истинска идилия. Редуването на отъждествяването с разграничаването („Той е като мен! Той е моята противоположност!“) ни превръща в прехласнати деца. Толкова сме опиянени, че не виждаме опасността, която се задава.
	И изведнъж другият се появява на входната врата. Изтрезнели внезапно, не знаем как да му кажем, че не сме го канили. Не че вече не го обичаме, но го обичаме като друг, като някой, който не сме ние. А ето че той се приближава, сякаш иска да ни погълне или да се претопи в нас.
	Знаем, че е наложително нещата да се изяснят. Има различни явни или скрити начини на действие. Във всички случаи не е лесна работа. Над две трети от връзките се провалят. Появяват се недоразумения, враждебност, мълчание, понякога омраза. И подлата мисъл, че ако приятелството е било истинско, е нямало да се стигне до това. Не е вярно. Кризата е неизбежна. Дори и истински да обожаваме другия, не сме готови да го настаним у себе си.
	Илюзия е да се смята, че писмената кореспонденция предпазва от това поражение. Не е така. Другите винаги успяват да пристигнат у вас и да ви се натрапят. Нямат брой моите кореспонденти, които ми казват, че правят като мен, че пишат като мен. Мелвин Мапъл беше намерил специален начин за отъждествяване.
	Хората са като държави. Прекрасно е, че има толкова много и че вечното движение на континентите довежда до срещи между непознати острови. Но ако тази тектоника блъсне чужда територия срещу вашия бряг, веднага се поражда враждебност. Има само две разрешения — войната или дипломацията.
	Склонна съм да давам предимство на второто. Но не бях сигурна, че последното ми писмо до Мелвин беше в тази гама. Въпреки това му го изпратих. Очаквах неговата реакция да ми подскаже що за послание съм му отправила.
	Словосъчетанието „дипломатическо писмо“ е тавтологично. „Дипломат“ произхожда от древногръцкото _diploma_ — лист хартия, сгънат на две. Дипломацията е започнала с кореспонденция. Писмото може наистина да бъде средство за любезно изразяване на нещата. От което се получава историческото взаимно проникване на двете практики — дипломатът често пише доста писма, а писмата често се отличават с дипломатически стил.
	Повече от което и да е писание писмото е предназначено за читател. Зачаках отговора с неясна тревога. Странно, но в нея нямаше нетърпение. Липсата на писмо щеше да е приемлива реакция.
	Уморена от моя френски живот, заминах да си почина една седмица в Белгия. За цели седем дни потънах в невероятния лукс на кръглата епистоларна нула. Излишъкът е толкова непоносим, колкото и недоимъкът. Познавам отлично и двете крайности и мисля, че предпочитам все пак излишъка, но това не го прави по-малко мъчителен. Липсата на писма, която беше участта на дългото ми юношество, създава впечатление за студ, отчуждение, поражда ужасното чувство, че си чумав. Излишъкът пък те хвърля в море, пълно с пирани, които искат да си откъснат парче от теб. Златната среда, която трябва да е много приятна, за мен е _terra incognita_.
	В подобна безизходица не намирам друго разрешение освен бягството. Добрата страна на нещата е, че можеш да изживееш щастие, непознато за останалите — радостта да не получаваш писма и опиянението да не ги пишеш.
	Докато изпитваш това много специално удоволствие, един тих демоничен глас неспирно ти говори в главата: „Ето че не отваряш писмо, което тежи цял тон, и не пишеш «Скъпи Еди-кой си», не поддържаш кореспонденция…“. Това вътрешно шушукане умножава насладата по петнайсет.
	Но и най-хубавите неща си имат край. На 29 април взех влака за Париж и на 30-и бях зад бюрото си, покрито с купища разнокалибрени пликове.
	Поех дълбоко дъх и седнах. Имам си метод за сблъсък с врага — започвам да разпределям писмата. Критерият е дали изпращачът ми е познат, или не. От познатите поставям вляво тези, които с удоволствие чета, а вдясно онези, които се очертават като досадни. Последната група е най-многобройна. Това трябва да е природен закон — желаното писмо е кратко, нежеланото — обемисто. Валидно е за всички удоволствия — най-изисканите ястия не изпълват чинията, големите вина се сервират пестеливо, прекрасните хора са фини, най-желани са срещите насаме.
	Това правило е толкова стабилно, че всеки опит да бъде нарушено е обречен на неуспех. Колко пъти съм предлагала на симпатични, но много бъбриви кореспонденти да не ми пишат повече от един лист, изписан от двете страни? Колко пъти съм им обяснявала, че така ми се представят по най-добрия начин?
	След две-три писма, в които те любезно спазват желанието ми, обемът неизбежно започва да нараства — отначало просто с една пощенска картичка, после с допълнителен лист и накрая се стига до добрите стари тестета, които превръщат писмата в пакет суха храна. Форматът, както и стилът, това е човекът. Изглежда, че нищо не може да се направи.
	Аз също нямам вина за това, че предпочитам кратките писма пред тези епистоларни гювечи. Обикновено започвам с последните, като само ги преглеждам отгоре-отгоре, колкото да разбера дали ще повърна, или не. Запазвам за накрая писмата, които заслужават да бъдат наричани така, тоест кратките писма. Това е тактиката на десерта.
	На този 30 април, докато разпределях писмата, познах плика от Ирак. Не бях забравила Мелвин Мапъл, но през изминалата седмица той не беше сред моите приоритети. Веднага усетих смесицата от радост и униние, която той вече предизвикваше у мен. Вярна на техниката си, най-напред отворих пликовете с ножица. Това ми отне един час. Първо прочетох писмото на американския войник.
C>
	Скъпа Амели Нотомб,
	Благодаря за писмото ви, което ме въодушеви. Вие не просто ме разбирате, но и ми давате гениална идея. Колко жалко, че не ви писах още щом пристигнах в Багдад! Щях да съм фотографирал моето пълнеене още от самото начало, а дневникът ми щеше да е доста зрелищен. Но вие сте права, все още не е прекалено късно. Имам няколко снимки от времето на моите 55 кила, после на 80-те, така че ще се получи някаква картина на еволюцията ми. Благодарение на вас сега се радвам, когато се меря сутрин — понякога съм наддал едва 100 грама, но друг път — цяло кило само за 24 часа, и това е много удовлетворително.
	Изглежда, се притеснявате, когато ми предлагате да отбелязвам всичко, което ям, но не бива. Вече сядам на масата с тефтера ми до мен и нямате представа колко ми е забавно да си водя бележки. Приятелите ми са в течение и ми помагат, което не е излишно, защото винаги може да се забрави някоя дреболия, като пакетче чипс или фъстъци. Творческият ми проект стана общ — аз съм не само мое собствено творение, но и творение на приятелите ми. Те ме насърчават да плюскам, снимат ме. Бях се уплашил, че ще ми откраднат идеята и ще започнат и те да записват какво ядат, но се оказа, че греша — това не ги привлича. Те не споделят естетическата ми концепция, но я подкрепят. Вече ми казват Боди Арт. Обожавам прякора си.
	Не съм крил, че идеята е ваша, това много ги впечатли. Кой друг освен вас би се сетил за подобно нещо? Не е просто идея на някой си писател, а на писателя, който сте вие. Знаете ли, много съм чел през живота си, срещал съм се с немалко автори, както се казва, изчел съм цялото им творчество и мога да ви уверя — тази идея можеше да е само на Амели Нотомб.
	С последното си писмо ми помогнахте да намеря смисъл на съществуването си. Мисля, че такава трябва да е целта на всеки писател. Вие заслужавате да се занимавате с този прекрасен занаят. Когато ви казах, че дебелината ми е моето творение, помислих, че ще ми се подиграете. Вие не само че не го направихте, ами ми подсказахте начин да осъществя и споделя мечтата си. Ако не ме бяхте посъветвали да си записвам всичко, как щях да обясня постъпката си на другите?
	Още повече че моето изкуство има политическо значение. Дебелината ми не е безпричинна, тя вгражда в тялото ми моя проект, а именно да бъде разкрит пред света безпрецедентният ужас на тази война. Дебелината е красноречива — моят обем дава представа за размера на човешките щети в двата лагера. Той говори и за това колко малко възможно е връщането в нормите. Ако въобще е реалистично да се отслабне със сто килограма, това би изисквало страшно много време и безкрайни усилия. И как изглежда човек след такова стопяване? Сигурно омекналата кожа старчески виси. Без да говорим за евентуалните рецидиви, защото от такава зависимост спасение няма.
	Всички модерни войни са оставили незаличими следи. Сред трайните вреди, причинени от войната в Ирак, затлъстяването ще бъде най-емблематичната. Човешката мас ще се свързва с Джордж Буш, както напалма — с Джонсън.
	Никой няма да бъде наказан. Но нека поне обвинението да бъде предявено. Това най-добре може да направи едно произведение на изкуството. Като се върнем, с моите приятели лесно ще намерим начин да привлечем вниманието на медиите, а защо не и на галеристите. Затова не бива да отслабваме. Чудесно, и без това нямахме такова намерение.
	Искрено ваш:
@	Мелвин Мапъл
@@	Багдад, 26 април 2009
C$


>
	Това писмо ме обърка. Смути ме началото — притеснително е да получаваш хвалебствия и топли благодарности, каквито не смяташ, че заслужаваш. Не бях писала последното си писмо чак с цинизъм, но все пак си спомнях иронията в него. Явно, че войникът не я бе забелязал. Неудобно.
	По-нататък нещата ставаха още по-лоши. Той беше повярвал докрай в артистичния си проект. Бях му разказала просто за осъщественото от онази анорексична девойка — това беше истинска история, но не надхвърляше мащаба на една дипломна работа. Мелвин Мапъл нямаше и грам съмнение в своя статут на произведение на изкуството, нито пък в предстоящия си успех като такова. „Лесно ще намерим начин да привлечем вниманието на медиите“ — искаше ми се да го попитам защо е толкова сигурен в това. „А защо не и на галеристите“ — бедният Мелвин, в кой свят живееше той? Сърцето ми се свиваше от тази оптимистична увереност, типична за непознаването на нещата.
	Накрая, черешката на тортата — решението да не отслабват. Предоставях на тази банда дебелаци необходимия им претекст да затънат в тлъстината си. Щяха да умрат от това. По моя вина.
	Препрочетох писмото. Мапъл откачаше напълно. „Човешката мас ще се свързва с Джордж Буш, както напалма с Джонсън“ — недостойното и нелепо сравнение бодеше очите. Тлъстината на войниците се отнасяше само за американския лагер и щеше да изчезне с тях, докато напалмът беше залял окупираната земя и още дълго щеше да трови живота на цивилните.
	Ако Мелвин беше творец, аз го бях лишила от едно основно качество, необходимо, за да правиш изкуство — съмнението. Един творец, който не изпитва съмнения, е толкова непоносим, колкото ухажорът, който си мисли, че любимата вече му е вързана в кърпа. Зад всяка творба се крие една голяма претенция, а именно, да изразиш пред света своето лично мнение. Ако тази арогантност не се компенсира от мъките на съмнението, се получава чудовище, което в изкуството е нещо като фанатика в религията.
	За мое оправдание трябва да кажа, че хората често ми изпращат мостри от тяхната работа — някоя страница текст, рисунка, диск. Когато имам време, казвам простичко това, което мисля. Винаги има начин да бъдеш искрен, без да си неприятен. Но Мелвин ми беше предоставил собственото си тяло. Как човек да се изкаже по такъв въпрос с необходимата обективност?
	Не се отказвах принципно от това, което му бях написала. Проблемът идваше от надеждата му за публично признание на неговото изкуство.
	Реших да бъда прагматична и да снема драматизма от създалото се положение. В края на краищата Мелвин Мапъл нямаше да е първият желаещ да се сблъска с тежката реалност на пазара на изкуството. Щом това го изкушаваше, защо да го разубеждавам? Нямаше причини да вземам толкова навътре бъдещото му разочарование. Както се развиваха нещата, той щеше още дълго да стои в Багдад и едва ли щеше да е толкова луд, че да търси иракски галеристи. Когато се прибере в Съединените щати, все още няма да е късно да се заеме с проекта си, ако междувременно не се е отказал. Леко успокоена, седнах и му написах:
C>
	Скъпи Мелвин Мапъл,
	Щастлива съм да ви видя така ентусиазиран. Пазете се все пак. Вече не ми говорите за Шехеразада. Как е тя? Писмото ще бъде кратко, натрупала ми се е кореспонденция.
	Приятелски:
@	Амели Нотомб
@	Париж, 30 април 2009
C$
	Пуснах писмото, доволна, че съм намерила точния тон, идеалната среда между хладината и въодушевлението. Ако войникът не изпитваше съмнения, значи си беше такъв по природа — да се обвинявам, беше абсурдно и типично за моята склонност да си присвоявам всички вини на вселената.
	Няма нищо по-разведряващо от това да прочетеш писмо от непознат. Открих съществуването на една актриса, която живееше на „Сен Жермен де Пре“ и ми беше писала на 23 април. Тя разказваше как ме е видяла да плача на 15 април в метрото, на станция „Одеон“. Трогнала се от гледката, но не се осмелила да ме заговори. За първи път ме виждала на живо и съм се оказала такава, каквато си представяла, че съм. Чувстваше се много близка до мен и ме молеше да й напиша текст, който да възвиси страданието ми, а тя да го изрече на сцената. Беше изпратила и няколко снимки в подкрепа на молбата си.
	Потънах в разглеждане на снимките, като се мъчех да си спомня защо съм плакала на 15 април на станция „Одеон“ — какво ли ме е било прихванало, че да ида да ридая там? Ровех в спомените си за причината на отчаянието ми в средата на април, когато осъзнах очевидното — ревящата в метрото не съм била аз. Актрисата е взела за мен непозната жена, която е плачела на „Одеон“. По неясни причини тя си е представяла, че изглеждам точно така. Дремещият в мен самодеен психоаналитик веднага си представи, че кореспондентката ми от „Сен Жермен де Пре“ всъщност е забелязала собственото си разплакано отражение в стъклото на влакчето по време на преминаването му през станция „Одеон“ и като не е могла да го познае, го е приписала на ектоплазма, на която е дала моето име.
	Защо е избрала мен? Върви че разбери. Ще кажа нещо сериозно и вярно — аз съм поресто създание, на което хората отреждат смазваща роля в живота си. Всеки от нас е донякъде самовлюбен и би било приятно да си обясня тези повтарящи се феномени с моята изключителност, но най-изключителното в мен е въпросната нещастна шупливост, от която ми идват проблемите. Хората чувстват, че съм идеална почва за техните тайни посеви. Мелвин Мапъл е намерил в моята угар с какво да подхрани артистичните си фантазии, актрисата оплаква салатите си в моята зеленчукова градина, където покълват сълзите, нямате представа какво количество семена хвърлят тълпите в моя парцел. Това ме вълнува, без да ме радва, защото знам, че ще ме държат отговорна в случай на провал на личните им проекти, за които не знам нищо.
	Ще отговоря на актрисата след месец — обичаен срок, който трябваше да спазя и по отношение на Мелвин Мапъл. Колко много писма още. Няма да крия — обожавам това. Обичам лудо да чета и да пиша писма, особено на някои хора. Само че понякога се налага да минавам през дезинтоксикация, за да мога да им се насладя още по-добре след това.
	Как да реагирам, когато около четирийсет писма се стремят да привлекат вниманието ми? Като направя подбор. Например няма да чета тези 35 домашни работи, изпратени ми от преподавател по френски, за да му помогна да поправи грешките. „Моите ученици са ваши читатели, следователно вие им дължите това“, пишеше този учител, който намираше смисъл в подобна логика.
	След обяд изпих една „Гримберген“ и потънах в четенето на многобройните писма, които си бях оставила за десерт. Наслаждавах се на възстановения си апетит. Епистоларният глад е изкуство, в което съм превъзходна.
	На следващия ден се случиха няколко световни събития, за които вестниците не казаха нищо. Те основателно отбелязваха наличието на пандемия, но не напипваха добре темите. Наистина върлуваше епидемия, но от големи и красиви рискове, от успехи.
	Животът поде парижкия си ритъм. Романът „Киевската принцеса“ е написан по времето на Луи XIV и е абсолютно прелестен въпреки абсолютната власт. В тази книга се разказва история, случила се сто и двайсет години по-рано. Вече никой не забелязва шеметната раздалеченост на епохите, а това доказва, че става дума за шедьовър. Китайците, които живеят във Франция, са толкова чужденци тук, колкото и аз. Не преставам да се възхищавам на тази страна, която повече от всякога отговаря на описаната в „Киевската принцеса“.
	Изчислих, че Мелвин Мапъл ще получи писмото ми на 4 май. Но не позволих на тази мисъл да ме обсеби. И правилно постъпих. Защото ако мислено проследиш пътя на писмото, то по един или друг начин няма да стигне до местоназначението си. Трябва да оставиш получателят сам да си свърши работата. Опитът учи, че нито едно писмо не се приема така, както човек си представя. Така че по-добре да не си представяме нищо.
	Пиша писма много отпреди да стана писател и сигурно нямаше да стана писател — или поне не този писател — ако не бях първо и преди всичко старателна кореспондентка. Още на шестгодишна възраст под родителски натиск пишех по едно писмо седмично на дядо ми по майчина линия — непознат за мен човек, живеещ в Белгия. Брат ми и по-голямата ми сестра бяха подложени на същия режим. Всеки трябваше да изпълни с думи един лист А4 и да го изпрати на този господин. Той отговаряше с по една страница на всяко дете. „Разкажи какво ти се случва в училище“, подсказваше майка ми. „Това няма да му е интересно“, възразявах аз. „Зависи как ще го напишеш“, обясняваше тя.
	Блъсках си главата над тия писма. Беше по-кошмарно от домашните. Върху белия лист трябваше да изпиша изречения, които да заинтересуват живеещия далече роднина. Това е единствената възраст, на която изпитвах ужас от белия лист, но детството трае години, да не кажа векове.
	„Коментирай това, което ти е написал“, посъветва ме един ден майка ми, която виждаше, че се чудя какво да пиша. Трябваше, значи, да реагирам на думите му. Всъщност дядо ми правеше точно това — неговите писма коментираха моите. Доста хитро. Започнах да му подражавам. Моите писма коментираха неговия коментар. И така нататък. Беше странен, главозамайващ диалог, но не беше безинтересно. Тогава проумях природата на епистоларната дейност — писане, предназначено за някого. Романите, поемите и останалите писания другият може и да не разтвори. Но писмото не съществува без адресата.
	Както не е достатъчно да напишеш една книга, за да станеш писател, така и не ставаш писач на писма само с писането им. Много често получавам послания, в които авторът е забравил или никога не е знаел към кого точно се обръща. Това не са писма. Все едно да пиша на някого и той да ми изпрати отговор, който не е отговор, не защото съм му задала въпрос, а защото нищо в написаното не дава знак, че е прочел думите ми. Това не е писмо. Не всеки може да напише истински отговор, така е, но може да се научи и би спечелил от това.
C>
	Скъпа Амели Нотомб,
	Благодаря ви, че ме насърчавате в писмото си от 30 април.
	Шехеразада е добре, не се безпокойте. Не ви говоря за нея, защото няма нищо ново.
	Получихме новини от някои войници, които се прибраха в родината преди два месеца. Разтревожихме се. Психическите и физическите неразположения, от които страдаха тук, там са се задълбочили. Лекари се грижат за тях и им говорят за социализация, все едно че излизаме от затвор. Изглежда, че пандизчиите се социализират по-лесно. Те не са така чужди на обществото, както сме станали ние.
	Никой не е толкова луд, че да се върне в Ирак, но момчетата казват, че мястото им вече не е в САЩ. За жалост те няма къде другаде да отидат. Впрочем въпросът не е в мястото. Те казват, че вече не знаят как да живеят. Шест години война са изтрили всичко предхождащо. Това ми е ясно.
	Вече многократно ви писах, че искам да се върна в Америка. Сега си давам сметка, че съм го казвал като нещо очевидно, без никога да съм го обмислял истински. Какво ще намеря в страната си? Нищо и никого, освен армията. Родителите ми се срамуват от мен. Загубих следите на приятелите си, ако приемем, че споделянето на мизерията може да се нарече приятелство. Да не забравяме дребната подробност, каквато представлява моето тегло. Дали човек, напълнял със 130 кила, ще иска да вижда други хора? Ако тежах 130 кила, щях вече да съм дебел, а аз наддадох със 130 кила! Все едно че съм станал трима души.
	Създадох семейство. Шехеразада и аз имаме дете. Всичко това щеше да е трогателно, ако моето семейство не се състоеше само от мен. Привет, приятели, представям ви моето семейство — жена ми и хлапето са на топло, затова не можете да ги видите, предпочитам да ги пазя в себе си, по-интимно е, по-лесно ми е да се грижа за тях и да ги храня, не виждам защо трябва да се учудвате, както майките кърмят децата си, така и аз реших да изхранвам семейството си вътрешно.
	С други думи, за първи път разбрах, че не искам да се връщам. Тук ми е гадно, но все пак имам някаква среда и поддържам човешки отношения. И най-вече в Ирак знам кой съм. Не искам да виждам изражението на моите родители, когато се срещнем отново, не искам да чуя какво ще кажат.
	Пак ви казвам, че това, което ме спасява, е моят художествен проект. Нямам думи да ви благодаря за идеята. Само това достойнство ми е останало. Смятате ли, че майка ми и баща ми биха ме разбрали? Всъщност няма смисъл да си задавам този въпрос. Човек не става творец, за да го разбират родителите му. Но все пак си мисля за това.
	Страх ме е, че ще ми се подиграват. Ако имах агент или нещо подобно, нямаше да се чувствам така жалък. Неотдавна вие бяхте в Съединените щати, дали не сте срещнали там човек, който да може да ми помогне? Знаете ли някои галерии в Ню Йорк или във Филаделфия? Или влиятелна персона от _New York Times_? Съжалявам, че ви занимавам с това. Но не знам кого другиго да помоля.
	Искрено ваш:
@	Мелвин Мапъл
@@	Багдад, 4 май 2009
C$
	Отправих очи към небето. Войникът беше просто две хиляди и петстотният човек, който си въобразяваше, че принадлежа на световна мрежа за обществени връзки във всички области. Толкова много хора виждат в мен спасителния човек, който би могъл да ги въведе в по-извисени среди или да ги представи на недостижими същества. Една белгийска монахиня ми писа веднъж, че иска да се запознае с Брижит Бардо, и това не само й се струваше напълно естествено, но и намираше за очевидно, че само аз мога да осъществя мечтата й. (Получавала съм писма от хора, които са ме молили да ги препоръчам на Амели Моресмо, на Шарън Стоун и на Жан-Мишел Жар. Много бих искала да разбера защо са избрали мен.)
	Нервирам се, че ми приписват такива връзки, удивена съм, че се обръщат към мен с молби за подобни услуги. Аз не бих се осмелила, дори не би ми хрумнало да се държа така. Превръщането на едно толкова невинно нещо като писмото в инвестиция говори за рядко лош вкус.
	Мелвин Мапъл ми харесваше, намирах го за различен. Затова така ме разочарова фактът, че и той постъпва като всички останали. Поне изразяваше съжалението, че ме занимава с това. Което все пак е по-различно от смайващата формулировка: „Мисля, че ще ви бъде забавно да ми помогнете“, или не по-малко забележителното: „Подкрепата ви за моя проект би могла да даде смисъл на живота ви“.
	Когато настроението ми се пооправи, осъзнах тревожната страна на писмото. Войникът ми съобщаваше, че ако не бъде признат статутът му на творец, той няма да се прибере в Съединените щати. Имаше ли право на това? Струваше ми се, че не. От друга страна, от кой момент нататък би се почувствал признат творец? Забелязала съм, че критериите за признание варират според човека. Някои се смятат за признати творци, ако съседът им от апартамента отсреща им го каже, други не приемат признание под нивото на Нобеловата награда. Надявах се, че Мелвин Мапъл е от първата категория.
	Първоначално бях решила да му откажа, но изведнъж погледнах на нещата от по-забавен ъгъл. В Америка не познавах никого в артистичните среди. В Европа познавах някои галеристи — в Париж и Брюксел. Парижаните щяха да са по-трудни за обработване по такъв особен въпрос, както и повечето от познатите ми в Брюксел, но се сетих за една странна галерия (повече бирария всъщност) в квартала Марол. Собственикът й ми беше приятел и се казваше Кюлюс. Веднага му се обадих и му обясних, че би могъл да се включи в благородна мисия — американски войник в Багдад прави обратното на гладна стачка, да я наречем плюскаща стачка, в знак на протест срещу военната намеса в Ирак. Той смята своята дебелина за обществено ангажиран боди арт. За признаването му като творец липсва само една художествена галерия, където и да е по света. Формално, разбира се, защото не става дума клетият войник да се излага на показ в Брюксел. Той има нужда просто да сложи името на галерията в проекта си, както писателят има нужда от името на своя издател, за да почувства, че съществува. Кюлюс прие предложението с въодушевление и ме помоли да му продиктувам името на войника, за да го включи в каталога си. Казах му го, потушавайки смеха, който ме напуши, като си представих въпросния каталог — дъска, на която отляво беше списъкът на бирите, а отдясно — на художниците. Кюлюс ме помоли да му изпратя снимка на Мапъл и разговорът ни приключи.
	Очарована, написах на американеца:
C>
	Скъпи Мелвин Мапъл,
	Не познавам галеристи във вашата страна, но в моята познавам. Прекрасна новина: прочутата брюкселска галерия „Кюлюс“ прие с радост да ви впише в каталога си. Разбирам, че ще ви бъде невъзможно да отидете до там, въпреки че Кюлюс би бил очарован да се срещне с вас и да ви изложи в галерията. Няма значение — важното е, че вече имате галерист, което ви дава официален статут на творец. Не е ли чудесно? Ще можете да се върнете в Съединените щати с високо вдигната глава, без да се срамувате от вашата дебелина и даже горд от нея, защото тя е вашето признато творение.
	Мисля, че разбирам трудността, дори невъзможността за връщане в САЩ. Но този проблем вече засяга повече вашите приятели, отколкото вас. Не смятам, че ще ви бъде лесно, но вече ще имате оправданието, което така липсва на войниците, за които ми пишете. Браво!
	Приятелски:
@	Амели Нотомб
@@	Париж, 9 май 2009
C$
	Тази история ме развесели. Държа да уточня, че в действията ми нямаше и грам ирония или цинизъм. Въпреки че Кюлюс от Марол не беше Перотен от парижкия квартал Маре, той си беше съвсем истински галерист. Казах, че галерията е прочута, защото тя наистина имаше престиж в Брюксел. И не намирах нищо нередно в това, че основната й дейност бе продажбата на бира — има повече любители на бира, отколкото купувачи на изкуство, това е положението. Що се отнася до мен, аз ходя при Кюлюс заради бялата му бира, но след като я изпия, се възползвам от случая да разгледам експозицията му и удоволствието от контакта с изкуството е още по-голямо, когато се съчетава с пиене.
	Знаех, че останалите галеристи смятат Кюлюс за особняк, който няма нищо общо с техния бизнес. Аз не съм на това мнение, а и Мелвин Мапъл не би мислил така. Изпитвах удовлетворението на човек, който е свързал две същества, обречени да се срещнат.
	Изведнъж се сетих, че бях забравила една подробност. За щастие пликът още не беше залепен, така че добавих следния послепис:
C>
	Галерията „Кюлюс“ би желала да разполага с ваша снимка такъв, какъвто сте сега. Изпратете я на мен, аз ще я предам.
C$
	Беше събота и побързах да пусна писмото преди последното прибиране на пощата по обяд.


>
	Следващата седмица приех един унгарски студент, който ми посвещаваше дипломна работа в университета в Будапеща. Той говореше много странен френски, който ме караше да се чувствам малко нещо като войвода или архимандрит. Източноевропейските страни са идеални за повишаване на самочувствието, забелязала съм го.
	Срещнах и една млада и талантлива писателка, която от години исках да познавам. Уви, тя беше толкова натъпкана с ксанакс, че от комуникацията ни нищо не излезе. Въпреки че седеше срещу мен, имах чувството, че думите ми пресичат цели вселени, преди да стигнат до мозъка й. Накрая ми обясни:
	— Не успявам да намаля успокоителните.
	— Това не е ли опасно? — попитах с пълното съзнание за глупостта на въпроса.
	— Разбира се. Но не мога без тях. Вие как понасяте цялото това напрежение?
	— Не знам.
	— Не намирате ли, че е чудовищен стрес да си писател?
	— Така е. Аз съм чудовищно стресирана.
	— Защо не взимате успокоителни тогава? Мислите, че страданието е необходимо, така ли?
	— Не.
	— Тогава защо приемате да страдате?
	— Предполагам, че не искам да повредя мозъка си.
	— Значи мислите, че аз повреждам моя?
	— Нямам представа.
	— Не смятате ли, че страданието поврежда вашия?
	— Да не прекаляваме. Писането все пак е преди всичко голямо удоволствие. Страданието идва от тревожността, свързана с него.
	— Откъдето и нуждата от успокоителни.
	— Не съм сигурна. Без тревожност няма удоволствие.
	— Разбира се, че има. Опитайте удоволствието без тревожност.
	— Да нямате договор с фармацевтичната индустрия?
	— Добре де, тревожете се тогава, щом така ви харесва. Не отговорихте на въпроса ми — как понасяте този стрес?
	— Зле.
	— Ето това е отговор.
	Беше забавна. Въпреки симпатията, която изпитвах към нея, си дадох сметка, че бих предпочела да получа нейно писмо, отколкото да я виждам седнала срещу мен. Дали това не е някаква патология, дължаща се на господстващата роля на кореспонденцията в живота ми? Съвсем малко са съществата, чиято компания ми е по-приятна от писмата им, при положение, разбира се, че имат поне малко епистоларен талант. Повечето хора биха видели в това признание доказателство за слабост, за енергийна недостатъчност, за невъзможност да се застане лице в лице с действителността. „Всъщност вие не обичате реалните хора“ — казвали са ми го вече. Не съм съгласна — защо хората непременно да са по-истински, когато са срещу нас? Защо същността им да не се проявява по-добре или по различен начин в написаното от тях?
	Единственото сигурно нещо е, че това зависи от самите същества. Някои от тях печелят повече, ако ги срещнеш физически, други — ако ги четеш. Във всеки случай, когато обичам някого до такава степен, че да искам да живея с него, имам нужда и да ми пише — една връзка ми изглежда наистина пълноценна, ако съдържа и кореспонденция.
	Има хора, които познавам само писмено. Наистина ще ми е интересно да ги видя, но това съвсем не е задължително. А и срещата с тях въобще не би била безопасна. Кореспондирането е свързано с един важен литературен въпрос — трябва ли човек да се среща с писателите?
	Няма отговор, защото има прекалено много отговори. Без съмнение някои автори вредят сериозно на творчеството си. Разговарях с хора, които се бяха запознавали с Монтерлан и съжаляваха за това. Някакъв мъж ми писа, че след кратък разговор с този писател е загубил способността си да чете творчеството му, което преди това харесвал — до такава степен авторът го беше отвратил. В същото време други ми казаха, че прозата на Жионо ти се струва още по-прекрасна, когато си имал щастието да поговориш с него. Освен това има писатели, които не би ти хрумнало да четеш, ако не са били срещите ти с тях. Без да забравяме групата на най-многобройните, които са ни толкова безразлични, колкото и книгите им.
	С кореспондентите нещата също не се подчиняват на строги правила. Но естествената ми склонност е да не се срещам с тях. Не толкова от предпазливост, колкото поради друга една причина, прекрасно изразена в един предговор на Пруст — четенето позволява да откриеш другия в дълбочина, възможна само когато си сам.
	И наистина намирах, че би било по-добре тази млада писателка да ме опознае в по-интересното ми състояние на самота. Същото беше вярно и в обратна посока — фармацевтичният й прозелитизъм леко ме травмира.


>
	Когато пристигна поредното писмо от американеца, бях забравила, че съм искала снимка. Изображението ме удари право в лицето — виждаше се нещо голо и гладко, толкова огромно, че излизаше от кадъра. Разрастваща се подутина — чувстваше се, че тази плът е в постоянно търсене на нови възможности за нарастване и заемане на все повече площ. Прясната мазнина трябваше да преодолее континенти от мастна тъкан, за да разцъфти на повърхността, преди да се превърне в кора от сланина, в основа за новата тлъстина. Дебелината превземаше пространството, анексираше вакуума.
	Полът на този огромен тумор беше неопределим. Човекът беше застанал прав срещу обектива и бухналите тлъстини скриваха гениталиите му. Огромните гърди свидетелстваха за жена, но изгубени сред толкова други гънки и подутини, те приличаха повече на автомобилни гуми.
	Трябваше ми известно време, за да си спомня, че това изобилие беше човек, и то моят кореспондент — редник Мелвин Мапъл. Отново преживях винаги учудващото свързване на писмо с човешко лице. В случая с войника беше трудно да се отдели тялото от лицето, натежало от тлъстина. Вратът се губеше, нямаше го това стесняване, с което обикновено го идентифицираме. Помислих си, че е невъзможно подобен човек да бъде гилотиниран, или пък накаран да носи вратовръзка.
	Такъв, какъвто го открих на тази снимка, Мелвин Мапъл имаше все още черти на лицето, но те бяха неясни. Не можеше да се каже дали носът му е гърбав или чип, устата — малка или голяма, очите — такива или онакива. Със сигурност имаше нос, уста и очи — и това беше нещо. Брадичката обаче отдавна я нямаше. С тревога усещах, че и тези основни черти с времето ще се размият и ще станат невидими. Как щеше тогава това човешко същество да диша, говори и вижда?
	Очите приличаха на копчета, впити в тапицерията на фотьойл. Ако ги приемех за огледалото на душата, щях да прочета в тях само усилието да си проправят път към външния свят. Носът, хрущялна запетайка в океан от плът, разполагаше с ноздри в качеството им на временно богатство, което един ден щеше да бъде погълнато от изграждащата се непрестанно мазнина. Надеждата бе, че тогава индивидът ще диша през устата, която би издържала до края благодарение на характерната за убийците способност за оцеляване.
	Трудно ми беше да гледам тази уста, без да помисля, че тя е отговорна за всичко това, че този маломерен отвор е допуснал инвазията. Всички знаем, че мозъкът командва действията, но когато срещнем скулптор, гледаме ръцете му, а когато наблюдаваме танцьорка, краката й ни зашеметяват повече от главата. Устните на Мелвин Мапъл наистина бяха пионерите на тази задушаваща експанзия в пространството, неговите зъби доброволно бяха дъвкали толкова много храна. Тази уста предизвикваше възхищение, подобно на това, което будят големите убийци в историята.
	Първо бях опознала този човек от писмата му. Пръстите на ръцете му изглеждаха микроскопични в края на хипертрофиралите ръце и си давах сметка до каква степен огромната тлъстина може да пречи на писането. Колко плът е трябвало да преодолее то, за да достигне до мен. Разстоянието между Ирак и Франция ми се струваше нищо в сравнение с това, което разделяше мозъка на войника от ръката му.
	Как да не се замисли човек за мозъка на Мелвин Мапъл? Сивото вещество се състои главно от мазнина, значителното отслабване нанася поражения на мозъка. А какво става в обратния случай? Дали мозъкът се разраства, или просто става по-мазен? И как това може да промени мисленето? Интелигентността на Чърчил или на Хичкок не е пострадала от тяхната пълнота, но няма съмнение, че да влачиш толкова тлъстина по някакъв начин влияе на ума.
	За първи път ми трябваше толкова много време, преди да пристъпя към четенето на писмото.
C>
	Скъпа Амели Нотомб,
	Благодаря ви за тази прекрасна новина! Луд съм от щастие, че прочутата галерия „Кюлюс“ в Брюксел ме представя в каталога си. Знам колко много ви дължа. Казах на всички тук, стана истинско събитие. Изпращам ви снимка.
	Вече се чувствам признат артист. И като такъв не се смущавам да ви покажа как изглеждам. Иначе бих се срамувал, но сега си казвам, че това е изкуство, и се гордея с вида си.
	Надявам се, че снимката ще свърши работа, тя е отпреди две седмици. Предайте моята признателност на белгийския галерист. Благодаря ви още веднъж.
	Искрено ваш:
@	Мелвин Мапъл
@@	Багдад, 14 май 2009
C$
	Това беше типично американско поведение — всичко е наред, ако нещата са официални и ясни. Публичното обявяване на феномена отстраняваше дори възможността за изпитване на смущение. Въпреки че харесвах липсата на комплекси у Мелвин, тази демонстративност малко ме притесняваше. Упреквах се за моята прекалена европейска свенливост. В края на краищата той беше доволен, това беше важното.
	Все пак не можах да се стърпя да не съпоставя образа с написаното. В едната ръка държах снимката, в другата — писмото. Очите ми преминаваха от едното на другото, сякаш имаха нужда да се уверят, че това човешко послание идва именно от страна на този пудинг и че цялата кореспонденция, която ме бе вълнувала през последните месеци, произлиза от тази каца. Мислите ми ме накараха да се изчервя. За да преодолея по-бързо смущението, сложих снимката в плик, написах адреса на Кюлюс и добавих няколко думи, за да уточня, че това е творецът, за когото бяхме говорили.
	Не отговорих веднага на американеца. Казвах си, че изчаквам първо реакцията на галериста. А истината бе, че видът на тази дебела амеба ме беше стреснал. Чувствах се неспособна веднага да продължа с нормален тон нашата кореспонденция: „Благодаря, скъпи Мелвин, за очарователната снимка…“. Не, куртоазията си има граници. Малко се упреквах, че така се впечатлявам, но нищо не можех да направя.
	Понеже имах доста други писма, седнах да пиша на хора с нормална телесна маса. За да залича напълно спомена от снимката, реших да си попълня данъчната декларация — подобни затъпяващи задължения помагат да се живее, забелязала съм го.
	Този ден получих и едно писмо от П., който ме молеше да напиша предговор на книгата му. Такива писма получавам непрестанно и именно поради това винаги отказвам. Колко по-лесен щеше да е животът ми, ако хората ми спестяваха вечните си молби — ако не за предговор, то да прочета ръкописа им или да ги науча да пишат.
	Фактът, че винаги отговарям на писмата, които ми изпращат, поражда дълбоко объркване, води до погрешни и противоречиви тълкувания. Първото е, че от моя страна става дума за някаква маркетингова акция. При това цифрите са достатъчно ясни — моите читатели са стотици хиляди и въпреки че пиша писма като каторжничка, никога не съм могла да надхвърля 2000 кореспонденти, което вече е лудост. Второто е напълно противоположно — че ръководя бюро за благотворителност. Нерядко получавам чисто и просто молби да изпратя определена сума пари, но не за някаква кауза, а лично за господин или госпожа еди-кои си със следната мотивация: „Бих искал(а) да напиша книга. Сама знаете, това означава, че трябва да спра да работя, а нямам други средства за живот“. Има и други предположения: че не ми достига въображение за моите романи и черпя от откровенията на хората, които ми пишат, или че търся сексуални партньори, или пък че изгарям от желание да променя религията си и т.н.
	Истината е едновременно и по-проста, и по-мистериозна, включително и за мен самата. Не знам защо отговарям на писмата. Не се стремя към нищо и към никого. Харесва ми да ми говорят за моите книги, но това далеч не е единствената тема в тези писма. Когато кореспонденцията се развие по приятен начин и, слава богу, това става често, изживявам неизмеримото щастие да опознавам някого, да приемам човешки думи. Не е нужно да си бил лишен от контакти, за да им се радваш, когато ги имаш.
	Така протичаха нещата и с Мелвин Мапъл допреди няколко седмици. Може би така и продължаваха, но аз вече не бях сигурна в това. Изпитвах определено смущение, което не се поддаваше на анализ. Това беше започнало, преди да получа снимката. Проблемът не идваше от образа му. Извън допълнителния фактор, свързан с моята относителна популярност, и за мен като за всички останали отношенията с хората пораждат немалко проблеми. Дори и когато всичко върви добре, има сблъсъци, напрежение, недоразумения, които изглеждат безобидни и за които пет години по-късно разбираме, че са причинили разпада на връзката. В случая с Мелвин Мапъл пет месеца се бяха оказали достатъчни. Надявах се, че нещата са поправими, защото исках да бъдем приятели.
	Пет дни по-късно получих отговора на маролския галерист.
C>
	Скъпа Амели,
	Снимката на Мелвин Мапъл е супер. За да стане по-ясно на хората, имам нужда от още една, на която да е с военната си униформа. Може ли да му поискаш такава снимка? Благодаря. До скоро,
@	Албер Кюлюс
@@	Брюксел, 23 май 2009
C$
	Разбира се, веднага предадох на американеца молбата на Кюлюс. Добавих един послепис, за да уточня, че аз също много съм харесала снимката, и завърших с баналното: „Интересно е да откриеш как изглежда човек, с когото си кореспондираш“. Ако не бях казала нищо за фотографията, Мелвин можеше да се почувства неодобрен.
	Скоро след това отидох в Брюксел, за да гласувам на европейски и регионални избори. Не пропускам избори за нищо на света. В Белгия освен това има сериозна глоба за тези, които не гласуват. Но аз нямам нужда от тази заплаха — по-скоро бих умряла, отколкото да не изпълня гражданския си дълг.
	Пък и това беше повод отново да бъда в Брюксел — моя град, който не посещавам достатъчно. В брюкселския живот има сладост, която парижаните дори не могат да си представят.
	Продължих престоя си, за да запиша едно телевизионно предаване, което щеше да се излъчи през есента. На 10 юни сутринта пристигнах в Париж с влак. За три дни доста писма се бяха натрупали на бюрото ми, така че не можах да забележа веднага отсъствието на отговор от Мелвин Мапъл. На 11 юни осъзнах, че му бях писала на 27 май и че такова забавяне беше необичайно за него.
	Нямаше причини да се тревожа прекомерно. Ритъмът на една кореспонденция може да се променя. Самата аз вдигах очи към небето, когато някои от хората, които ми пишеха, се паникьосваха от забавянето на моя отговор. Не биваше хладнокръвно същество като мен да изпада в паника.
	Седмица по-късно — все така нищо. Следващата — пак така. Изпратих второ писмо със същото съдържание като това от писмото ми от 27 май, което може би се беше изгубило.
	В средата на юли липсата на отговор от Мелвин Мапъл започна да ми тежи. Дали американецът не бе решил, че коментарът ми за снимката е прекалено кратък? Не ми се беше видял толкова суетен. А може би му бе трудно да намери хубава своя снимка в униформа? Никой не искаше от него някакъв шедьовър.
	Отново му писах, за да уточня, че съвсем обикновена снимка би свършила работа. Показах се приятелски настроена и бях напълно искрена. Кореспонденцията ни започваше да ми липсва.
	Никакъв отговор. Заминах на почивка, като помолих моя издател да ми препраща пощата. Взех със себе си всички писма на американеца и с носталгия ги препрочетох. Припомних си имената на неговите приятели — можех ли да пиша на Плъмпи, на Бозо? Това бяха прякори, но може би щяха да са достатъчни. Изпратих до двамата кратки съобщения на същия адрес, като ги питах какво става с Мелвин.
	Може би му се беше случило нещо. Войната уж беше свършила, но от новините ставаше ясно, че редовно има атентати срещу американските войници в Ирак. А Мелвин се биеше и на друг фронт — може би дебелината му беше докарала инфаркт, както се случва с обвитите в тлъстина сърца.
	Нито Плъмпи, нито Бозо, нито Мелвин отговориха. Това мълчание не предвещаваше нищо добро. Не за първи път се изправях пред такава ситуация. Кореспондирането не е обвързано с договор, можеш да спреш да пишеш всеки момент без предупреждение. Случвало ми се е да прекратявам кореспонденции, които са ми изглеждали невъзможни за поддържане. Някои хора са преставали да ми пишат, без да дават обяснения. Но като се има предвид напливът на писма от нови непознати, в повечето случаи не ми остава време да се вълнувам от това.
	Понякога обаче става дума за мои отдавнашни кореспонденти, които са уязвими поради възрастта или влошеното си здраве, и тогава съм по-настоятелна. Веднъж си позволих да издиря един очарователен възрастен господин от Лион, който спря да отговаря на писмата ми. Помолих моя приятелка, която работеше в местната администрация, да провери дали мъжът не е починал. Оказа се, че е жив. Не научих нищо повече. Всички хипотези бяха възможни — от алцхаймер до мистериозно изчезване на желанието за общуване.
	Много е трудно да разбереш кога трябва да спреш. Пак става дума за проблема за границата. Другият навлиза в живота ви, но трябва да приемете и правото му да си тръгне така лесно, както е пристигнал. Разбира се, можем да си кажем, че няма страшно, че тази връзка е била просто една размяна на писма. Можем да си кажем също, че мълчанието не означава край на приятелството, и този аргумент е още по-убедителен от предишния. Проявяваме здрав разум, утешаваме се. Приемаме новите приятели, без да забравяме тези, които са се оттеглили. Никой не замества никого.
	Но въпреки това може да се събудим посред нощ с туптящо до пръсване сърце — ами ако другият е в беда? Ако е отвлечен? Съсипан от грижи? Как сме могли, в името на някакви правила на цивилизацията, да го изоставим така лесно? Каква е тази отвратителна студенина?
	Няма изход. Трябва да приемем, че ще умрем, без да разберем какво се е случило с приятеля и дали той е имал нужда от помощта ни. Ще умрем, без да знаем дали сме безразлични мръсници, или хора, които уважават свободата на другия. Единственото, в което ще искаме да вярваме до самия край, е, че той наистина е бил приятел — защо един приятел от хартия и мастило да струва по-малко от приятеля от плът?
	През лятото на 2009-а все още не бях достигнала такъв стадий по отношение на Мелвин Мапъл. Отказвах да се отдам на скръбта, която ми беше така добре позната. Нещо в мен се съпротивляваше на подобна перспектива. Не смятах, че са налице условията, при които се предприема оттегляне. Поне не такова внезапно оттегляне. Разсъжденията ми бяха логични — прекалено много опасности дебнеха един дебел американски войник в Ирак.


>
	След почивката се върнах в Париж. Новият ми роман излезе и както всяка есен, бях потънала в работа. През септември, октомври, ноември и декември работя толкова много, колкото не може да си представи дори моят издател. Въпреки това нито за миг душата ми не преставаше да се свива за Мелвин Мапъл. Двестакилограмов мъж не можеше да изчезне току-така.
	В поздравителна картичка до моя американски издател след Весела Коледа и Честита Нова година не можах да се въздържа и добавих: „Войникът от вашата армия в Багдад, за когото говорих пред вестниците във Филаделфия, престана да дава признаци на живот. Мога ли да се надявам на помощ?“. Нямаше да се осмеля да задам такъв въпрос, ако Майкъл Рейнолдс не бе най-сладкият човек на света.
	Скоро получих _Season’s greetings_ от издателя, който добавяше в отговор на моя послепис един имейл адрес, озаглавен _Missing in action_. Какъв човек!
	Интернет беше за мен _terra incognita_, затова помолих една секретарка да изпрати молбата ми за издирване на редник Мелвин Мапъл. Получи се загадъчен отговор: _Melvin Mapple unknown in U. S. Army_*.
	[* Мелвин Мапъл неизвестен в американската армия (англ.). — Б.р.]
	Тогава ми хрумна да подам запитването си, като използвам адреса, на който пишех на американеца. Той беше поредица от неразбираеми инициали с Мапъл в средата. И адресите на френските войници, с които си пишех, съдържаха такива странни формули, а малкото име никога не фигурираше в тях.
	Компютърът се спря на Хауард Мапъл, намиращ се в Ирак.
	Секретарката ме попита дали съм доволна. Не исках да я притеснявам повече и й казах, че това ми стига. „Той сигурно си служи с второто си малко име, когато ми пише.“
	Всъщност не знаех дали беше така. Не знаех дори дали този Хауард Мапъл има нещо общо с Мелвин. Сигурно има и други американци, които носят това име. За всеки случай написах писмо до Хауард Мапъл на познатия ми адрес.
C>
	Скъпи Хауард Мапъл,
	Извинете за безпокойството. Писах си с един военен, намиращ се като вас в Багдад — Мелвин Мапъл. От май 2009-а нямам вече никакви новини. Познавате ли го? Можете ли да ми помогнете? Благодаря ви.
@	Амели Нотомб
@@	Париж, 5 януари 2010
C$
	Десет дни по-късно с разтуптяно сърце държах в ръцете си плик с моето име, приличащ по всичко, включително почерка, на предишните писма от Ирак. „Най-после ще разбера какво се е случило“, мислех си щастлива, че отново съм във връзка с моя приятел. Писмото, меко казано, ме изненада.
C>
	Госпожице,
	Спрете да ми досаждате с вашите глупости. Нищо не му дължа на тоя идиот Мелвин. Пишете му в Балтимор, на адрес…
	А сега ме оставете на мира.
@	Хауард Мапъл
@@	Багдад, 10 януари 2010
C$
	Хауард не се изразяваше така учтиво като Мелвин. Шокиращото беше, че всичко останало беше същото — хартията, пликът и най-вече почеркът, абсолютно еднакъв с този на моя приятел. Не беше невъзможно почерците да си приличат — често ми се случваше да забележа, че американците пишат по един и същи начин, с раздалечени, почти печатни букви, за разлика от ръкописния почерк, който винаги е стриктно индивидуален.
	Във всеки случай Хауард можеше да бъде спокоен — нямах никакво намерение да го безпокоя отново. Той ми бе дал безценна информация — Мелвин се беше прибрал в Балтимор и имах адреса му.
	В това имаше наченки на обяснение за мълчанието на моя приятел. Сигурно му бяха съобщили неочаквано, че се връща в родината, и едва ли е имал много време да се подготви за заминаването. Представях си колко травмиращо е било за него след шест години, прекарани на фронта в Ирак, да се завърне в САЩ при близките, които неминуемо са се слисали от вида му.
	Бедният Мелвин сигурно беше изпаднал в абсолютна апатия. Драмата на оскърбените от съдбата хора е в това, че вместо да се отворят към другите, те се затварят в страданието си и повече не могат да излязат от него. Разбира се, ако Мелвин ми беше писал за това, нямаше да мога да му помогна, но поне щях да му говоря, а думите спасяват от задушаване.
	Или пък Мелвин Мапъл беше намерил отново приятелите си от Балтимор и нямаше нужда от мен. Искрено желаех да е така. Но се надявах все пак на един последен контакт с човека, който през последните месеци бе означавал нещо за мен.
	Трябваше да намеря точния тон. Не ми минаваше през ума да го укорявам, всеки човек има право на мълчание. След като не приемам възмущението на моите кореспонденти от забавените ми отговори, смятам, че и те имат същото право. От друга страна, как можех да скрия, че ми е липсвал?
	Когато писането се очертава трудно, има само едно решение — да се пише. И вярната фраза неизбежно идва.
C>
	Скъпи Мелвин Мапъл,
	Някой си Хауард Мапъл ми писа, че сте се върнали в родината и ми даде вашия адрес. Ако знаете как се зарадвах, че имам новини за вас! Признавам си, че малко се безпокоях, но разбирам, че внезапното ви тръгване и шокът от завръщането вкъщи не са ви оставили време и душевно спокойствие да ми пишете.
	Когато това стане възможно, бихте ли ми написали едно писъмце? Толкова много искам да знам как сте. През няколкото месеца, докато си пишехме, вие ми станахте близък. Често мисля за вас. Как е Шехеразада?
	Приятелски:
@	Амели Нотомб
@@	Париж, 15 януари 2010
C$
	Занесох до пощата това, което повече ми приличаше на бутилка в морето, отколкото на писмо.


	Имам навика да изхвърлям на боклука грубостите, които получавам. Въпреки това запазих писмото на Хауард Мапъл, бях леко заинтригувана, макар и да смятах, че няма кой знае какво в него. Добре ми е известно, че в писмата си понякога хората се държат доста странно, просто защото не искат да минат за приятни същества, лишени от загадъчност.
	Отговорът на Мелвин се бавеше. Явно военната поща функционираше по-добре от цивилната. Улових се, че винаги намирам извинения за войника. Сякаш бях забравила, че му издирих художествена галерия и че никога не измених на ролята си на негово доверено лице. Снизхождението към грешките на другите някой ден ще ме погуби.
	Дори и не бях забелязала в купа писма една сутрин обикновен плик с марка _stars and strips_. Ококорих се, щом го отворих.
C>
	Скъпа Амели,
	Реших да не ви пиша повече. Вашето писмо ме изуми — как така не ми се сърдите? Очаквах най-тежки упреци. Още ли не сте разбрали, че не заслужавам приятелството ви?
	Искрено ваш:
@	Мелвин
@@	Балтимор, 31 януари 2010
C$
	Веднага отговорих:
C>
	Скъпи Мелвин,
	Колко се радвам да получа новини от вас! Моля ви, разкажете ми как се чувствате там. Липсвахте ми.
	Приятелски:
@	Амели
@@	Париж, 6 февруари 2010
C$
	Пуснах писмото и после се зачетох в думите на войника. За първи път се обръщаше към мен само на малко име и сам се подписваше така. Постъпих като него. Почеркът му се беше променил. Затова и пликът не ми беше направил впечатление. Бедният Мелвин сигурно бе съсипан от връщането си вкъщи, чувстваше се опозорен, дори не държеше писалката както преди. Правилно не бях отбелязала това в писмото си, така беше най-добре. Нека разбере, че това няма никакво значение.
	Представях си какво е трябвало да изживее през тези последни месеци. Кретените, които, откривайки неговата дебелина, са му казвали: „Е, старче, явно си натрупал обогатяващ опит. Не са те оставили да умреш от глад“. Мръсниците, които са го обвинявали за пораженията от войната — него, обикновения редник. Колко са жестоки хората, когато съдят някой нещастник! Не са били там, нищо не са видели, но имат лошо мнение за това, което не познават, и не се лишават от удоволствието да го кажат на засегнатото лице.
	Второ писмо от Балтимор.
C>
	Скъпа Амели,
	Ако знаех, че сте такъв човек, никога нямаше да ви пиша. Заблудил съм се по отношение на вас. Съдейки по вашите книги, ви смятах за твърда, цинична личност, която не допуска да й въртят номера. А всъщност сте естествена и добра, не се изтъквате. Ето защо съм така ядосан на себе си.
	Лошо се държах с вас. Лъжа ви от самото начало. Никога не съм бил в Ирак, никога не съм бил войник. Исках просто да предизвикам интереса ви. Не съм напускал Балтимор, където се занимавам само с ядене и интернет.
	Брат ми Хауард е военен в Багдад. Преди години му помогнах да се издължи след парични загуби на хазарт в Лас Вегас. Понеже още не ми е върнал цялата сума, го убедих да преписва на хартия електронните писма, които му изпращах за вас. Той пък сканираше вашите отговори и ми ги пращаше.
	Не смятах, че измамата ще придобие такива размери. Мислех да ви пратя едно-две писма, не повече. Не бях подготвен за вашия и за собствения си ентусиазъм. Скоро нашата кореспонденция се превърна в най-важното нещо в живота ми, в който поначало нямаше кой знае какво. Чувствах се неспособен да ви разкрия истината. Това можеше да продължи вечно. Такова беше и желанието ми.
	Бях предвидил, че някой ден ще ми поискате снимка. Затова изпратих на Хауард тази, на която се вижда ясно състоянието ми. Тогава не подозирах, че снимката ще отиде в белгийска галерия. Нямам думи да ви изкажа моята благодарност, вашата щедрост засили угризенията ми. После господин Кюлюс поиска моя снимка в униформа и тук бях хванат в капан.
	Започнах да преговарям с моя брат да ми осигури един комплект дрехи в размер XXXL. Тогава Хауард превъртя. Заяви ми, че е смятал по пет долара на страница (не знаех нищо за тези сметки) и че вече се е издължил. Каза също, че адски му е писнало от тъпотиите, които е трябвало да преписва, и че вие сигурно сте ненормална, за да ми отговаряте. Накратко, не можех повече да разчитам на него.
	Ето защо не ви писах. Не че не можех да ви разкажа как съм изгорил униформата си в знак на протест, щом съм пристигнал в Балтимор, но намерих, че е по-достойно с мълчанието си да сложа край на тази мъглява история. Щях да се превърна в спомен за вас и вие щяхте да решите, че завръщането ми ме е накарало да преразгледам живота си.
	Затова прекратих контакта си с вас. Брат ми само ме улесни, като отказа да ми препраща вашите писма, предполагам, че е имало няколко. Нашата кореспонденция ми липсваше. Но наистина смятах, че мълчанието ми е в наш общ интерес.
	И ето че преди три седмици получих вашето писмо. Невероятно — разбрали сте за съществуването на Хауард и не ми се сърдите, пишете ми със същия приятелски тон, както преди. Възможно ли е още да не сте разбрали истината? За да разсея и последните ви илюзии, ви изпращам ръкописен отговор, така че разликата в почерка да ви разкрие моята измама. И върхът на всичко е, че вие ми отговаряте веднага с жизнерадостно писмо, от което не личи да сте забелязали аномалиите в тази история.
	Бъдете сигурна, че не ви взимам за наивница. Прекрасно е, че сте толкова доверчива. Но аз се чувствам зле. Добре разбирам, че съм ви изиграл и че повечето хора биха ви нарекли, извинете ме за израза, глупава гъска. А намеренията ми бяха точно обратните. По-точно, не знам какви бяха намеренията ми.
	Сигурно е, че исках да привлека вниманието ви, и се постарах доста. От интернет разбрах, че всеки ден получавате купища писма. Възхитих ви се, задето четете и пишете писма от хартия и мастило, докато аз прекарвам живота си в мрежата. Това ми се видя, как да кажа, толкова реално. В моя живот има малко реални неща. Ето защо така жадувах да ми дадете малко от вашата реалност. Парадоксалното е, че за да вляза във вашата реалност, аз маскирах моята.
	Най-много се упреквам за това, че ви подцених. Нямаше нужда да лъжа, за да привлека вниманието ви. Вие щяхте да ми отговорите по същия начин, дори и да бях казал истината, тоест че съм един тлъст човек, живуркащ в склада за гуми на родителите си в Балтимор.
	Моля ви да ми простите. Ще разбера, ако откажете.
	Искрено ваш:
@	Мелвин Мапъл
@@	Балтимор, 13 февруари 2010
C$
	Дълго останах слисана, неспособна да правя каквото и да било. Не бях нито сърдита, нито ядосана. Просто върховно изумена.
	От първия си роман, излязъл през 1992-ра, поддържах кореспонденция с толкова много хора. Статистически беше логично сред тях да има особняци и наистина беше така. Но никога не бях срещала нито отблизо, нито отдалече тип като Мелвин Мапъл.
	Как трябваше да реагирам? Нямах понятие. Трябваше ли въобще да реагирам?
	Понеже не намерих отговор на този въпрос, реших да играя с открити карти. И го направих.
C>
	Скъпи Мелвин Мапъл,
	Не мога да ви опиша колко ме порази писмото ви от 13 февруари. Реакцията ми е съвсем спонтанна, което може би няма да ми попречи да реагирам и хладнокръвно.
	Молите ме да ви простя. Нямам какво да ви прощавам. Да ви простя, означава, че сте ми причинили зло, а вие нищо не сте ми направили.
	Изглежда, че в САЩ лъжата е идеалният порок, ако мога така да се изразя. Явно аз съм прекалено много европейка и лъжата ме възмущава само когато вреди на някого. Тук не виждам пострадали. Може би някои американски войници ще имат възражения, но това не ме засяга.
	Казвате, че може да ме сметнат за глупава гъска. Аз не разбирам нещата така. Имам нужда да виждам това, което е пред очите ми. Вашите писма ми показаха реалността, представена по друг начин. Направили сте друг ад от вашия ад. Не ме интересува мнението на тези, които смятат, че ужасът от иракския фронт не може да се сравнява с ужаса на „един тлъст човек, живуркащ в склада за гуми на родителите си в Балтимор“, както казвате. Тази метафора е била важна за вас, защото ви е връхлетяла, и сте имали нужда да я споделите с човек, чиято практика да пише хартиени писма ви е изумила. Да видите вашата история, написана от външно лице, е било за вас единственият начин да й придадете реалността, която така непоносимо ви е липсвала.
	Пишете ми: „Вие щяхте да ми отговорите по същия начин, дори и да бях казал истината“. Не можем да знаем. Да, щях да ви отговоря. Но дали по същия начин? Нямам идея. Дръзката ви метафора ми позволява да видя кристално ясно тъгата на вашето съществуване. Ако ми я бяхте описали директно, дали щях да разбера? Надявам се, че да.
	Ако това може да ви успокои, далеч не сте първият митоман, който се обръща към мен. Още повече че вие не сте истински митоман, тъй като осъзнавате лъжата си и дори първи я разкривате доброволно. Сред тези, които ми пишат, има такива, чиито лъжи забелязвам от първия прочит, други, за които са ми трябвали четири години, и трети, чиито методи още не съм разгадала. Но, както ви писах в началото на писмото, ако митоманията не вреди на никого, тя абсолютно не ме тревожи.
	Искам също да ви поздравя — лъжата ви беше толкова перфектна, че ако не ми бяхте признали за нея, нямаше никога да я разкрия сама. Браво. У всеки писател има един мошеник, така че ви се възхищавам като на колега. Когато някой бездарен митоман ми изпрати едро скалъпените си лъжи, изпитвам жал. Мошеничеството, както и цигулката, изискват перфекционизъм. Цигуларят, който дава концерт, не се задоволява с това да бъде просто добър. Той иска или върховното, или нищо. Приветствам ви като майстор.
	Искрено ваша:
@	Амели Нотомб
@@	20 февруари 2010
C$
	Без да забележа, бях откраднала неговото финално „искрено ваш“. В това писмо наистина бях рядко искрена. Пропуснах само да изразя раздразнението си от формулировката: „Исках да привлека вниманието ви“. Колко пъти съм прочитала тази фраза? А тя се подразбира от само себе си. Можеш ли да пишеш писмо на някого, без да искаш той да ти обърне внимание? Ако не искаш, няма да му пишеш.
	В девет от всеки десет случая това означава: „Не бих понесъл да се отнасяте с мен като с всички останали“. Тази глупост има и други варианти: „Аз не съм като другите“, „Не бих искал да ми говорите като на човек без значение“ и т.н. Когато видя това, веднага хвърлям писмото в кошчето за боклук. За да отговоря на изискването. Искате да не се отнасям към вас като към всеки друг? Вашите желания са заповеди за мен. Уважавам дълбоко всички хора. Вие искате да се отнасям към вас иначе и затова хвърлям писмото ви на боклука.
	Това, което не понасям във въпросното изречение, освен глупостта, е, че е напоено с презрение. Презрение, още по-противно, поради факта че го приписват и на мен. А аз съм алергична към всяка форма на презрение — отправена към мен, подозирана у мен или проявила се пред мен. А да презираш всички е още по-възмутително.
	Намазах си филия с мед. Обожавам вкуса на меда. Думата „искрен“, която днес е на мода, дължи латинската си етимология на меда. _Sine_ сега буквално означава „без восък“ и се отнася до пречистения висококачествен мед, докато нечестният търговец продава жалка смесица от мед и восък. Би трябвало многобройните хора, които днес злоупотребяват с думата „искреност“, да изкарат едно медолечение, за да знаят после за какво говорят.
C>
	Скъпа Амели,
	Вашето писмо ме изуми повече, отколкото трябва да ви е изумило моето. Не знам какво точно очаквах, но със сигурност не това.
	Намирам реакцията ви за прекрасна. Единственият друг човек, който е в течение на лъжата ми, е брат ми Хауард. Най-меко казано, той не споделя вашата толерантност. Когато му изпращах имейлите, за да ги препише и изпрати до вас, той ги приемаше с „Ти си просто болен“ и други подобни.
	Иди че разбери — вие не ме упреквате в нищо и затова се чувствам виновен. Търся начин да се оправдая, а вие нямате нужда да слушате оправдания.
	Това, което ви разказах за моя живот до 30-ата ми година, е самата истина — броденето, нощите под звездите, мизерията, гладът. Но аз не отидох в армията, когато стигнах до дъното, а се прибрах при мама и татко. Страхотно унижение — да се върнеш при родителите си на 30 години, без да си постигнал абсолютно нищо. Майка ми реши, че ще ме спаси, като ми купи компютър. „Можеш да направиш сайт за нашата бензиностанция“, каза тя. Като че ли бензиностанцията има нужда от това! Беше си чист претекст, за да ме накара да правя нещо. Нямах избор и се захванах за работа. Открих, че ме бива за тези неща. Няколко фирми от квартала ми поръчаха същото. Спечелих пари, които ми позволиха да помогна на Хауард.
	Истината е, че това занимание ме погуби. Бях прекарал десет години в непрестанно ходене и съвсем оскъдно хранене. И после стана съвсем обратното — възприех живота на програмист, който никога не си служи с краката си и яде, без да спира. Бях убеден, че майка ми ми е подарила компютъра, за да изкупя грешките си, и не мръднах от него цяла година. Спирах само за да спя, да се мия или да седна на семейната маса — пак за ядене. Моите родители все още поддържаха версията за изгладнелия син, върнал се в родното гнездо, и не виждаха как дебелея, не виждах и аз. Трябвало е да се погледна, докато съм под душа, но не го направих, не си обръщах внимание. Когато си дадох сметка за катастрофата, вече беше прекалено късно.
	Ако има болест, която наистина е по-добре да избегнем, отколкото да лекуваме, това е затлъстяването. Да отслабнеш с 5–10 килограма не е проблем. Друга работа е да разбереш една прекрасна сутрин, че имаш да сваляш 30. При това, ако бях се заел тогава, щях да се спася. А сега трябва да отслабна със 130 килограма. Кой има толкова кураж?
	Защо не се взех в ръце в деня, когато разбрах, че съм качил 30 кила? Тогава имах сложни проблеми с компютъра и имах нужда от цялата си енергия и концентрация, за да ги реша. Невъзможно ми беше да мисля за диети. На следващия ден беше същото и т.н. Огледалото потвърждаваше присъдата на кантара — бях дебел. Но се успокоявах с мисълта, че това е без значение, след като никой не ме гледа. Бях програмист, живеех в склада за гуми на моите родители с един компютър, на който не му пукаше за килограмите ми. Навлякох анцуг и фланелка XXL и тялото ми вече не се виждаше. Родителите ми продължаваха да не забелязват нищо.
	Когато прекосявах Америка, като всеки уважаващ себе си последовател на Керуак опитвах най-различни дроги, попаднали ми по пътя или сред пустинята. Другарите ми винаги имаха по някоя доза в джоба: _Share the experience_*, ви казва някой, докато ви я подава. Никога не отказвах. Някои продукти ми харесваха, други — не. Но дори и тези, които ми станаха любими, никога не са предизвиквали у мен и една стотна от зависимостта, която развих към храната. Когато гледам по телевизията кампании за предпазване от наркотици, се питам какво още чакат, за да започнат борба с истинския враг.
	[* Сподели изживяването (англ.). — Б.р.]
	Затова не мога да отслабна — моята зависимост от храната е нелечима. Трябва да ми сложат усмирителна риза XXXL, за да ми попречат да ям.
	Когато стигнах до 130 кила, майка ми учудена ми каза: „Ти си затлъстял“. Отговорих, че съм пълен. „Защо досега не съм забелязала?“, разкрещя се тя. Защото си бях пуснал брада, която скриваше тройната ми гуша, и бях обръснал главата си — така се оформи това лице на непознат, с което си останах.
	Родителите ми ми наредиха да отслабна. Отказах. „След като е така, няма да сядаш с нас на масата“, казаха те. Така станах самотен шишко. Не ме безпокоеше фактът, че не виждах повече майка си и баща си. Точно това е ужасното — нищо няма значение, всичко е поносимо.
	Стигнах до там да виждам само невъзмутимия доставчик на храна, която поръчвам по телефона или чрез интернет. Сигурно той има и други клиенти като мен в Балтимор. Трупам мръсното си бельо в един найлонов чувал и когато се напълни, го изнасям пред вратата на гаража. Майка ми пере дрехите и ми ги оставя на същото място. Така няма нужда да се виждаме.
	През есента на 2008-а прочетох статия за затлъстяването, обхващащо все повече американски войници в Ирак. Първо си помислих, че е трябвало брат ми Хауард да надебелее, а не аз. После с изненада открих, че изпитвам завист към затлъстелите военни. Разберете ме — те поне имаха сериозни основания. Техният статут ги превръщаше в жертви. Все щеше да се намерят хора, които да смятат, че те не са виновни за вида си. Завиждах им, че са достойни за съжаление. Срамно е, знам.
	Това не е всичко. Тяхното заболяване си имаше история. И за това им завиждах. Ще кажете, че и моето си има история — може, но аз не я познавам. Фактологически погледнато, моето затлъстяване имаше обяснение, но в съзнанието ми причинно-следствените връзки бяха прекъснати. Постоянният ми живот в интернет бе създал у мен чувство за нереалност — струваше ми се, че всичката тази погълната храна въобще не бе съществувала. Бях затлъстял човек, лишен от историята си, и затова завиждах на всички, вградени в голямата История.
	Когато войната в Ирак започна, получих призовка, но ме освободиха от военна служба поради свръхтегло. Тогава се зарадвах, че съм дебел, и се присмях на мобилизирания ми брат. После небитието ми продължи пред екрана на компютъра — осем години нищо, от което да остава спомен, но и осем години, които не може да се пренебрегнат, тъй като се измерват със 100 килограма. После прочетох статията за затлъстелите войници. След което се появихте вие.
	Реших се на лъжа, когато свързах тази статия със съществуването ви. Още преди това ме интригуваше тази писателка, която отговаря с хартиени писма. Бях си поръчал книгите ви, преведени на английски. Нямам обяснение, но те наистина ми говореха. Дано не се разсърдите — тъкмо една от вашите героини ми даде идеята за измамата — младата Христа от „Антихриста“.
	Новата интерпретация на моето затлъстяване ми се видя спасителна. За да я превърна в реалност, трябваше да я поднеса на външен човек. Вие бяхте идеалният вариант — известна и активна личност. Не знам дали кореспонденцията с вас ми е подействала добре, но знам, че ми беше страшно приятно — вие станахте гарант на моята история. Бях стигнал дотам, че наистина да вярвам, че съм войник в Ирак. Благодарение на вас вече имах това, което ми липсваше — достойнство. Животът ми добиваше форма в съзнанието ви, чувствах, че съществувам във вашите очи. Съдбата ми заслужаваше вниманието ви. След осем години небитие — каква емоция, каква наслада! Въпреки че писмата ви до мен пристигаха сканирани, те ми изглеждаха невероятно истински.
	Щеше ми се това да продължи безкрайно, но вие поискахте снимка в униформа. После, през лятото на 2009-а, вестниците обявиха връщането на нашите момчета. Хауард, винаги без късмет, беше сред последните отзовани, завърна се в САЩ едва преди десетина дни. И така, като осъзнах, че е невъзможно да поддържам лъжата, вече нямах друг избор, освен мълчанието.
	Успях да накарам Хауард да ми изпрати всички ваши писма. Колко вълнуващо бе да ги видя наистина, да ги докосна. Разпечатах моите, които бях архивирал, и съхраних всичко в папка с нашата кореспонденция в хронологичен ред. Знаете ли какво написах отгоре й? „Форма на живот.“ Дойде ми интуитивно. Като прехвърлих през главата си десетте месеца, в които си пишехме, на фона на пълното отсъствие на живот през предишните близо десет години това заглавие се налагаше от само себе си. Благодарение на вас бях имал достъп до някаква форма на живот.
	Това словосъчетание обикновено предизвиква асоциации с амеби или други едноклетъчни. Повечето хора го свързват с отвратителна гмеж от организми. Но у мен, след ужаса на небитието, то предизвиква само респект. Харесваше ми тази форма на живот, изпитвам носталгия по нея. Размяната на писма функционираше като клетъчно делене — аз ви изпращах една минимална частица живот, с прочитането й вие я удвоявахте, отговорът ви я размножаваше и така нататък. Благодарение на вас небитието ми се изпълваше с първичен бульон. Къпех се в споделените думи. Няма по-голямо удовлетворение от илюзията, че си изпълнен със смисъл. Това, че той се е породил в лъжа, не отнема нищо от насладата.
	Нашата кореспонденция се възражда след прекъсване, равно на продължителността й. Ще бъде ли пак така хубаво? Сега ви казвам истината, дали тя може да породи форма на живот? Няма нищо по-несигурно. Как бихте могли да ми имате доверие? Дори и да предположим, че поради благородството си все още сте способна на това, нещо в мен се е пречупило. Никога няма да забравя задоволството, което изпитвах от писането на лъжи. Вие сте писател, нищо ново за вас. А аз все още не мога да повярвам, че най-силното изживяване в живота ми се дължи на това, че споделих с вас една измислена от мен история.
	Сега измислицата ми е разгромена. Вие сте наясно с безнадеждната истина. И най-строго охраняваните затворници могат да се измъкнат от килиите си. Но когато затвор е собственото дебело тяло, бягството е невъзможно. Да отслабна? Това ме разсмива. Вече тежа близо 200 кила. По-лесно ще е да разглобим на части египетските пирамиди.
	Така че питам ви: за какво да живея?
	Искрено ваш:
@	Мелвин Мапъл
@@	Балтимор, 27 февруари 2010
C$
	Финалът на писмото ме разтревожи. Лудостта на Мелвин явно беше заразителна, защото веднага си купих самолетен билет за Вашингтон. Справочните служби без проблеми откриха координатите на Мапъл. Като се съобразих с часовата разлика, набрах номера му. Един запъхтян глас отговори:
	— Амели Нотомб? Наистина?
	— Май сте тичали до телефона.
	— Не. Той е до мен. Не мога да повярвам, че се обаждате.
	Мелвин говореше така, сякаш не му достигаше дъх. Сигурно беше от затлъстяването.
	— Пристигам на летището във Вашингтон на 11 март в 14:30. Искам да ви видя.
	— Заради мен ли идвате? Трогнат съм. Ще ви чакам на летището. Заедно ще вземем влака за Балтимор.
	Затворих бързо от страх да не променя решението си. В областта на безразсъдството съм изключително надарена, така че си наложих повече да не мисля, за да не се откажа от пътуването.
	По телефона гласът на Мелвин ми се бе сторил радостен.


>
	Точно преди да тръгна, получих писмо от американеца. Взех го да го чета в самолета.
	Изчаках боингът да излети, за да не мога повече да избягам, и отворих плика.
C>
	Скъпа Амели,
	Идвате да ме видите. Това е изключителен подарък за мен. Не мисля, че го правите за всеки ваш кореспондент, особено пък ако разстоянията са големи. Какви ги разправям? Знам, че съм единственият, за когото бихте предприели такова пътуване. Това силно ме трогва.
	От друга страна, питам се какво толкова ви написах, че се решихте да ме посетите. Може би, без да искам, съм ви манипулирал, за да ме съжалите. Хич не се гордея, ако е така. Но вече е прекалено късно. Доволен съм.
	Както ви казах по телефона, ще дойда да ви взема от летище „Роналд Рейгън“. За мен това ще е изключително събитие — от десет години не съм напускал Балтимор. По-точно моята улица. Впрочем за последен път излязох от склада за гуми, когато отидох да гласувам за президента Обама — на 4 ноември 2008-а. Добре че секцията беше в края на нашата улица. Все пак разходката ми се стори убийствена, върнах се потънал в пот, сякаш бе горещо лято. Най-страшното беше не ходенето, а погледите на околните. Епидемията от затлъстяване все още не е отказала хората да ни гледат. Кога ли ще имаме 150-килограмов президент на САЩ?
	Накратко, за мен посрещането ви във Вашингтон се равнява на експедиция. Но не мислете, че се оплаквам. Само това оставаше, при положение че прекосявате океана заради мен. Искам да знаете, че оценявам значението на събитието. Нищо на света не би ми попречило да бъда на летището на 11 март в 14:30 часа. Виждали сте снимката ми, лесно ще ме познаете.
	Не ми казахте колко време ще останете. Надявам се да е задълго. Ако искате, настанете се при нас, помолих майка ми да ви приготви моята предишна стая.
	Чакам ви.
	Искрено ваш:
@	Мелвин Мапъл
@@	5 март 2010
C$

	Писмото ми се видя чудесно. Хареса ми това „може би, без да искам, съм ви манипулирал, за да ме съжалите“, което внасяше разнообразие сред многобройните „надявам се не смятате, че прося съжалението ви“ от безкрайните писма на хора, разказващи как родителите им ги биели или измъчвали в детството.
	Както обикновено, бях си запазила място до прозореца. В самолетите винаги залепям нос на стъклото и всеки облак ми е интересен. Но този път не успявах да потъна в небесния пейзаж. Нещо в мозъка ми ме глождеше като камъче в обувката.
	Посред Атлантическия океан камъчето проговори: „Амели Нотомб, би ли ми казала какво точно правиш?“. Отвърнах лицемерно: „Как така, аз съм отговорна за делата си и отивам да посетя един американски приятел“. — „Не думай! Истината е, че нищо не се е променило, откакто беше на осем години — смяташ, че имаш магически способности и че е достатъчно само да докоснеш Мелвин, за да го отървеш от дебелината му!“ Запуших си ушите. „Права си, нещата не са стигнали до стадия на словесната формулировка. При теб думите са равнозначни на разум, а това, което е под тях, е неразумно. Признай си, ти смяташ, че можеш да спасиш Мапъл, въпреки че не знаеш как точно. Нали не отиваш в Съединените щати само за да видиш един твой кореспондент?“ — „Отивам да видя човек, към когото изпитвам приятелски чувства и който не прибягва до претериция*.“ — „И ти прекосяваш Атлантика заради липсата на претериция? Човек може да умре от смях!“ — „Защо? Липсата на претериция е изключително рядко срещана. Аз съм същество, способно да отиде много далече в името на своите семантични убеждения. За мен словото е висша форма на реалност.“ — „Висша форма на реалност е да се озовеш в балтиморски склад за гуми с един дебел митоман! Вълшебна компания, вълшебна дестинация. И всичко това заради неупотребата на една риторическа фигура. Ако някой ден попаднеш на кореспондент от Монголия, който единствен сред подобните си не прави грешки, когато съгласува времената в подчинено наклонение, или има интересна концепция за непреходните глаголи, ще отидеш ли да го посетиш в Улан Батор?“ — „Накъде биеш с тези смешни аргументи?“ — „А ти какво искаш да кажеш с това пътуване? Защо смяташ, че чудотворното ти присъствие ще помогне на този клетник? Ако той иска да се спаси, което не е съвсем сигурно, не е твоя работа да го измъкваш от ситуацията. Ако просто искаш да изгубиш малко време, не е страшно. Но мислила ли си колко неудобно ще се почувстваш заради него? Имахте какво да си пишете, но ще има ли какво да си кажете? Ще се изправиш пред часове мълчание с този затлъстял човек — на летището, после във влака, после в таксито, накрая в дома му. Ще бъде истински ад. При положение че няма да има разговор, не би могла да избегнеш да го огледаш. Той ще го усети и ще страдате и двамата. Защо си причиняваш това, защо му причиняваш това?“ — „Може би нещата няма да протекат така.“ — „Да, може да е много по-лошо. Ще се срещнеш с програмист, който от десет години е разменял по някоя дума само с доставчика на пица. Когато пристигнете в Балтимор, той ще се почувства толкова зле, че ще отиде да седне пред компютъра си, за да не трябва да се занимава с теб. Този човек е болен, а ти си още по-болна, щом отиваш в дома му. Такава каша си забъркала. Оправяй се сега, нещастнице.“
	[* Риторическа фигура: говорещият се прави, че не казва това, което всъщност казва. Пример: „Ще премълча факта, че…“ (след което фактът бива изложен подробно). — Б.р.]
	Безпощадният глас замлъкна, оставяйки ме с ясното съзнание, че правя грешка. Да, това пътуване беше една катастрофална идея, вече нямаше съмнение. Какво можех да направя? Нямаше връщане назад. Как да попреча на самолета да пристигне? Как да се измъкна от летището през вратата, на която ще ме чака Мелвин Мапъл? Невъзможно!
	Стюардесата ни раздаде бледозелените формуляри, които всеки стъпващ на американска земя, дори и да е за три часа, трябва да попълни. Когато ги видим за първи път в живота си, обикновено сме смаяни от въпросите от рода на: „Член ли сте на терористична организация?“, „Притежавате ли химическо или ядрено оръжие?“ и други изумителни запитвания, на които трябва да отговорим с „да“ или „не“, задрасквайки съответното квадратче. Тогава избухваме в смях и казваме на спътника си: „Какво ли ще стане, ако задраскам «да»-то?“. Но понеже все ще се намери някой да ни увери, че няма шега с американските служби за сигурност, и най-големите шегаджии се отказват от изкушението да отговорят положително.
	Знаех ги наизуст тези зелени листа и тъкмо се канех да ги попълня, когато ми хрумна следното: „Амели, единственият начин да избегнеш срещата с Мелвин Мапъл е да отговориш утвърдително. Ще бъдеш предадена на американското правосъдие. Какво предпочиташ? Влака Вашингтон-Балтимор в компанията на дебел митоман, или огромни неприятности с полицията на САЩ?“.
	Никога през живота си не си бях поставяла такъв ултиматум. Гледах през прозореца към призрачното небе, което вече бе в течение на решението ми. В състояние на екстаз извърших налудничавия акт. На въпроса „Член ли сте на терористична организация?“ отговорих „Да“. Пълен шемет. И така нататък. Продължих в несвяст с облещено съзнание да отговарям с все по-самоубийствени „да“. Самообвиненията ми ме превръщаха в обществен враг номер едно на планетата. Сложих зеления формуляр в паспорта си.
	Все още можех да променя нещата. Да извикам стюардесата и да поискам друг формуляр поради грешка в попълването. И да скъсам налудничавите данни, за да останат без последствия.
	Но знаех, че няма да го направя. Знаех, че ще подам щурия зелен лист на митническите власти. Не знаех точно какво щеше да се случи после, освен че щях да имам главозамайващи проблеми. Щяха да ме изпратят в Гуантанамо. Май американците го бяха затворили, но те са ефикасна нация и сигурно бяха построили други зандани на други места. Щях да остана заключена до края на дните си.
	И всичко това, за да не се срещна с Мелвин Мапъл? Глупости! Амели, ти сама осъществяваш съдбата си, нали винаги това си искала. Наказание за многобройните ти грешки? Донякъде. Но не е само това.
	Какво все търсиш, откакто пишеш? Към какво така страстно се стремиш от толкова дълго време? Какво означава за теб писането?
	Знаеш го — ако пишеш всеки ден като луда, то е, защото винаги си имала нужда от авариен изход. Да бъдеш писател за теб означава отчаяно да търсиш спасителната врата. Една перипетия, която дължиш на подсъзнанието си, те доведе до нея. Остани в самолета, чакай кацането. Ще предадеш документите на митницата. И невъзможният ти живот ще свърши. Ще се освободиш от твоя главен проблем — от самата себе си.
