D>
	На Камелин — ти знаеш кой си!
D$


>
	{img:karta_glasruen_1.png}
	{img:karta_glasruen_2.png}
	{img:karta_anun_1.png}
	{img:karta_anun_2.png}
	{img:karta_srebaren_hulm_1.png}
	{img:karta_srebaren_hulm_2.png}


>	Пролог

	Джак насочи пръчицата към палеца на крака си и прочете отново заклинанието. Когато от върха й изхвърча синя искра, той викна:
	— Керпоу!
	Изведнъж дълги бели косми покриха целия му пръст.
	— Виж, Орин! Харесва ли ти косматият ми пръст?
	— Следващия път пробвай със зелени косми — изписука развълнувано тя.
	— По-добре първо да видя дали мога да махна тези.
	Джак погледна за последно косматия си пръст и изрече обратното заклинание. Две сини искри докоснаха палеца му и белите косми изчезнаха. Джак въздъхна дълбоко и запрелиства Книгата на сенките.
	— Тук пише как да променям формата на носа и ушите си, как да си правя и да махам брадавици и косми по цялото тяло, но не и как да се отърва от пъпките си.
	Той се приближи до огледалото и се взря в лицето си. Получи обрива преди седмица и сега всяка пъпка беше намазана с лосион, който побеля, след като изсъхна. Лосионът успокои сърбежа, но пъпките още си стояха. Нора препоръча лосиона, като отказа да пробва каквато и да е магия, за да го излекува от варицелата. Щом разбра, че Джак е „силно заразен“, Камелин реши да не го вижда известно време. И ето вече седмица, откакто нито е почукал на прозореца на Джак, нито му е писал съобщение в „Книгата на сенките“.
	Първите няколко дни Джак се чувстваше много зле и дори не можеше да помръдне, но сега, като се пооправи, ставаше все по-неспокоен. Трябваше да стои в стаята, докато пъпките изчезнат, а това хич не беше приятно. Единственото хубаво нещо бе, че има много време да изучава „Книгата на сенките“ и да пише на Елан. Разказа й за засаждането на фиданките на хамадриадите, за бързото им израстване и как се развълнуваха Съсухрените в гората Нютън Гил, когато им върна Алана.
	Не че му беше скучно, но дните изглеждаха безкрайни и едва-едва се нижеха. Искаше пак да лети. Освен това много му липсваха Елан и Камелин. Елан му писа, за да разбере как е, но не му разказа никакви новини. По цели часове отново и отново си спомняше преживелиците си в Анун и колкото повече мислеше за това, толкова по-силно му се искаше да се върне там.
	Внезапно на вратата се почука и Джак подскочи от изненада. Дядо му надникна в стаята и каза:
	— Виж кой е дошъл да те види.
	Не беше трудно да се досети кой е — имаше си само един посетител. Усмихна се, а Нора пристъпи в стаята и сложи голяма кошница на леглото му.
	— Как се чувстваш днес?
	— Мисля, че вече съм добре и мога да излизам — каза с надежда Джак.
	Нора огледа пъпките и поклати глава.
	— Може да ни дойдеш на гости след няколко дни, но на училище ще ходиш чак другата седмица.
	— А кога ще мога пак да летя?
	— За летене и дума не може да става, докато не оздравееш напълно.
	Джак въздъхна и се отпусна тежко на леглото.
	— Нося ти изненада — нещо за четене, което може да ти бъде от полза, когато тръгнеш на лов за дракони.
	Джак с любопитство гледаше как Нора извади от кошницата четвъртит пакет. След като го разопакова, тя му подаде една ръчно изработена книга — с червена корица, изящна закопчалка и украсени ъгли. Кориците бяха твърди и като че ли люспести.
	— Това е моята книга „Знание за драконите“. Отне ми години да събера цялата информация, а още по-дълго да намеря драконова кожа за подвързията.
	— Драконова кожа!
	— Да, кожа от истински дракон. Грижи се добре за нея, Джак, и научи колкото можеш повече. Чаркъл ще има нужда от сериозна помощ, за да намери семейството си.
	— Ще се грижа, обещавам.
	— Сега те оставям да почетеш. Можеш да ми я върнеш в петък. Дотогава пъпките трябва да са оздравели.
	Щом Нора затвори вратата, Джак отвори книгата и зачете. Докато разлистваше страниците, започнаха да го побиват тръпки. Усещаше, че наближава ново приключение.


>	1
>	Тайни

	— Дай да те огледам хубаво — каза дядо му, докато се взираше в пъпките. — Още ли те сърбят?
	— Не всичките. Днес мога да отида в имението Юел, нали?
	— Според Нора малко чист въздух ще ти се отрази добре. Освен това спомена, че имаш да й връщаш някаква книга.
	Джак кимна. Стоеше мирно, докато дядо му мажеше пъпките с лосиона.
	— Готово! Обличай се! Нора каза, че ако искаш, можеш да обядваш у тях, но ако не се чувстваш добре, се прибери. Аз съм си вкъщи.
	Джак изчака дядо му да затвори вратата на стаята и изигра танца на радостта. После нахрани Орин.
	— Искаш ли да дойдеш с мен?
	Орин поклати глава и зацвърча. Джак вдигна ръка:
	— Чакай да си взема пръчицата. Та какво казваше?
	— Те са твърде заети, за да си играят с мен.
	— Кои „те“?
	— Фъргъс и Бери. Последния път ми се скараха, че вървя след тях, и не ме пуснаха да вляза в хербориума.
	— Какво са замислили според теб?
	— Не ми казаха, но било нещо важно.
	— Нора знае ли?
	— Накараха ме да обещая, че няма да й кажа. Било тайна и колкото по-малко съм знаела, толкова по-добре.
	— Това не ми харесва. Сигурно Мотли ги е накарал да направят нещо.
	— Не мисля, че е Мотли. Той изпълнява някаква важна задача на Нора заедно с Нощните стражи, Фъргъс и Бери бяха сърдити, задето не ги е взел със себе си. Мърмореха, че ги е зарязал, Фъргъс каза, че било, защото са най-млади и най-дребни. Знам, че им е наредено да свършат някаква работа и да охраняват къщата, но се съмнявам, че Мотли е споменавал нещо за хербориума.
	— Сигурна ли си, че няма да дойдеш с мен?
	— Не искам да ги виждам. Бери ми каза да си гледам работата, а Фъргъс ми се сопна да не им се пречкам.
	— Не се тревожи. Ще се опитам да разбера какво става. Струва ми се, че знам кой стои зад всичко това.


	Джак се радваше, че има пряк път до имението Юел. Така никой нямаше да го види с това пъпчиво лице. Когато се промуши през плета в дъното на дядовата градина, той вдиша дълбоко. Дърветата и въздухът миришеха приятно. Нямаше търпение да разкаже на Камелин всичко, което е научил за драконите от книгата на Нора. Не беше сигурен как точно това ще им помогне да намерят семейството на Чаркъл, но поне се надяваше да е добре подготвен. Всъщност нямаше търпение да тръгнат да ги търсят.
	Макар да копнееше да се види с Камелин, Джак не бързаше. Толкова хубаво беше навън. Яркото слънце едва не го заслепи, когато излезе от сенчестия тунел. Преди да влезе в къщата, заобиколи алпинеума и надникна в тайната пещера на Камелин.
	— Сеж, там ли си?
	От купчината листа в дъното се чу силно крякане.
	— Имам въпрос за теб.
	Джак почака жабата да се приближи до отвора.
	— Колко пъпки имам?
	Малката зелена жаба не отговори веднага. Джак тъкмо се канеше да повтори въпроса си, когато тя изкряка:
	— Четиристотин двайсет и осем.
	— Четиристотин двайсет и осем! Леле! Сигурна ли си?
	Сеж се обърна и заподскача към купчината с листа, като не спираше да повтаря отговора:
	— Четиристотин двайсет и осем, четиристотин двайсет и осем…
	Джак се изправи и чу познат глас от близкото дърво.
	— Четиристотин двайсет и осем какво?
	— Пъпки от шарката.
	— Тогава не се приближавай до мен. Не искам и аз да я прихвана.
	— Вече не съм заразен.
	— На мен не ми изглеждаш добре. Целият си в петна.
	— Това е от лосиона. Освен това Нора каза, че гарваните не боледуват от варицела.
	— Може да ми лепнеш враноцела. Още по-зле.
	— Няма такава болест.
	— Не се знае.
	Джак реши да смени темата.
	— Какви ги вършат Фъргъс и Бери в хербориума?
	— Шшт! Не викай толкова силно.
	— Не съм викал, само те попитах.
	Камелин кацна на върха на алпинеума. Наклони глава към дърветата, като ги гледаше страшно, а после заподскача към пещерата.
	— Може би трябва да видим как е Сеж.
	— Току-що бях при нея. Добре е. Камелин го клъвна по обувката.
	— Ау! Това пък защо беше?
	— Мисля, че трябва да видим как е Сеж. Сега!
	Джак схвана, че Камелин иска да му каже нещо, което дърветата не бива да чуят. Наведе се и влезе в пещерата след гарвана.
	— Какво става?
	— Не искам никой да знае за Фъргъс и Бери. Помолих ги да ми свършат една работа.
	— Работа ли?
	— Много важна работа! Тази седмица бях доста зает.
	— Твърде зает дори за да пишеш? Не отговори на нито едно от съобщенията ми.
	— Не можех.
	— Нямаше да ти отнеме много време. Едно „здрасти“ щеше да е достатъчно.
	— Казах ти, че не можех. Пръчицата не беше у мен цяла седмица, откак ти се разболя.
	— Нора разбра ли за коша за боклук, който материализира в гарванарника? Знае ли колко бонбони си изял?
	— Сто шейсет и два — изкряка Сеж. Камелин отиде до купчината с листа в дъното на пещерата:
	— Няма нужда да ми напомняш! И не можеш ли да се махнеш за малко? Това е личен разговор.
	— Та Нора разбра ли?
	— Не.
	— А какво е станало с пръчицата ти тогава?
	— Взе ми я. Хубаво ме нахока, задето съм я използвал за собствена угода.
	— Какво, за Бога, направи?
	— Уголемих една от нейните кифлички. Реших, че е добра идея да се надуе като торта.
	— И?
	— И… прекалих. Ако се бях спрял на второто заклинание и я бях изял, Нора нямаше да разбере. Само че аз го казах още веднъж и кифлата се взриви и се посипа в цялата кухня. Нора веднага се сети какво съм направил. Нямах време да се отърва от уликите — парчетата бяха навсякъде. Нора се ядоса и рече, че не ще и да чува оправданията ми, и ми взе пръчицата. Не ми даде дори да почистя. Ще ми я върне, когато сметне, че отново може да ми има доверие, или като дойде време за обучение за работа с пръчици.
	Джак се опита да сдържи смеха си, но мисълта за експлодиралата кифличка го накара да избухне в кикот. Камелин се обиди:
	— Не е смешно!
	— Извинявай. Предупредих те да внимаваш с пръчицата.
	— Говориш също като Нора.
	— Още не си ми казал какво правят Фъргъс и Бери в хербориума.
	— Тайна е и ако не я знаеш, не можеш да я издадеш.
	— Аз умея да пазя тайни.
	— А пък Нора умее да ги измъква от теб. На всичкото отгоре, ако решиш, че е нещо, което тя трябва да знае, сам ще й кажеш.
	Джак не знаеше какво да отговори. Камелин беше прав.
	— Откога вършат тази важна работа?
	— От десет дни — изкряка Сеж. Камелин отърси перушина. Изглеждаше много раздразнен.
	— Нали няма да задаваш въпроси, когато Нора е наоколо? Никога не знам кога Сеж ще се окаже наблизо.
	— Десет дни? Наистина ли?
	— Естествено, тя никога не греши. Но ти откъде знаеш за Фъргъс и Бери? Да не би Нора да ти е казала нещо?
	— Не, не е. Обидили са Орин и аз й обещах да се опитам да разбера какво са намислили.
	— Е, сега знаеш. Това е тайна мисия и нищо друго няма да ти кажа.
	— Може ли вече да отиваме в къщата? Имам да връщам една книга на Нора.
	— Каква книга?
	— За драконите.
	— Онази с подвързията от драконова кожа?
	— Да.
	— Нора ти я е дала?
	— Да. Защо?
	— Това е една от книгите, които държи под ключ. Много е ценна! Ти цялата ли я прочете?
	— Да. Има удивителни неща вътре.
	— Какви например?
	— Вече знаем защо всички сини дракони са изчезнали.
	— Драконорите?
	— Същите.
	— Какво се е случило с тях?
	— В книгата пише, че били много злонравни и ядели хора. За тях става дума в старите приказки и с тях се биели рицарите. Всъщност рицарите са ги избили до крак.
	— А в книгата казва ли се, че подвързията е от кожа на драконер?
	— Не, щях да питам Нора откъде я е взела.
	— Кожата е на един прочут огнедишащ дракон на име Уигрим Остронокът Опасния.
	— А Нора как се е сдобила с нея?
	— Те си сменят кожата. На Всеки сто години им пораства нова кожа и захвърлят старата. Нора я намери в една от пещерите и я донесе. Казва, че това е най-хубавата подвързия за книги — здрава и не се нищи, но най-важното е, че е огнеупорна. Че какво пише в книгата, щом това го няма?
	— Не съм сигурен, че трябва да ти казвам. Нора може да иска да държи информацията в тайна. Ще я питам дали има нещо против.
	Камелин изсумтя силно.
	— Подозирам, че не си научил нищо ценно — като например как да открием семейството на Чаркъл или дори колко дракона са останали до днес.
	— Четири — изкряка Сеж.
	Джак и Камелин я изгледаха смаяно.
	— А колко драконета са останали? — попита бавно Джак.
	— Три.
	Джак поклати глава.
	— Това не е добре. Какво ще правим сега? Да кажем ли на Чаркъл, че освен него има само още два драконета?
	— Те може и да не са неговите близки.
	— Да питаме Нора, тя ще знае как да постъпим.
	Джак и Камелин мълчаливо се отправиха към къщата.


	— Какво има? — попита Нора, като излезе от кухнята. — Пак ли ти е лошо, Джак?
	— Аз съм добре, но току-що научихме нещо и не знаем какво да правим.
	— О, това не ми звучи добре. Какво става? Камелин кацна на облегалката на стола, но не каза нищо. Нора погледна Джак.
	— Сеж каза, че са останали само три драконета.
	— Божичко! Чаркъл така се надяваше, че ще намери цялото си семейство.
	— А тези може дори да не са от неговото семейство — изграчи Камелин.
	Нора изглеждаше угрижена.
	— Трябва да помисля. Вие двамата не се тревожете. Трябва да кажем на Чаркъл. За него ще е голямо разочарование, но е редно да го знае. Засега обаче, докато намеря време да помисля, нека това да бъде наша тайна. Съгласни ли сте?
	— Разбира се! — отвърнаха Джак и Камелин. Джак свали раницата си и я отвори.
	— Нося ти книгата.
	— Цялата ли я прочете?
	— Да, беше много интересно. Може ли да разкажа на Камелин за драконите?
	— Стига да му е интересно — отговори Нора, като гледаше към гарвана.
	— Интересно ми е, но бих предпочел да имам пръчица, за да се упражнявам с Джак.
	Нора поклати глава.
	— Тази пръчица остава заключена в хербориума, докато не се уверя, че мога да ти имам доверие.
	При думата хербориум Джак смръщи вежди. Камелин също се навъси.
	— А може ли да се преобразим и да полетим?
	— Джак още не е укрепнал достатъчно. Може би утре, но днес — категорично не.
	Камелин въздъхна.
	— Тук не е никак забавно.
	— Защо не идете на езерото? Ще ви повикам, когато стане време за обяд.
	Джак взе пръчицата си и тръгна към езерото, а Камелин полетя напред и кацна на върбата на брега.
	— Да ти разкажа ли за драконите? — попита Джак, като вдигна поглед към него.
	— Не, не сега, имам работа. Ще се върна след малко. Но не казвай на Нора.
	Камелин полетя край езерото към градинката на кухнята. Джак се зачуди какво ли е намислил този път гарванът. Изведнъж дочу странен звук като от миши крачка. Вдигна поглед и видя Фъргъс и Бери да надничат иззад ствола на върбата.
	— Здравейте!
	— Здравей, Джак Бренин. Търсехме Камелин — отвърна Фъргъс.
	— Сигурен бях, че кацна на това дърво — изцвърча Бери.
	— Така беше — увери го Джак. Бери се обърна към Фъргъс.
	— Виждаш ли, казах ти, че е Камелин!
	— Но той ни заръча да се срещнем зад бараката в кухненската градина — каза Фъргъс.
	— А не дойде! Знаех си, че го видях да лети към това дърво — сърдито добави Бери.
	— Тук беше, но отлетя — обясни Джак.
	— Накъде? — попитаха двете плъхчета в един глас.
	— Не знам, но каза, че скоро ще се върне. Защо не останете да го изчакате?
	Бери и Фъргъс кимнаха. Джак се усмихна, като гледаше ту единия, ту другия. Бяха почти еднакви. Бяха по-дребни от другите Нощни стражи, имаха сребристо кафява козина и предните им зъби стърчаха. Различаваше ги само защото Бери беше гладък и лъскав, а Фъргъс почти винаги изглеждаше разрошен.
	— Е — подзе Джак, — каква е тази работа, дето я вършите за Камелин?
	Фъргъс смушка Бери, който вече си отваряше устата.
	— Сигурно е много важна, щом я е възложил на вас — продължи Джак.
	— О, да, така е! — потвърди Бери. — В замяна обеща да ни уголеми.
	— Само че нареди нищо на никого да не казваме! — измърмори Фъргъс.
	— Да Ви уголеми ли?
	— Това е тайна. Забрани ни да казваме на Нора, но съм сигурен, че не би имал нищо против да кажем на теб. Камелин обеща да ни направи по-големи, за да бъдем като другите Нощни стражи. Никога не ни вземат с тях, защото сме най-малките или най-младите, или с някакво друго оправдание, което измисли Мотли — обясни Бери.
	Джак изглеждаше притеснен. — Дали е добра идея? Не знаете ли какво е станало с кифличката, която е уголемил? Двата плъха поклатиха глави.
	— Взривила се е!? — каза им Джак. Фъргъс и Бери се спогледаха и преглътнаха.
	— Взривила се е! — ахна Бери.
	— Да, пръснала се е из цялата кухня. Затова Нора му е взела пръчицата.
	— Това не ни го е казал — промърмори Фъргъс.
	— Вече не съм сигурен, че искам да ме уголемява — изписука Бери.
	— Какво точно иска да направите?
	Фъргъс въздъхна.
	— Нора е заключила пръчицата на Камелин в шкафа на стената. Камелин не може да стигне дотам, защото няма на какво да кацне. Затова ни помоли да се вмъкнем в чекмеджето на бюфета и да вземем резервния ключ. После щяхме да извадим пръчицата и да сложим клонка на нейно място, за да не разбере Нора, че я е взел. След това той щеше да уголеми и двама ни.
	Бери кимна и продължи:
	— Направихме дупка на гърба на чекмеджето и влязохме вътре, но там има много ключове. Опитвахме ги един по един, когато Нора я няма.
	— Но още не сте намерили правилния.
	— Да — потвърди Фъргъс, — нито един не иска да завърти ключалката. Споменах на Камелин, че Нора може да е направила заклинание, но той каза, че не е — била сложила там пръчицата, защото това е единственият шкаф, в който той не може да влезе.
	— Всичките ключове ли изпробвахте?
	Бери поклати глава.
	— Не още, но Камелин е сигурен, че Нора държи и специалния си ключ в чекмеджето.
	— Специален ключ ли?
	— Който отваря всичко — обясни Бери. — Но как е възможно един ключ да отваря всички ключалки?
	Фъргъс завъртя очи.
	— Защото е специален, вълшебен ключ.
	— В това чекмедже няма нищо специално. Би трябвало да го знаем, влизаме и излизаме десет дни вече.
	Над главите им се чу пърхане на крила и те вдигнаха поглед.
	— Мисля, че ви казах да се срещнем при бараката в градината на кухнята — измърмори Камелин, като кацна на един клон. — Какво правите тук?
	Фъргъс и Бери не отговориха.
	— Вие двамата чувате ли ме? Можете да отидете и да ми свършите онази специална работа по обед. Никой няма да ви безпокои поне час.
	Фъргъс се прокашля и се изправи на задни крака.
	— Ако не възразяваш, ние решихме, че не искаме да ни уголемяваш.
	Камелин хвърли изпепеляващ поглед към Джак.
	— Ти си им казал, нали?
	— Беше честно да знаят какво се е случило с кифличката.
	— Мислех те за приятел!
	— Приятел съм ти, но и ти не би искал да нараниш Фъргъс и Бери, нали?
	Камелин поклати глава.
	— Да, но си искам пръчицата.
	— Мисля, че ще трябва да почакаш, докато Нора прецени, че може да ти я върне.
	Камелин въздъхна тежко.
	— Животът не е справедлив, особено когато си гарван.
	Бери изглеждаше облекчен.
	— Ние тръгваме — рече Фъргъс и без да чакат отговор, двамата бързо се отдалечиха.
	Джак се чувстваше малко виновен. Върбата сигурно беше чула целия разговор и Нора скоро щеше да научи какво е замислил Камелин. Освен ако вече не знаеше — от Нора трудно можеше да се опази тайна. Ако знаеше, надали би оставила резервния ключ в чекмеджето. Малко вероятно беше и да държи специалния ключ на място, където лесно би могъл да бъде намерен.
	Камелин отново въздъхна.
	— Сега може да ми разкажеш за книгата. Нямам друга работа чак до обед.
	Джак си намери удобно местенце, изтегна се по гръб и започна да разказва на Камелин за драконите.


>	2
>	Виещата планина

	Следобед Нора прецени, че е време Джак да се прибира у дома. Не биваше да се преуморява още първия ден. Той наистина не беше усетил колко е уморен, докато не се прибра. Щом легна на леглото, веднага заспа. След вечеря пак спа. А когато стана време за сън, се ококори. Лежеше в леглото и се опитваше да заспи, но мислите му неспокойно препускаха. Чу как часовникът би единайсет. Скоро след това дядо му се качи по стълбите и започна да се приготвя за сън. Когато къщата утихна, Джак се пресегна към нощното шкафче, където лежеше Книгата на сенките, взе пръчицата, направи светлинка на върха й, за да вижда, и започна да пише на Елан.
	Половин час по-късно беше изписал три страници. Видя как мастилото изчезва и затвори книгата. Не очакваше отговор тази вечер. Преди да остави пръчицата, отиде на пръсти до Орин.
	— Спиш ли? — попита шепнешком той.
	— Гледам Тимъри.
	— Какво прави той?
	— Лети напред-назад край прозореца. Джак дръпна завесите и погледна навън в тъмнината.
	— Ето, виждаш ли го?
	— Какво прави според теб?
	— Може би Нора го е пратила да ни наглежда. Джак гледаше Тимъри, който се приближи и запърха пред прозореца. Джак му помаха.
	— Може ли да вляза? — изписука Тимъри. Джак отвори прозореца, малкото прилепче влетя и кацна на перваза до клетката на Орин.
	— Какво има? — попита Джак. — Чаркъл не е ли с теб?
	Тимъри въздъхна.
	— Ужасни новини нося, ужасни новини! Чаркъл е при Нора. Той знае какво ти е казала Сеж. Плака толкова дълго, че парата му свърши.
	— О, божичко, знаех си, че ще се разстрои.
	— Не му помогна и когато Камелин рече, че двата драконета може и да не са неговото семейство.
	— Горкият Чаркъл!
	— Нора го прати да си легне.
	— Кого, Чаркъл ли?
	— Не, Камелин. Не остана доволна от него. Той си навлече доста неприятности напоследък, затова и не го помолих да дойде тази вечер.
	— За какво да дойде?
	— Трябва да направим нещо, за да помогнем на бедния Чаркъл.
	— Съжалявам, Тимъри, знам, че обещах да помогна, но не мога да направя нищо, докато Нора не каже, че съм достатъчно здрав.
	— Трябва да ми помогнеш тази вечер.
	— Но аз не мога да летя.
	— Няма нужда да ходиш никъде. Достатъчно е да питаме твоята Книга на сенките. Бих го предложил на Нора, но не исках да я безпокоя, докато се опитва да успокои Чаркъл. После ми хрумна, че ако ти си буден, мога да помоля теб.
	— Разбира се, че ще помогна, но какво да питам?
	— Нали се сещаш за историята, която чухме в Анун — за дракона от Виещата планина?
	— Разбира се, беше невероятна, но какво общо има това със семейството на Чаркъл?
	— Искам да питаш къде се намира Виещата планина.
	— Но това е само приказка.
	— Ами ако е истина? Разказвачът говореше и за великана от Гласруен — и това се оказа вярно. Не беше същото като историята на Нора, но всички знаем, че на хълма е живял великан. Ако намерим Виещата планина, това ще е добро начало. Под нея може да живее дракон, също като в приказката. Мога поне да заведа Чаркъл да погледне. Това ще го ободри и ще го разсее.
	— Ще питам, но не съм сигурен, че ще получим отговор.
	— Но все пак ще опиташ?
	— Разбира се, че ще опитам.
	Джак сложи Книгата на сенките на леглото си. Орин се покатери върху покривката, а Тимъри кацна на рамото му. Момчето се съсредоточи и сложи ръка върху корицата на книгата. Говореше тихо, за да не чуе дядо му.
	— Къде се намира Виещата планина? Дръпна ръката си и всички зачакаха. Нищо не се случи.
	— Може би въпросът ми не е правилен. Ще се опитам да го задам по друг начин.
	Помисли, после пак сложи ръка върху книгата.
	— Съществува ли място, наречено Виещата планина?
	Отново зачакаха, но книгата не се отвори.
	— Съжалявам, Тимъри! Не знам какво друго да попитам.
	— Може би преди се е казвала по друг начин — изцвърча Орин.
	Джак се усмихна.
	— Може и да си права. Нека зададем въпроса обратно — не за планината, а за дракона.
	Джак сложи ръка на корицата.
	— Къде да търсим дракони?
	В мига, в който отдръпна ръката си, книгата се разтвори и листовете бързо се запрелистваха. Най-сетне се спряха на две празни страници. Тъкмо когато Джак беше готов да си помисли, че книгата е сгрешила, бавно започнаха да се появяват бледи очертания на карта. Гледаше като омагьосан как постепенно се показват река, дървета и възвишения. Това беше най-странната карта, която някога бе виждал, и в нея липсваше нещо безкрайно важно — каквито и да било надписи. Той погледна тъжно към Тимъри.
	— Съжалявам, тази карта изобщо няма да ни помогне. Това място може да се намира навсякъде.
	— Питай за гората — предложи Тимъри. Джак допря върха на пръчицата си до малката гора в средата на картата.
	— Къде се намира тази гора?
	Не се появи текст, но за изненада на Джак картата започна да се надига от страницата и рисунката да се разраства. Бързо се издигна тесен хребет, покрит с причудливи каменни образувания. От равнините между двете реки изникнаха залесени хълмове. Цветове изпълниха пейзажа. Джак изгуби дар слово. Всичко изглеждаше толкова истинско! Той протегна ръка и докосна върха на големия хълм, но пръстът му премина през него. Когато се вгледа внимателно в долината и в по-широката от двете реки, усети странно чувство.
	— Струва ми се, че съм бил тук.
	— Спомняш ли си къде е? — развълнувано попита Тимъри.
	— Мисля, че това е Уестууд. Там е пещерата, в която намерихме Финола Фъч. Да, това определено е Уестууд.
	Тимъри изглеждаше много разочарован.
	— Знаем, че семейството на Чаркъл не е там.
	— Но това е само малка част от картата. Може да са навсякъде — районът е голям, а ние не сме го огледали добре.
	— Прав си — изписука Тимъри. — Как се казват тези хълмове?
	— Това зад Уестууд е Сребърната планина, а другият — Уинбери. Бил съм там само веднъж. А това е река Гелстон, двамата с Камелин летяхме над нея при първия ми дълъг полет.
	— О! Толкова се вълнувам! — цвърчеше Тимъри, докато пърхаше из стаята. — Нямам търпение да започваме!
	— Няма гаранция, че ще намерим дракони. Мисля, че преди да се въодушевяваме, трябва да говорим с Нора.
	Стълбищната площадка изскърца и Орин бързо изтича към клетката си, а Джак загаси светлинката от връхчето на пръчицата и се просна в леглото, като се престори на заспал. Вратата лекичко се открехна. Явно във вълнението си бяха вдигнали повече шум, отколкото трябва. Джак лежеше, без да помръдва, и след малко вратата отново се затвори и дядо му се прибра в стаята си.
	— Тимъри — шепнешком повика Джак, но не получи отговор. Надяваше се прилепчето да не разпали излишни надежди у Чаркъл.


	Джак се събуди късно сутринта. Облече се, като не спря да се прозява. Тъкмо щеше да слезе долу, когато Книгата на сенките започна да вибрира. Струваше му се, че не е получавал съобщения от цяла вечност. Джак не вярваше да е от Камелин — Нора едва ли му е върнала пръчицата толкова скоро. Надяваше се да е от Елан — умираше си да научи новини от Анун. Грабна пръчицата и отвори на първата страница. Думите, отначало бледи, започнаха да потъмняват. С леко разочарование установи, че писмото е от Нора.
C>
	„Имам важна работа днес и не съм сигурна кога ще се прибера. Преди да тръгна, ще се отбия у вас и ще попитам дядо ти дали може да прекараш следобеда у нас, за да свършиш нещо важно. Ще ти оставя указания на кухненската маса. Ако не се върна до обед, ще трябва да нахраниш Герда, Медрик и Камелин.“
C$
	Джак беше любопитен къде отива Нора, но знаеше, че е безполезно да пита. Ако искаше, тя щеше да му каже. Джак почти не беше виждал Герда и Медрик, откакто се върнаха от Анун, но сега щеше да има добра причина да иде на острова и да ги поздрави. Зачуди се каква ли задача е приготвила Нора за него, а може би просто искаше да прекара следобеда с Камелин. Така или иначе, щеше да излезе навън. Взе пръчицата си и написа отговор:
C>
	„Там съм.“
C$
	— Сутринта имах гости — каза дядо му, докато похапваха. — Нора намина да ме види.
	Джак се опита да си придаде изненадан вид.
	— Каза, че отива да види Елан и не знае колко дълго ще отсъства.
	При тия думи Джак едва не се задави с наденичката.
	— Елан да не е болна? И тя ли има шарка?
	— Не знам. Нора спомена само, че е важно, и ме попита дали можеш да свършиш някаква работа в нейния хербориум. Щяла да остави указания на кухненската маса. Ако не се чувстваш добре, мога да отида аз или пък да дойда с теб, ако не ти се ходи сам.
	— Не, няма проблем — увери го Джак.
	— Сигурен ли си? Джак кимна.
	— Отивай тогава да се приготвиш, аз ще измия чиниите.


	Когато се върна в стаята си, Джак отново провери Книгата на сенките. Нямаше нови съобщения, нито отговор от Елан. Замисли се дали Нора наистина е отишла при нея. Ако беше така, сигурно вече е в Анун. Джак въздъхна. Имаше още много да чака, докато му позволят да отиде отново там — до октомври оставаха цели три месеца.
	Джак се погледна в огледалото. Въпреки че лицето му още беше покрито с корички, вече не се чувстваше болен. Не изгаряше от желание да ходи на училище в този вид, но искаше да пее на концерта. Надяваше се, че на другата сутрин Нора и дядо му ще го пуснат на училище.
	Пъхна Книгата на сенките в раницата, но преди да прибере и пръчицата, се приближи до клетката на Орин.
	— Искаш ли да дойдеш с мен? Тя поклати глава.
	— Всички ще са твърде заети да си играят, а ти имаш работа.
	— Ще ти разкажа всичко, когато се върна. Орин кимна и се покатери сънено в хамака, който Джак й направи.
	— Тръгвам, дядо — провикна се Джак и заслиза по стълбите.
	— Ако имаш нужда от помощ, повикай ме! Помисли си, че единственият му проблем ще бъде Камелин да не преяде. Останалото беше лесна работа.


	— Не можа ли да дойдеш по-рано? Стоя сам вече четири часа — изсумтя Камелин, когато Джак влезе в градината. — Знаеш ли, не изглеждаш много добре с тия белези по лицето. Не можеш ли да се намажеш пак с онова бяло нещо?
	— Нора каза, че няма смисъл от него, щом пъпките вече не ме сърбят. Коричките щели да паднат от само себе си съвсем скоро.
	— Гледай да не падат около мен. Много са гадни!
	Джак не обърна внимание на думите на гарвана.
	— Знаеш ли къде е Нора?
	— В Анун. Каза, че е важно и трябва да се види с Елан.
	— Не ли си любопитен какво става?
	— Не. Надявам се да я няма дълго време и ние цял следобед да правим разни неща.
	— Имаш предвид задачите, които ми е оставила Нора ли?
	— Задачи ли? Какви задачи?
	— Нора каза, че ще остави бележка за мен на кухненската маса. Нека я видим, преди да решим какво ще правим.
	Гарванът полетя напред и остави Джак да върви сам през градината. Когато момчето влезе в кухнята, Камелин си мърмореше нещо под носа. На масата имаше лист хартия.
	— Какво пише? — попита Джак.
	— Нищо — заяви Камелин.
	Джак взе бележката. Щом неговите пръсти докоснаха листа, веднага се появи ситният подреден почерк на Нора.
C>
	„Занеси всички съставки, които съм изброила на гърба на този лист, в хербориума. Там съм ти оставила още указания, както и ключ за шкафа, в който държа специалните си билкови извлеци.
	Приготвях отвара, но нямах време да я чакам да изстине, а това е много важен етап. Рецептата е наполовина изпълнена, но трябва да се довърши днес следобеда или нищо няма да се получи. Отбелязала съм на рецептата откъде да продължиш.
	Когато прибавиш всички съставки, помоли твоята Книга на сенките да ти покаже заклинанието за превръщане на драконовата отвара в драконов дъх.“
C$
	— Боя се, че „разните неща“, които си замислил, ще трябва да почакат. Нора иска да довърша някаква отвара, която е започнала. Трябва да го направя днес следобед или ще се развали.
	— Чудесно! Значи ти можеш да използваш пръчицата си без надзор, но аз моята не мога!
	— Тук не се споменава нищо за пръчицата.
	— Ти нищо ли не знаеш? Отварите винаги се правят с някаква магия, а за магията трябва пръчица.
	Джак пусна думите му покрай ушите си.
	— Ще ми помогнеш ли?
	— Не!
	Джак обърна листа.
	— Тук има списък с неща, които трябва да занеса в хербориума. Можеш да удариш едно рамо все пак…
	Камелин не отговори, но неодобрително изпуфтя, когато Джак извади пръчицата от раницата, и замърмори кисело под нос, докато момчето събираше изброените съставки. Когато Джак стигна до края на списъка, върху масата имаше голяма купчина — твърде голяма, за да я отнесе в хербориума на един път. Огледа се за нещо, в което да сложи билките. До печката видя кошницата на Нора.
	— Идеално — рече Джак и започна да слага съставките в нея. — Значи ще се видим по-късно?
	— Сигурно! Но ти побързай. И аз имам важни неща за правене и ми трябва помощ.
	— Ще ти помогна, щом приключа с отварата на Нора.
	Камелин запристъпва от крак на крак.
	— Наистина ли? Джак кимна.
	— О, благодаря ти, Джак, ти си истински приятел! Викни ме, когато си готов!


>	3
>	Шкафът

	Джак се затътри с кошницата в ръка към хербориума. В единия край на масата имаше триножник, върху който стоеше котле. Джак надникна в него. Беше пълно почти догоре с яркозелена смес. На масата имаше две листчета, затиснати с един свещник. Както и преди, щом ги взе в ръце, върху тях се появи почеркът на Нора. На едното беше написана рецептата за отварата, а на другото — указания за изпълнението й. Съставките бяха изредени в реда, в който трябваше да бъдат пускани в котлето. Към средата на листа Нора беше написала: „Започни оттук“. Джак дочете до края и разбра, че Камелин е бил прав — щеше да се наложи да използва пръчицата си.
C>
	За да направите Драконова отвара, първо пригответе половин котел каша от зелен грах и я оставете да ври шест часа.
	Каша от зелен грах 3 чаши зелен грах • 1 морков • 10 зърна черен пипер 9 чаши вода • 1 щипка сол • 18 листенца магданоз
	Докато кашата ври, съберете половин чаша свежа утринна роса от листа на коприва и я добавете в котела.
	Кипнете отново и оставете да къкри.
	Добавете:
	1 чаша загниващи зърна фасул • 5 листа от репей
	3 цвята от копър • 3 дафинови листа
	Докато е още горещо, добавете малка каничка суха ливадна трева. Стрийте заедно една люспа от драконова кожа и 3 парченца лапис лазули* и ги добавете в котела.
	[* Лапис лазули — скъпоценен камък с наситеносин цвят.]
	Когато сместа се сгъсти, разбъркайте с пръчка от глог.
	Започни оттук
	Когато сместа изстине, добавете:
	6 чаени лъжички джинджифил • 1 чаена лъжичка сушена кора от индийско орехче • кората на 4 лимона
	2 смачкани стъбла от копър • 3 цели глави чесън 13 листа от вратига • 36 стрити ядки от лешник
	Разбъркайте отново с пръчката и посипете с прашец от едър змиярник, така че повърхността да се покрие с прашец. След това смачкайте едно листо от едър змиярник между дланите си и поръсете върху сместа. Миризмата не е много приятна, но след като сместа спре да ври, ще се разнесе.
	Използвайте светеща пръчица за заклинанието, без искри.
C$
	Джак издиша бавно и продължително. Не можеше да повярва, че Нора му е поверила приготвянето на истинска отвара. Усети как по гърба му пробяга гъдел. Това беше по-хубаво, отколкото да си кисне в стаята. Щеше да направи всичко по силите си да не подведе Нора. А какво ли щеше да прави тя с цял котел драконова отвара?
	Джак подреди съдържанието на кошницата върху масата според списъка на Нора. В четири от бурканите имаше ситни прахове. За някои от тях беше чувал, за други — не. Този, на който пишеше „сушена кора от индийско орехче“, имаше ярък червеникав цвят, чесънът и джинджифилът — топъл жълт цвят, а копърът — тъмнозелен. Джак провери съставките една по една. Всичко беше на масата, с изключение на прашеца и листото от едър змиярник. Това сигурно бяха специалните билки, които Нора пазеше заключени в шкафа. Не му звучеше като нещо, което човек можеше да държи в кухнята си, дори този човек да е Нора. Той се върна в кухнята и взе книгата. Единственото, което му оставаше да разбере, беше къде е ключът от шкафа. Огледа се, но на масата и на бюфета нямаше нищо. В хербориума също претърси навсякъде, но отново не откри нищо. В отчаянието си Джак вдигна пръчицата и на висок глас попита:
	— Къде е ключът за шкафа?
	За негово удивление горното чекмедже на бюфета силно задрънча и се разтърси, след което рязко се отвори. Беше пълно със стари ключове с различни форми и размери. Някои бяха направени от месинг, други бяха почти черни, а два изглеждаха доста ръждиви. Това сигурно беше чекмеджето, в което се бяха ровили Фъргъс и Бери заради Камелин. Едва тогава Джак се сети, че дори не знае кой шкаф трябва да отвори. Загледа се унило в купчината с ключове.
	— Трябва ми помощ — каза той на чекмеджето.
	Иззад бюфета се чуха две пискливи гласчета. Джак не разбра думите, но мислеше, че се досеща на кого принадлежат те. Наведе се и надникна в чекмеджето. През дупката на задната стена се подаде главичката на Бери.
	— Какво правите тук? Мислех, че вече не помагате на Камелин.
	— Не му помагаме — потвърди Фъргъс, като излезе иззад бюфета и се затича около краката на Джак. — Крием се от него.
	— Чухме, когато ти каза, че няма да идва в хербориума с теб, и решихме, че това е най-безопасното място за момента — обясни Бери и се промуши през дупката.
	— Не мога да намеря ключа за шкафа със специални билки на Нора. В бележката тя пише, че ми го е оставила, но аз не го виждам.
	Фъргъс чевръсто се покатери по бюфета и влезе в чекмеджето при Бери.
	— Кой шкаф ти трябва?
	— Там е проблемът, че не знам. Нора каза, че трябва да отворя шкафа, в който държи специалните си билки. Трябва ми цяло листо от едър змиярник и малко прашец, за да довърша отварата й.
	— Това трябва да е третият шкаф — изцвърча Бери и се втурна към другия край на стаята. — Нора има три шкафа за билки.
	— Но кой е третият?
	— Тя слага номерца на ключовете — обясни Фъргъс, — и букви на вратичките. Така че иди и погледни.
	Джак се наведе, а Бери се изправи на задни крачка и посочи нагоре към бледата буква „П“ на първата вратичка. На втората пишеше „В“, а на третата — „Т“.
	— Първа, втора, трета! — възкликна Джак. — Гениално, но все още не мога да я отворя.
	— Опитай с пръчицата! — предложи Фъргъс. Джак изчака Бери да се отдръпне и насочи пръчицата към третата вратичка. Върхът й засия и Джак се съсредоточи.
	— Отвори се! — заповяда той и видя как от върха на пръчицата му излетя лъч мека зелена светлина и премина през ключалката.
	Джак завъртя дръжката, но вратата на шкафа не помръдна.
	— Трябва да намериш специалния ключ на Нора, който е някъде в чекмеджето. Сещаш ли се — онзи, който търсихме цяла седмица за Камелин.
	Джак се върна при чекмеджето. То беше пълно с толкова много ключове, че щеше да му е нужна цяла седмица да изпробва всички.
	— Камелин казва, че с него може да се отключи всичко — продължи Бери.
	Джак отново се съсредоточи.
	— Кой ключ отваря всички ключалки? — попита той и вложи колкото може повече сила в пръчицата си.
	Откъм чекмеджето се чу силно подрънкване. Ключовете образуваха пирамида и се спряха чак когато най-невзрачният от тях се озова на върха.
	— В този ключ няма нищо специално — отбеляза Фъргъс.
	— Няма какво да губим — рече Джак и предпазливо взе ключа. Пирамидата се срути с оглушителен звън. Джак огледа внимателно ключа. Вече не изглеждаше матов и обикновен. По метала танцуваха малки искрици, от които ръката му потръпна.
	— Вижте! — той го показа на Фъргъс и Бери. Плъхове го погледнаха, после се спогледаха помежду си.
	— Не Виждате ли искрите? Фъргъс и Бери приближиха глави.
	— На мен ми изглежда като нищо и никакъв ключ — заяви Бери, а Фъргъс кимна в знак на съгласие.
	Джак вдигна ключа към светлината, но той вече не искреше. Вероятно е било илюзия или си го е въобразил, помисли си той.
	— Добре де, все пак нищо не пречи да опитам — каза той и се наведе към шкафа.
	Ключът изглеждаше твърде голям за малката дупчица във вратата, но колкото повече се приближаваше Джак, толкова по-необикновен изглеждаше ключът. По върховете на пръстите му отново пробягаха тръпки, а по ключа заиграха искри. Върхът му се сви пред очите му и се плъзна в ключалката. Не само пасна идеално, но като че ли сам се завъртя. Вратичката се отвори и Фъргъс и Бери изръкопляскаха.
	— Ти успя, Джак, ти успя! Толкова си умел с магията! — писукаше Бери.
	Джак извади ключа от ключалката. Той отново изглеждаше невзрачен и обикновен.
	— Няма да казваме за това на Камелин, нали?
	Плъхчетата енергично поклатиха глави.
	— Мисля да го държа на сигурно място у мен, докато Нора се върне. А сега мога най-сетне да се захвана с отварата.
	Джак пъхна ключа в джоба си и заразглежда грижливо подредените шишенца и бурканчета в шкафа.
	— Ето го: прашец от едър змиярник, а това сигурно са листата.
	Джак взе малко зелено шишенце със стъклена запушалка и продълговато кафяво хартиено пакетче, пристегнато с връвчица.
	— Ние ще ти помогнем — предложи Фъргъс. — Бива ни да броим семена и ядки.
	Джак извади запушалките на шишенцата и махна капачетата на бурканчетата, след което настърга кората на лимоните. В хербориума замириса много приятно, а нослетата на плъховете потръпваха развълнувано, докато душеха новите аромати. Момчето беше благодарно на Фъргъс и Бери, задето натрошиха лешниците с острите си зъбки. След половин час всички съставки бяха добавени към сместа в котела. Сместа вече не беше толкова зелена. Джак се огледа и видя пръчката от глог, която Нора му бе оставила, за да разбърка течността. Докато бъркаше, момчето направи физиономия — нещо определено не миришеше добре. Зачуди се дали не е сбъркал, но после се сети да погледне в указанията на Нора.
	— От пръчката е — обясни той на Фъргъс и Бери, които се бяха отдръпнали в другия край на масата. — Тук се казва, че мирише на гниеща плът.
	— За какво ще я използва Нора според теб? — попита Бери.
	— Нямам представа, само ме помоли да я приготвя. Надявам се, че го правя както трябва.
	— Може би ще се оправи, когато добавиш едрия змиярник.
	— Ето го и него — рече Джак, — последните две съставки.
	Щом махна запушалката от шишенцето, цялата стая се изпълни с мирис на развалени яйца. Той бързо върна запушалката на мястото й.
	— Уф! — извика Бери, скочи от масата и избяга през отворената врата, Фъргъс и Джак го последваха по петите.
	— Какво беше това? Не съм знаел, че цветният прашец вони така!
	— Ще те изчакаме тук, докато свършиш — заяви Бери.
	Джак си пое дълбоко въздух и влезе отново в хербориума. Отвори шишенцето, вдигна го над котела и три пъти го почука, както пишеше в инструкциите. Ситните зрънца прашец се посипаха по повърхността, но не потънаха. Джак върна запушалката на мястото й, а очите му сълзяха. Занесе шишенцето в шкафа и се приближи до отворената врата да си поеме свеж въздух.
	— Почти свърших — издума той на Бери и Фъргъс.
	Листото от едър змиярник също не миришеше приятно, но поне не смърдеше като прашеца. Макар да беше изсушено и сбръчкано, то имаше огненочервен цвят. Джак го обърна и видя, че откъм гърба е покрито с малки зелени петънца. Прочете още веднъж указанията на Нора, стри го между ръцете си и поръси финия прах върху течността. Сега оставаше само да намери заклинанието и да превърне драконовата отвара в драконов дъх. Лошата миризма почти беше изчезнала и Джак реши първо да поразтреби, преди да пита Книгата на сенките за заклинанието. Прибра всичко в кошницата и я изнесе пред вратата, Фъргъс и Бери не се виждаха наоколо.
	— Остава ми съвсем малко! — извика Джак. Момчето уви листата от едър змиярник в хартиената им опаковка, върза пакетчето и го върна в шкафа. Извади ключа от джоба си и внимателно го разгледа. Все още беше със същия размер като малката ключалка. Ръката му отново изтръпна, докато заключваше. Когато го прибра в джоба си, се приближи до масата, сложи ръка върху книгата и попита за заклинанието.
	— Как да превърна тази отвара в драконов дъх?
	Книгата се размърда и страниците бързо се запрелистваха, докато не спряха на заклинанието. Над и под него имаше указания, написани с червено мастило.
C>
	Заклинание за превръщането на Драконовата отвара в Драконов дъх
	
	Насочете пръчицата си право към отварата и запалете силна светлина на върха й.
	Не бива да има искри, инак сместа може да се взриви.
	Бъдете готови за отблъскваща миризма.
	
	Отварата в съд дълбок сварете!
	Да ври добре на огъня я оставете!
	И с клон от глог бъркайте безспир, докато усетите на дракон характерен мирис!
	Щом отварата в шампоан зелен се претвори, драконовият дъх готов е да запази всички ви!
	
	Щом миризмата се разнесе, сместа ще спре да ври и заклинанието ще бъде завършено.
C$
	След като прочете всичко два пъти, Джак вдигна пръчицата си. Покри носа с лявата си ръка, в случай че миризмата се окаже толкова неприятна, колкото и преди. Стараеше се сиянието от върха на пръчицата да е стабилно и насочено право към сместа. От котела се вдигна яркожълт стълб от изпарения, който стигна до тавана и се разпръсна в цялата стая. Миризмата беше отвратителна. Сместа се завихри и прашецът заедно с натрошения лист изчезнаха, а на Джак му беше трудно да диша. Избърса сълзящите си очи с ръката, с която беше стиснал носа си, и се закашля. От кашлицата пръчицата в другата му ръка потрепна. Сместа се надигна до ръба на котела и започна да се стича навън. Джак трябваше да стисне пръчицата с две ръце, за да я успокои. Ноздрите му се напълниха с острата миризма и от очите му потекоха толкова много сълзи, че не виждаше дали е овладял положението. Точно когато си мислеше, че няма да издържи и секунда повече в хербориума, сместа спря да кипи и въздухът внезапно се избистри. Джак се втурна към отворената врата и вдиша с пълни гърди чист въздух. Щом очите му спряха да сълзят, той се обърна да погледне в хербориума. По масата имаше разлята зелена течност, но иначе всичко изглеждаше наред. Жълтият облак беше изчезнал, Фъргъс и Бери доприпкаха до вратата.
	— Мисля, че вече е безопасно да влезем — каза той, като отново изтри очите си.
	Фъргъс и Бери скочиха върху масата и подушиха разлятата отвара. Джак се поколеба, преди да погледне в котела.
	— Чудя се за какво ли е тази отвара?
	— Кое за какво е? — изграчи познат глас и през вратата влетя Камелин. Кацна на масата и веднага се закашля. — Каква е тази воня?
	— Това не е нищо. Да беше дошъл преди пет минути.
	— Но откъде се взе?
	— От важната задача, която Нора искаше да свърша.
	Камелин надзърна в котела.
	— Пфу! Сигурен ли си, че си го направил както трябва? На мен не ми изглежда добре. Не бих пил от това.
	— Не мисля, че е за пиене, или поне така се надявам!
	Камелин се премести в другия край на масата.
	— Готов ли си да ми помогнеш?
	— Щях да те извикам, когато прибера тези неща в кухнята.
	— Остави ги за по-късно, трябваш ми тук. Джак се усмихна, защото си мислеше, че знае какво ще поиска Камелин. Явно Фъргъс и Бери си бяха помислили същото и бяха побързали да изчезнат. Момчето се изненада, когато Камелин побутна към него малко ключе.
	— Нора го остави, така че явно няма нищо против да го използваш. Сега можеш да извадиш моята пръчица. Виж, на етикетчето пише: „ШКАФЪТ“.
	Джак внимателно огледа ключа. Пъхна ръка в джоба си и попипа другия ключ. Бяха еднакви. Опита се да скрие усмивката си от Камелин.
	— Добре, ще отворя шкафа — каза той и взе ключето.
	— Наистина ли? О, това е чудесно! Ти си истински приятел!
	Джак се запъти към трите шкафчета.
	— Къде отиваш? Шкафът е насам! — изграчи Камелин.
	— Ще видиш, че ключът ти е за тази вратичка — каза Джак, като се наведе и отключи шкафчето с бледото „Т“ отпред.
	— Но на него пише „ШКАФЪТ“!
	— Нора го е оставила за мен, за шкафа с билките.
	Камелин силно изпуфтя.
	— Искаш да кажеш, че това не е моят ключ? — Не е.
	— Ами пръчицата ми?
	— Само Нора може да реши кога да ти я върне.
	— Ти си си добре, твоята си е у теб. Не можеш ли да отвориш шкафа с магия?
	— Не мисля.
	— Хич не си забавен. Тази пръчица ти е размътила мозъка.
	Преди Джак да успее да отговори, Камелин литна, мина покрай него и излезе през отворената врата.
	— Съжалявам! — рече Джак на Фъргъс и Бери, които излязоха иззад шкафа. — Не исках да го разстройвам.
	— Той се държи така вече цяла седмица — успокои го Бери.
	— Ще се оправи, като дойде време за чай — додаде Фъргъс.
	Джак се засмя. Знаеше, че плъхчето е право. Замисли се колко ли дълго ще отсъства Нора. Не му се искаше да нахрани Камелин твърде рано, но не виждаше защо да не занесе още сега храна на Медрик и Герда.
	— Отивам до острова. Искате ли да дойдете с мен?
	Плъхчетата поклатиха глава.
	— Имаме си работа — каза Фъргъс, като застана мирно.
	Джак се усмихна. Знаеше, че Фъргъс имитира Мотли.
	— Ние също си имаме списък със задачи, така че по-добре да се залавяме с тях, инак ще загазим, когато Мотли и другите се върнат — обясни Бери.
	— Ще се видим после — каза Джак, но не получи отговор. Двете плъхчета бяха изчезнали.
	Джак натовари кофата със зърно в лодката. Притесняваше се — досега никога не беше гребал, а островът не беше близо.
	Опита се да избута лодката във водата, но тя не помръдна. Може би трябва да повика дядо си, но не му се искаше толкова лесно да признае поражението си. Вдигна пръчицата, но се поколеба. Знаеше, че трябва да я използва мъдро, но не можеше да прецени дали пренасянето на кофа зърно през езерото е мъдро използване. А дали не може да я използва, само за да вкара лодката във водата, след което да гребе сам до острова? Огледа се, за да се увери, че никой не го наблюдава, качи се в лодката и като насочи пръчицата към носа й, съсредоточено формулира молбата си:
	— Нужна ми е помощ, за да закарам лодката до острова.
	Лодката се залюля силно наляво-надясно. На Джак му се искаше да бе седнал, преди да изрече думите. Сега едва успяваше да запази равновесие и накрая удари коляното си в кофата. Лодката рязко се метна напред и се озова във водата. Джак нямаше време да хване веслата, но успя здраво да стисне пейката, преди лодката да се понесе с бясна скорост към средата на езерото.
	— По-бавно! — извика той. — По-бавно! Наистина трябваше да мисли внимателно, преди да използва пръчицата си, и да дава подобри указания. Лодката забави грациозно ход и излезе на брега на острова. Джак си пое облекчено въздух. Ръцете го боляха, а кокалчетата му бяха побелели от стискане на седалката. Като слезе на сушата, краката му трепереха. Мислеше си, че Герда и Медрик ще дойдат да го посрещнат, но нито единият, нито другият се виждаха наоколо. Не му се искаше да отива неканен в заслона им, затова се развика с пълно гърло:
	— Ехо! Аз съм Джак. Донесох ви вечеря. Медрик подаде глава от заслона. — Шшт!
	— Прощавай! — прошепна Джак. — Не исках да те безпокоя.
	— Не мен, а Герда. Силните шумове много пречат, когато снасяш яйца.
	— Извинявай! Искате ли да отнеса яйцата на Нора?
	Медрик протегна шия напред и отръска перата на опашката си. Джак усети, че е казал нещо неуместно.
	— Категорично не! Тези яйца не са за ядене, а за мътене.
	— За мътене?
	— Да, за мътене. Ти нищо ли не знаеш?
	— Съжалявам, Нора не ми каза. Исках само да помогна. Нося ви вечеря.
	— Вечеря! Не е ли малко раничко за вечеря?
	— Знам, но скоро трябва да се прибирам вкъщи, затова реших да мина да ви видя и да ви я донеса.
	— Като я оставиш, заповядай вътре!
	Джак изсипа зърното на голата земя, както правеше Нора, върна празната кофа в лодката и се запъти към заслона. Почука на отворената врата.
	— Влизай, Влизай — покани го Медрик. Всичката слама в заслона беше струпана в отсрещния ъгъл, а отгоре на купчината седеше Герда.
	— Искаш ли да погледнеш? — попита тя и се надигна бавно.
	Джак видя няколко големи бели яйца.
	— Десет са — осведоми го Медрик — По-добре седни отгоре им, миличка, за не изстинат.
	— Кога ще се излюпят? — поинтересува се Джак, докато Герда се намести отново върху яйцата.
	— Има време — отвърна Медрик и започна да избутва момчето към вратата.
	— Е, ще тръгвам вече. Не искам да ви притеснявам.
	— Добре, добре — рече Медрик. — Герда няма търпение да чуе пляскането на ципести крачета. Ще те поканим, щом се излюпят.
	— Благодаря, много ще се радвам — каза Джак и се сбогува.
	Когато стигна до лодката, той се обърна, за да помаха, но Медрик вече беше влязъл вътре. Зачуди се дали Камелин знае за яйцата на Герда. Щом се качи в лодката, внимателно помисли какво да й нареди.
	— Върни ме бавно на брега!
	Този път пътуването мина много по-добре. Джак спусна ръката си във водата от едната страна на лодката и се наслаждаваше на гледката. Стори му се, че вижда нещо да помръдва във върбата — познат черен силует. Когато малката лодка излезе на брега, Камелин се спусна от дървото и кацна до водата. Изчака Джак да върже лодката и да извади кофата.
	— Пак ли магия? Нали трябваше да използваме мъдро пръчиците си?
	На Джак не му се спореше, пък и знаеше, че е безполезно да се опитва да обясни.
	— И ти ли огладня?
	— А, това вече е приказка — рече Камелин. — Хайде да се надбягваме до кухнята.
	Джак нямаше никакво намерение да бърза. Той върна кофата в бараката, а после надникна в хербориума. Подуши въздуха. Отблъскващата миризма беше изчезнала и той надникна в котела. Всичко изглеждаше наред или поне така му се струваше, затова затвори вратата и се отправи към кухнята. Бързо пърхане на крила го накара да вдигне поглед. Преди да успее да каже или да направи нещо, Тимъри се стрелна покрай него и се удари в стената. После падна в тревата и остана да лежи неподвижен.
	— Тимъри! — извика Джак.
	— Остави го, кажи къде ми е вечерята — измърмори Камелин отвътре.
	Джак внимателно вдигна малкото прилепче. Усещаше как тупка сърчицето му, но телцето му не помръдваше.
	— О! Какво е това?
	— Тимъри… Удари се в стената.
	— Какви ги върши по това време на деня? Не знае ли, че не вижда нищо на светло?
	— Не знам. Какво да направим?
	— Вечеря.
	Без да обръща внимание на думите на гарвана, Джак се опита да настани Тимъри удобно. Прилепчето се раздвижи.
	— Добре ли си? — попита го Джак.
	— О, божичко! О, божичко! — изписука то.
	— Какво мога да направя за теб? Имаш ли нещо счупено?
	— Не мисля. Не виждах нищо, но трябваше да предупредя Нора, че имаме проблем и аз съм виновен за всичко. О, божичко! Какво ще правим? Какво ще правим?
	— Нора я няма. Мога ли аз да помогна?
	— Чаркъл! Чаркъл го няма.
	— Няма ли го?! — възкликна Джак.
	— Казах му за картата, а сега го няма в камбанарията. Никъде не мога да го открия. Чаркъл е изчезнал и аз съм виновен за всичко!


>	4
>	Решения

	Джак се разтревожи. Знаеше, че вината отчасти е и негова. Трябваше да предупреди Тимъри да не казва на Чаркъл за Виещата планина, докато не говори с Нора.
	— Не се притеснявай! — успокои той прилепчето. — Може би вече се е върнал в камбанарията. Искаш ли Камелин да иде да провери?
	Тимъри кимна.
	— Никъде няма да ходя, докато не съм се наял! — заяви Камелин.
	— Ти иди да погледнеш, а докато се върнеш, ще съм ти приготвил вечеря.
	Камелин го изгледа унищожително и отлетя към църквата. Джак погледна списъка на Нора. Първо отдели храна за птиците, а след това напълни чинията на Камелин. Когато свърши, приседна до Тимъри. Прилепчето изглеждаше отчаяно и се опитваше да закрие с крилца очите си от светлината. Джак дръпна завесите, за да може Тимъри да вижда малко по-добре.
	— Разкажи ми какво стана, след като си тръгна от стаята ми снощи.
	— Върнах се в камбанарията и видях, че Чаркъл го няма, но не се притесних, защото знаех, че е при Нора. Върна се призори. Беше много тъжен и си помислих, че ако му кажа за Виещата планина, ще го ободря. Разказах му всичко — за въпросите, за твоята книга, за картата. Той много се развълнува. Когато свърших, слънцето вече изгряваше. Аз му обещах, че вечерта ще идем заедно да разгледаме, и заспах. Когато се събудих, него го нямаше.
	— Нора също я няма и не знам кога ще се върне.
	— Къде е?
	— В Анун.
	Тимъри изглеждаше много разстроен. Джак също не се чувстваше добре. Искаше му се Нора да е тук. Не мислеше, че Камелин ще намери драконетчето в църквата. Беше почти сигурен, че е отишло в Уестууд.
	— Каза ли ти нещо?
	— Не, вече се съмваше и на мен ми се спеше. Зарадвах се само, че вече не е толкова тъжен. Трябва да направим нещо, Джак! Ще ми помогнеш, нали?
	— Разбира се! Опитвам се да реша как би постъпила Нора. Дали щеше да го чака да се върне, или щеше да тръгне да го търси?
	— Няма го — осведоми ги Камелин, като кацна на масата пред купичката си. — Това ли е всичко? Няма ли да получа нещо по-интересно от сирене и кисели краставички? Не може ли да си вземем нещо от ресторанта?
	— Не! — каза Джак толкова твърдо, че Камелин подскочи. — Нора не ми е оставила пари за ресторант.
	— Какво ще правим? — изписука Тимъри. Джак го погали нежно по главичката.
	— Не се тревожи! Сигурен съм, че е добре. Ще отида да нахраня птиците, а когато се върна, ще решим какво да правим. Докато ме няма, можеш да разкажеш всичко на Камелин.


	Джак не бързаше, докато сипваше семена в хранилката за птици. Трябваше му време да помисли. Зачуди се дали да не изпрати съобщение на Нора. Но тя го беше оставила да я замества, а това означава да поема отговорност. Каквато и работа да имаше в Анун, със сигурност беше нещо важно. Не беше сигурен дали може да я безпокои за нещо такова. Чаркъл можеше да се появи всеки момент и тогава той щеше да се почувства глупаво, че е вдигнал излишен шум. От друга страна, Чаркъл можеше да се е изгубил или пък да е загазил. Не може да помоли дядо си за помощ. Трябваше да вземе решението сам и се надяваше да не сгреши.
	— Трябва ни план — каза той, като се върна в кухнята.
	Камелин и Тимъри го гледаха с очакване, но той не знаеше как да продължи. Постави Книгата на сенките на масата и посегна да сложи ръка върху нея. Още преди да я докосне обаче, книгата завибрира. Камелин подскочи към него.
	— Имаш съобщение. Отвори и виж какво е.
	Джак отвори и зачака да види името.
	— От Нора е! — продължи Камелин, надничайки през рамото му.
	— Какво пише? — попита Тимъри. — Скоро ли се връща?
	— Боя се, че не — отвърна Джак. — Казва, че трябва да остане малко по-дълго в Анун, за да помогне на Елан. Надява се да се прибере след два дни. Аз трябва да храня всички, но да не правя нищо повече с отварата. Казва, че ще се занимава с нея, когато се върне.
	Тимъри запърха около главата му.
	— О, божичко! О, божичко! Какво ще правим сега? Можеш ли да питаш Нора?
	— Не — каза Камелин. — Ще се разсърди, ако се наложи да се прибере по-рано.
	Джак не беше сигурен, че тя ще се разсърди, но явно в Анун имаше сериозен проблем, иначе нямаше да остане. Написа й кратък отговор и затвори решително книгата. Беше време да поеме нещата в свои ръце.
	— Ще тръгнем да търсим Чаркъл! — обяви той. — Още тази вечер!
	— Тази вечер! — възкликна Камелин. — Но как?
	— Ти трябва да наблюдаваш къщата на дядо и когато всички лампи угаснат, значи е безопасно да дойдеш. Ще оставя прозореца отворен, за да можеш да влезеш. Ще се преобразя и ще отлетим към Уестууд. Може да успеем да намерим Чаркъл.
	Камелин зяпна.
	— Ти се зарече, че повече никога няма да летиш нощем!
	— Да, но сега е различно. Ти ще бъдеш с мен, пък и имаме много важна задача.
	— И предния път беше важно — измърмори Камелин.
	— Това е друго. Знам къде отиваме и защо. Предния път ти не ми каза нищо, докато не стана твърде късно.
	— А какво ще каже Нора, като разбере? Ти й обеща: повече никакви приключения.
	— Вече я питах.
	— Кога?
	— Докато бях болен. Питах я дали, когато оздравея, може да помогна на Тимъри и Чаркъл да намерят драконетите, и тя се съгласи. Вече съм здрав, така че ми е позволено да им помогна.
	— Но тя не е знаела, че ще летиш посред нощ.
	— Може би, но това е спешен случай, а Нора не е тук, за да я питам. Просто ще внимаваме да не се забъркаме в неприятности. Става ли?
	— Става!
	— И аз може да дойда, нали? — обади се Тимъри.
	— Разбира се.
	Камелин изпуфтя.
	— И преди ти го казах: твърде далеч е за прилеп.
	Тимъри погледна към Джак.
	— Наистина ли е толкова далеч?
	Джак кимна.
	— Но ти можеш да седнеш на гърба ми. Аз нямам нищо против.
	Камелин се навъси.
	— Не разбирам защо трябва да идва — промърмори той под нос.
	— Защото може да се наложи да огледаме някоя пещера.
	Джак зачака Камелин да отговори, но той мълчеше.
	— Значи — уговорено. Ще дойдете довечера, щом светлините угаснат. Сега по-добре да тръгвам, за да не закъснея за вечеря.


	Джак се извини и си легна по-рано от обикновено. Каза на дядо си, че е уморен, което не беше далеч от истината. Опитваше се да поспи поне малко, преди да стане време да литнат към Уестууд. Твърде много въпроси се въртяха в главата му. Ами ако на сутринта беше твърде изтощен, за да отиде на училище? Страшно много му се искаше да пее соло на концерта. Ако отсъства, някой друг щеше да го замени. Ами ако дядо му открие, че го няма? Какво ще му обясни? Дори да му каже истината, дядо му няма да повярва. Ами ако загазят? Никой нямаше да знае къде е отишъл. Реши да остави бележка при Орин. Ако нещо се обърка, поне дядо му ще разбере откъде да започне да го търси.
	— Разбра ли какво да направиш, ако не се прибера? — попита я той.
	Тя кимна и повтори указанията:
	— Да пазя писмото ти, така че никой да не го види, но ако не се върнеш за закуска, да го сложа на възглавницата ти, за да го намери дядо ти.
	— Това е най-доброто, което ми хрумва — каза сънено Джак.
	После си облече пижамата, отвори прозореца и се мушна в леглото.


	Когато Джак се събуди, стаята тънеше в пълен мрак. Освен това миришеше непривично. Зачуди се дали не е напръскал тениската си с отварата. Подуши въздуха. Миризмата ставаше все по-остра. Тогава чу хъркане. Размърда крака под чаршафа — нещо лежеше в края на леглото.
	— Събуди се! — прошепна той.
	Изчака, но хъркането продължи. Подритна Камелин с крак, но той вместо да се събуди, захърка още по-силно. Накрая Джак го избута от леглото. Чу се пърхане на крила и Камелин се изтърколи на пода.
	— Защо го направи?
	— Хъркаш много силно. Ще събудиш дядо. До носа му достигна миризма на пържен лук.
	— От теб ли идва тази смрад?
	— Ти ме нахрани.
	Джак отново подуши.
	— На мен ми прилича на бургер с пържени картофки!
	— Е, сиренето и туршията не са особено засищащи, особено когато ти предстои дълъг полет.
	Джак стана и отвори прозореца още по-широко.
	— Защо не ме събуди?
	— Омръзна ми да чакам светлините да угаснат и дойдох по-рано. Самотно ми беше в къщата.
	— Тимъри не е ли с теб?
	Камелин изсумтя.
	— Не мога да си почина, докато той е наоколо. Само приказва.
	— Трябваше да ме събудиш.
	Джак се пресегна за пръчицата и светна към часовника.
	— По-добре вече да се преобразяваме и да вземем Тимъри. Почти полунощ е. Ще ни отнеме поне час да стигнем дотам, може би и повече, а докато се върнем, ще стане никое време. Не съм летял от няколко седмици. Искам да уточним нещо, преди да сме тръгнали: кажа ли, че е време да се връщаме, значи е време. И кажа ли „не“ за нещо, значи „не“.
	— С всеки изминал ден все повече заприличваш на Нора — измърмори Камелин, докато двамата с Джак докосваха чела.
	Блесна ослепителна светкавица. Джак се отърси и излезе от пижамата си. Хубаво беше да е отново гарван.
	— Готов ли си?
	— Готов съм!


	— Чаркъл не се е върнал, предполагам? — попита Джак, когато кацнаха в камбанарията.
	Тимъри запърха около главите им.
	— Не! Дано е добре!
	— Качвай се! — подкани го Джак.
	Докато летяха над полето, Джак поглеждаше от време на време надолу, но не виждаше нищо познато. Не след дълго усети, че костите започват да го болят. Надяваше се, че вече са близо. Толкова се беше концентрирал върху летенето, че не беше обърнал внимание на пейзажа, но дори в тъмното виждаше, че наближават дълъг каменист хребет. На хоризонта стърчаха назъбените и черни силуети на причудливи каменни образувания. Изведнъж осъзна, че това е точно картината, която му показа Книгата на сенките. Джак усети как тръпки пробягаха по гърба му. Мястото не изглеждаше толкова зловещо в стаята му, но сега, докато летяха натам, внезапно почувства заплаха.
	— Какво е това място? — извика той на Камелин. — Ето там на хоризонта?
	— Това са Скалните зъбери. Там не се ходи по мръкнало, особено в безлунна нощ.
	— Защо?
	— Ти нищо ли не знаеш? Някои от тези скали не са това, което изглеждат.
	— Откъде да знам, никога не съм чувал за Скалните зъбери.
	В този момент Тимъри изви писклив гласец:
P>
	„Щом в бурята мълния огън подклажда
	на Зъберите скални вещерка се ражда.“
P$
	Джак пак потрепери. Не му се нравеше видът на хребета, нито името му. Погледна към небето. Беше тъмно, но поне не предвещаваше буря.
	Камелин летеше до него.
	— Това е земята на вещерките. Някои казват, че в бурни нощи зъберите оживяват. Светкавица, после гръмотевица и изведнъж — бум! В един миг гледаш скала, в следващия — вещерка! Всички тия разпилени камъни са части от експлодирали скали.
	Джак не се и съмняваше, че в думите на Камелин има зрънце истина. Знаеше, че планинските хребети не са безопасно място по време на гръмотевична буря, независимо със или без луна.
	— Мислиш ли, че е вярно?
	— Не знам, но тук идват вещерките, когато се съберат заедно, особено в безлунни нощи. В мрака трудно можеш да отличиш кое е скала и кое — зла старица.
	Джак потръпна при спомена за срещата си с Финола Фъч.
	— По-добре да стоим далеч. Една вещерка съм срещал и тя ми стига.
	Зарадва се, че Камелин не заспори.
	— Приближаваме ли вече? — попита Тимъри.
	— Да — извика Камелин, наклони криле и започна да се спуска. — Уестууд Руст, идваме!
	Снишиха се и Джак видя отвора на пещерата. Зиналата черна дупка изглеждаше страховито. Този път бяха съвсем сами: нямаше магия, нямаше ги Нора и Елан да помагат. Джак отчаяно се мъчеше да измисли план. Нито той, нито Камелин Виждаха нещо в тъмнината. Не му се искаше да моли Тимъри да влезе вътре, но това беше единственото решение. При малко късмет, ако Камелин беше прав, Финола Фъч нямаше да си е вкъщи. Щеше да скитори някъде из зъберите и да прави каквото там правят вещерките, когато скиторят насам-натам.
	— Имаш ли нещо против да огледаш вътре? — попита той прилепчето.
	— Как ще има нещо против, нали затова го взехме! Да не би да си забравил какъв храбрец е той? — ехидно рече Камелин.
	— Не се налага да влиза, ако не иска — заяви твърдо Джак.
	— Няма нищо — изписука Тимъри, като пърхаше около входа. — Ще се държа близо до тавана и ще изляза преди да сте се усетили.
	— По-добре не викай Чаркъл, в случай че вътре има някого — посъветва го Джак. — Не знаем какво може да се случи, ако обезпокоим някоя вещерка.
	Тимъри скоро се върна при тях.
	— Видя ли нещо? — попита Джак.
	— Нищо. Вътре мирише ужасно. Не е място, на което ще се застоят прилепи или драконети. Изобщо не знам как е възможно някой да живее в такава кочина.
	— И аз — съгласи се Джак, като погледна многозначително Камелин.
	— Моят гарванарник не мирише.
	— Да се вдигнем ли по-високо, за да огледаме наоколо? — предложи Камелин.
	Полетяха след Камелин, но Джак не бързаше да го настигне. Все още мислеше. Опита се да си представи къде би отишъл, ако беше на мястото на Чаркъл. Нямаше смисъл да се връща в Уестууд Руст — всички знаеха, че семейството му не е там. А от Тимъри знаеше, че му е казал за картата и за въпросите, които бяха задали на книгата.
	— Как бих постъпил? — питаше се Джак. Изведнъж се сети — беше толкова очевидно! Чаркъл беше тръгнал да търси Виещата планина. При малко късмет трябва да е някъде наоколо.
	— Не е тук — обяви Камелин, когато Джак кацна.
	— Ти да не би да ядеш нещо?
	— И още как. Трябва да ги опиташ — отвърна Камелин, като се наведе и внимателно откъсна няколко плодчета от малък храст. — Не ми казвай, че не знаеш, че сега е сезонът на боровинките? Защо според теб хълмът се казва Уинбери?*
	[* Уинбери — вид боровинка (англ.) — Бел.пр.]
	Джак знаеше, че не бива да се разсейва, но не можеше да не усети уханието на боровинките. Изкушението бе твърде голямо и той също започна да кълве от храста.
	— Приключихте ли? — попита Тимъри.
	— Извинявай — каза Джак, — не знам каква муха ми влезе в главата.
	— Една муха и трийсет боровинки — изсмя се Камелин.
	Тимъри летеше около главите им.
	— Откъде, мислите, че трябва да започнем търсенето?
	— Защо не го повикаме? — предложи Джак.
	— Нали нямаше да викаме? — напомни му Камелин.
	— Ами ако използваме гарвановото бухане? Чаркъл има удивителен слух. Веднага ще ни познае. Така ще му бъде по-лесно да ни намери, особено след като сме на билото.
	— О, колко си умен, Джак! — Възхити се Тимъри, докато пърхаше наоколо.
	Камелин рязко вдигна глава и се ослуша.
	— Какво беше това?
	— Аз бях! — изписука Тимъри. — Надавам гарваново бухане.
	— О, не, то изобщо не звучи така.
	Камелин отметна глава назад и избуха колкото можа по-силно. Джак и Тимъри се присъединиха. После спряха и се заслушаха, взирайки се в тъмнината.
	— Да опитаме пак.
	— Този път без него — измърмори Камелин, като посочи Тимъри.
	Тимъри изглеждаше малко обиден, но кимна.
	— Готов ли си? — попита Джак.
	— Готов съм.
	Двамата бухаха дълго и силно. Този път викът им отекна от другия хълм. Когато на Джак му свърши въздухът, той отпусна глава и огледа небето.
	— Вижте! — развълнувано изграчи той. — Ето там, над другия хълм. Нещо малко лети към нас.
	Камелин заподскача около него.
	— Той е, нали? Намерихме го!
	— Май той ни намери — отвърна Джак. — Сигурен съм, че е Чаркъл. Надявам се само да не е твърде разстроен.
	Наблюдаваха как мъничкият силует се приближава към тях. Точно над главите им направи тройно превъртане.
	— Чаркъл е! — извика Тимъри.
	Джак беше смаян. Малкото драконетче изглеждаше в прекрасно настроение.
	— Къде беше? — попита го Тимъри.
	— Много се притеснихме — додаде Джак. Чаркъл заговори толкова развълнувано и бързо, че беше трудно да го разберат.
	— Елате да видите, елате да видите! Намерих Виещата планина, истинска е! Чух драконовия вой! О, елате да видите!
	— Къде е?
	— Отвъд онзи хълм. Трябва да дойдете, Норис и Снук може би са от другата страна на вратата.
	— Врата ли? — попита Джак.
	— Да, малка вратичка, която не се отваря, но можем да надникнем през ключалката.
	— Ами драконът? — попита Тимъри.
	— Той е далеч, но се чува как реве и вие. Джак изглеждаше притеснен. Бяха дошли единствено за да намерят Чаркъл. Не беше готов за лов на дракони. От книгата на Нора знаеше, че драконетите не могат да вият и реват силно. Ако от другата страна на вратата наистина има дракон, той не беше нито Норис, нито Снук, а някой доста по-голям.
	— Не можем да минем през вратата тази вечер. Трябва да се връщаме в Гласруен — заяви твърдо момчето.
	Дори в тъмното видя, че по лицето на Чаркъл се изписа разочарование.
	— Мислех си, че ще се зарадвате. Може би съм намерил част от семейството си, а вие не искате дори да погледнете.
	Джак се чувстваше зле. Чаркъл изглеждаше много разстроен.
	— Тази вечер не можем да направим нищо, но ако не се бавим, можем да идем да погледнем през ключалката. В края на краищата, на път ни е. След това обаче се прибираме вкъщи. Дядо ми много ще се разтревожи, ако види, че ме няма, а и сутринта съм на училище.
	Чаркъл кацна на рамото му, въртейки дългата си заострена опашка. Малкото драконетче бе превъзбудено.
	— О, Джак Бренин, знам, че някъде зад вратата има дракон! Мога да помириша дъха му оттук.
	Джак не искаше отново да го разочарова, но подозираше, че Чаркъл подушва отварата на Нора.
	— Отиваме ли? — попита Камелин.
	— Да — изписука Чаркъл, — следвайте ме. Той излетя и Тимъри тръгна след него. Камелин ги изгледа сърдито и сви крила.
	— Кой каза, че той ще е пръв?
	— Стига — опита се да го успокои Джак, — колкото по-бързо стигнем до Сребърната планина, толкова по-бързо ще се върнем. Да вървим да видим какво толкова е развълнувало Чаркъл.


>	5
>	През ключалката

	Скоро прелетяха над Сребърната планина. Двойният й връх изглеждаше някак не на място и макар Джак да знаеше, че склоновете й са покрити с дървета, в мрака те изглеждаха голи и пусти. Виждаше останките на древни укрепления по двете била. Чаркъл се спусна към склона на по-ниския хълм и изчезна в един процеп.
	— Насам — извика той. — Внимавайте, не е много широко.
	Камелин кацна пръв и предпазливо заподскача към Чаркъл.
	— Ела да погледнеш, Джак! — подкани го Чаркъл. — Сигурен съм, че някъде зад тази врата има дракон.
	— Не виждам врата — рече Джак, оглеждайки скалата.
	— Камелин е застанал пред нея — обясни драконетчето. — Тя е съвсем мъничка.
	Камелин отстъпи настрани и Джак наистина видя очертания на врата.
	— Това врата на спригани ли е?
	— Не, сприганите не използват врати — отвърна Камелин.
	— Размерът е подходящ за драконети — изписука Тимъри развълнувано. — Можете да почукате и да видите дали някой ще отговори.
	— Опитах и дори виках през ключалката — каза Чаркъл. — Тогава чух воя и рева.
	— Тази врата е твърде малка за голям дракон — отбеляза Джак.
	— Я се дръпнете — рече Камелин, като се наведе и долепи око към ключалката. — Нека погледна!
	— О, чуйте! — извика Чаркъл. — Ето го пак! Джак внимателно се заслуша, но нищо не долови. После в далечината се чу тътен, който ставаше все по-силен. Площадката, на която стояха, започна да трепери.
	— Какво виждаш? — попита той Камелин.
	— Чудовище с огромни очи, което се приближава към вратата, и…
	Думите му потънаха в оглушителния грохот, който сякаш отекваше от скалите, и ехото продължи да кънти в главата на Джак.
	— Горките ми ушички! — издума Чаркъл изпод крилата си. — Сега вярвате ли ми? Това със сигурност е дракон. Той може да знае къде е отишло семейството ми. Трябва да отворим вратата. Да влезем и да го потърсим.
	— … беше много голям и дълъг и се движеше доста бързо — преглътна Камелин. — Стори ми се, че ще мине право през вратата.
	Камелин беше потресен, Джак също. Той никак не бързаше да отвори вратата и да види какво има от другата страна. Преди да взимат сериозни решения, трябваше да зададе още въпроси на Книгата на сенките. Нора го бе накарала да обещае, че повече няма да се впуска в необмислени приключения. Прекрачеха ли веднъж прага на тази врата, трудно щеше да обясни защо са го направили, но ако планираше всичко внимателно, нямаше да е нарушил обещанието си. Все пак тя му беше позволила да помогне на Чаркъл. Лесно щяха да намерят вратата отново следващия път, когато са по-добре подготвени.
	— Време е да тръгваме! Утре ще съставим план и ще се върнем при първа възможност.
	За голяма негова изненада Камелин литна, без да спори.
	— Всички след мен! — изграчи той.
	— Искате ли и двамата да се качите на гърба ми? — предложи Джак на Чаркъл и Тимъри.
	— Няма нужда — отвърна Чаркъл. — Справяме се чудесно. Гледай!
	Тимъри сграбчи острия връх на опашката му.
	— Драконетите могат да летят с часове, без да се уморят — обясни Чаркъл.
	— А така няма ли да ти бъде по-трудно?
	— Не, драконетите имат много силни опашки, пък и Тимъри не тежи кой знае колко.
	Без повече приказки Чаркъл се стрелна след Камелин. Джак се удиви колко бързо лети малкото драконетче, въпреки че Тимъри висеше на опашката му.


	Обратният полет здравата измъчи Джак. Виждаше, че Камелин напряга сили да не изостава от Чаркъл, но накрая дори той трябваше да се предаде. Джак се усмихна, когато драконетчето направи тройно превъртане. Зачуди се дали е разбрало, че Камелин изостава, и нарочно се перчи. После Чаркъл направи кръгче над главата му и полетя успоредно с него.
	— Ако не възразяваш, ние ще се прибираме. Вече почти се съмна. До утре!
	— До утре! — извика Джак подире му. Джак погледна небето. Беше още тъмно, но знаеше, че Чаркъл е прав — скоро щеше да се зазори. Искаше му се да можеше да лети по-бързо и скоро да се прибере у дома. Единственото му желание беше да се мушне в леглото и да заспи.
	За щастие, не след дълго се появиха познатите очертания на хълма Гласруен. Щом прехвърлиха билото, небето започна да просветлява. Джак трябваше да бъде в леглото преди слънцето да се покаже над хоризонта. Той започна да маха още по-силно с крила и настигна Камелин.
	— Щом се приберем, веднага си лягам. Ще дойда утре след училище.
	— Добре, а моята закуска?
	— Сигурен съм, че ще си намериш нещо. Джак чу мърморенето му, докато влизаха през отворения прозорец на стаята.
	Ослепителната светлина, докато се преобразяваха, събуди Орин.
	— Съжалявам, но трябва да си лягам. После ще ти разкажа всичко — каза й Джак и се прозина. Едва държеше очите си отворени, докато си нахлузи пижамата. Мушна се в леглото, като смътно чуваше как Камелин шепне на Орин. Изтощението го надви и главата му се отпусна върху възглавницата.


	— Заповядай, сънливко! — рече дядо му, като постави чаша с мляко до леглото на Джак. — Днес по-добре ли се чувстваш?
	Джак беше гроги, но нямаше намерение да си го признава. Трябваше да се приготви за училище.
	— Добре съм, ще сляза долу за закуска.
	— Закуска ли! Вече е време за обяд.
	— Но аз трябва да отида на училище. Ако не отида, няма да ме допуснат да пея на концерта.
	— Не се притеснявай за това! По-важното е да се възстановиш. Дай да видим пъпките ти, преди да решим.
	Дядо му дръпна завесите и се върна да го огледа.
	— Я виж ти, изчезнали са!
	Джак скочи от леглото и се погледна в огледалото. Лицето му беше чисто. Вдигна горнището на пижамата си. На гърдите и гърба му също нямаше нищо.
	— Забележително! — рече дядо му. — Сякаш някой ги е махнал с вълшебна пръчица.
	Джак се почуди дали е възможно Камелин някак да си беше върнал пръчицата, но беше малко вероятно. По-скоро се беше случило при преобразяването. Главното беше, че се чувства добре, изглежда чудесно и дядо му няма основание повече да го държи вкъщи.
	— Може ли да отида за следобедните часове?
	— Не виждам защо да не отидеш. Приготви се, ще обядваме и ще те изпратя до училище.
	Щом дядо му излезе, Джак взе Орин и я прегърна.
	После бързо се облече, намери пръчицата и започна да й разказва за нощните си преживявания.
	— Намерихме Чаркъл.
	— Знам, Камелин ми разказа всичко. Той остана много дълго, след като ти заспа. Драконът бил много страшен. Добре че Камелин е успял да му попречи да събори вратата.
	Джак се разсмя.
	— Това ли ти каза?
	— Да не би да не е имало дракон?
	— Не знам какво беше, но площадката, на която стояхме, се разтресе. Заради Чаркъл трябва да отидем и да разберем какво е. А сега по-добре да се приготвям, за да не закъснея.
	— Мисля, че имаш съобщение в книгата. Чух бръмчене сутринта.
	— Защо не ме събуди?
	— Камелин ми каза да не те безпокоя.
	Джак легна на пода и се протегна под леглото, за да вземе книгата. Беше я бутнал най-навътре, където никой да не може да я види. Докато я вадеше, тя бързо вибрираше в ръцете му. Той я отвори и видя името на Елан:
C>
	„В Анун има голям проблем и се нуждаем от помощта на Чаркъл. Помоли го довечера, на здрачаване, да мине през Гласруенската порта. Нора каза, че ще намери портала
	в гората до Побитите камъни, а тя ще го посрещне от другата страна на Западната порта.“
C$
	Джак беше разочарован. Толкова дълго бе чакал съобщение, а когато то най-после дойде, не се отнасяше до него и всъщност нищо не му казваше. Какъв беше големият проблем? Защо имаха нужда от Чаркъл, а не от него или Камелин? Най-лошото бе, че Елан не казваше кога ще се върне Нора. Джак реши да пита.
C>
	„Какво става?“
C$
	Стори му се, че чака отговора цяла вечност.
C>
	„Нора и Чаркъл ще се приберат утре вечер. Тя ще ти обясни всичко. Надявам се Чаркъл да успее да помогне и проблемът да се реши.“
C$
	Джак въздъхна. Елан така и не му каза какво става в Анун. Той не можеше лично да предаде съобщението на Чаркъл, трябваше да помоли Камелин да го направи. Явно драконетчето нямаше да може да се върне довечера при Виещата планина. Тази мисъл изпълни Джак с облекчение — значи и на него не му се налага да ходи. А когато Нора се прибере, тя със сигурност ще знае какво да направят. Засега Джак можеше да пропъди тревогите за дракона — имаше концерт, за който да мисли.
	— Ще се видим по-късно — викна той на Орин, грабна раницата и затича по стълбите.


	Джак очакваше да има часове, затова много се изненада, когато разбра, че хорът и оркестърът ще репетират цял следобед. Учителката много се зарадва, като го видя, а Джак тайничко се зарадва, когато тя му каза, че никой друг не би могъл да изпее солото така добре като него. Дадоха на всички последни указания за генералната репетиция, която щеше да се проведе пред цялото училище на следващия ден. Самият концерт щеше да се състои вдругиден на игрището, стига да не вали.
	На Връщане към къщи Джак срещна дядо си.
	— Можеш да се прибираш направо у дома, Джак — каза му той. — Аз минах през имението Юел и нахраних птиците.
	— А… ъъъ… благодаря — заекна момчето.
	Тъкмо това изобщо не беше очаквал. Сега, колкото и да се мъчеше, не можеше да измисли оправдание да иде до къщата на Нора. Дядо му продължи да говори нещо, но Джак не го слушаше, докато не чу въпроса:
	— Ти провери ли кухнята, преди да си тръгнеш вчера следобеда?
	— Да, защо?
	— Трябваше да го видиш с очите си. Не знам как се е вмъкнал, но онзи гарван беше вътре. И не щеше да излезе! Трябваше да го изпъдя с метлата. Явно е влязъл, без да го видиш.
	Джак не знаеше да се смее ли или не. Определено си струваше да се види как някой гони Камелин с метла в собствената му кухня, а той не може дори да се оплаче. После си помисли, че сигурно ще чуе цялата история с големи подробности. Разбира се, ако успее да измисли оправдание да отиде там.
	— Съжалявам! Беше ли направил някакви пакости?
	— Не или поне аз не видях. Не изглеждаше особено заинтересуван от семената за птици, които му сипах, а човек би предположил, че голяма птица като него ще бъде доста изгладняла.
	Джак се престори, че се закашля, за да сподави напушилия го смях. Докато дядо му разказваше как е полял растенията в билковата градинка на Нора, на момчето му хрумна нещо.
	— А погледна ли в хербориума? — попита той дядо си.
	— Не, само нахраних птиците, защо?
	— Нора ми беше оставила указания да й свърша една работа, а аз ги забравих в хербориума. Имаш ли нещо против да ида да проверя дали всичко е както трябва?
	— Можеш да отидеш след вечеря. Ако искаш, ще дойда с теб.
	— Няма нужда, не се притеснявай!


	— Наистина съжалявам! — каза Джак на Камелин, когато отиде в имението Юел.
	— Семена за птици! Дядо ти никакво понятие си няма от гарвани!
	— Не знаех, че ще идва.
	— Трябва да те осведомя, че се наложи да прескоча до бургерите. И този път вината е твоя.
	— Не мислех, че ще останеш гладен. За всеки случай ти донесох сандвич със сирене, но ако не го искаш…
	— О, Джак, приятелю, винаги имам място за сандвич със сирене!
	Джак извади грижливо загърнато пакетче от джоба си. Беше се посмачкало малко, но той беше сигурен, че Камелин няма да има нищо против. И наистина, сандвичът беше ометен за секунди.
	— Така, сега трябва да обсъдим някои неща — заяви Камелин.
	— Да, имам съобщение от Елан.
	— Съобщение! Да не би Нора да се прибира по-рано?
	— Не, защо?
	— Ъъъъ… трябва да свърша една работа, преди да се е върнала.
	— Каква работа?
	— Ами Нора се отби в гарванарника ми и видя кошчето за боклук.
	— Разбра ли какво си направил?
	— Не, остана доволна, защото съм бил отговорен. Зарадва се, че съм решил да си взема кошче и хубаво да почистя.
	— А ти направи ли го?
	— Не. Откъде да знам, че ще дойде да провери?
	— Това преди или след като ти конфискува пръчицата беше?
	— След, но на тръгване каза, че трябва да подредя всичко, преди да се е върнала, иначе ще загазя.
	— А ти не си подредил още, нали?
	— Не съм. Мислех, че ще съм си върнал пръчицата. Ти можеш да ми помогнеш и да направиш магия, за да стане чисто и подредено.
	— Не си нося пръчицата. Дойдох само да ти кажа за съобщението на Елан.
	— Ще трябва да направя всичко сам. Представа си нямаш колко работа ме чака.
	Джак се усмихна. Знаеше много добре колко боклук има в гарванарника на Камелин.
	— Елан моли да предадем съобщение на Чаркъл. Имат проблем в Анун и се нуждаят от помощта му.
	— От неговата помощ! Не от нашата? Какво има той повече от нас?
	— Не знам, но искат довечера на смрачаване да прелети през Гласруенската порта, а Нора ще го посрещне от другата страна.
	— И ти искаш да му кажа.
	— Да, моля те.
	— Къде е порталът?
	— До Побитите камъни.
	— Добре, но когато се върна, ще поговорим за моята работа.
	— Когато се върнеш, аз ще си бъда вкъщи.
	— Ще се видим по-късно тогава.
	Преди Джак да успее да каже още нещо, Камелин вече беше във въздуха. Изведнъж му мина през ума, че „работата“, за която говори Камелин, може и да беше нещо различно от отварянето на шкафа в хербориума или разтребването на гарванарника. Без съмнение скоро щеше да разбере.


>	6
>	Посетители

	Джак се оглеждаше за Камелин през прозореца на стаята си. От гарвана обаче нямаше и следа и Джак не можеше да разбере дали Чаркъл е получил съобщението на Елан. След два часа щеше да се стъмни и Нора щеше да го чака на Западната порта в Анун. Момчето въздъхна и взе пръчицата си и Книгата на сенките. Поне имаше много неща, които можеше да научи от нея, докато чака. Тъкмо се канеше да й зададе въпрос, когато Орин развълнувано изцвърча.
	— Какво има?
	— Виж! Фъргъс е на перваза!
	Джак се обърна и видя Фъргъс, а след миг и Бери, който се покатери през отворения прозорец. Зачуди се дали не са дошли да се извинят на Орин, но и двамата мълчаха. След малко дойде и Мотли.
	— И останалите Нощни стражи ли идват? — попита Джак.
	— Не, не! Не би било удачно да ги отвличаме от задълженията им. Тук сме по работа. Има нещо, което трябва да разнищя докрай, а според тези двама младоци ти знаеш нещо по въпроса.
	Джак се опита да не се разсмее, докато Мотли маршируваше нагоре-надолу пред двете по-дребни плъхчета. Те бяха навели глави и момчето предположи, че са направили нещо нередно. Мотли се спря пред Фъргъс и Бери.
	— Ние, тоест останалите Нощни стражи, сме на много важна мисия, възложена от Нора. Оставих тези двама младежи да отговарят за къщата, като им възложих важни задачи. А те сега ми казват, че помагали на Камелин да търси някакъв изгубен ключ. При допълнителния разпит установявам, че не само не са изпълнили задачите си, но вместо това са почистили и гарванарника на Камелин.
	Мотли застана мирно, присви очи и изгледа Джак.
	— Знам, че са помагали на Камелин да търси ключа, но не знаех, че са му помогнали и да разтреби гарванарника си — рече Джак.
	— Помогнали! Помогнали! Казват, че ги е оставил да свършат всичко сами, а било такава бъркотия, че им отнело часове. Освен това твърдят, че Камелин им обещал ти да им дадеш бисквити, джинджифилови бисквити, за да бъдем по-точни, за награда. Вярно ли е? Върнах се да проверя какво са свършили и ги намерих да идват насам. Приготвил ли си им джинджифилови бисквити? Насърчаваш ли моите младши Нощни стражи да пренебрегват дълга си?
	Джак погледна Фъргъс и Бери. Беше му жал за тях.
	— Представа си нямах нито за почистването на гарванарника, нито за бисквитите.
	Мотли се обърна към Фъргъс и Бери и запотропва нервно с крак.
	— Какво ще кажете в своя защита?
	— Камелин обеща, че Джак ще ни даде бисквити, нали, Фъргъс? — продума Бери толкова тихичко, че момчето едва чу думите му. Фъргъс кимна.
	— Не се сърди на Фъргъс и Бери — каза Джак. — Камелин е виновен. Ако изчакате тук, ще се опитам да се погрижа за заплащането. Ще ида да питам дядо дали няма бисквити.
	Мотли кимна, а двете плъхчета си отдъхнаха с облекчение. Джак слезе в кухнята и погледна в кутията за бисквити, но тя беше празна. Дядо му беше в градината и прекопаваше картофите. Джак отиде при него.
	— Имаме ли бисквити, дядо?
	— Апетитът ти май се е възвърнал?
	— Приядоха ми се джинджифилови бисквити, но кутията е празна.
	Дядо му спря да копае.
	— Новите пакети са на втория рафт в килера. Бъди така добър да ги сипеш в кутията. Може също да ми направиш чаша чай и да ми донесеш няколко масленки. Изморителна работа е копаенето. А ти си вземи каквото поискаш.
	Джак му благодари и влезе в къщата. Радваше се, че ще може да плати на Фъргъс и Бери без проблем. Намери три пакета бисквити и ги сипа в кутията. Изтръска трохите в една чинийка и сипа при тях всички счупени бисквити. Чинийката се напълни. Преди да се качи горе, сложи чайника да се сгрее.
	— Заповядайте — каза той и сложи чинийката на нощното шкафче. Усмихна се, като видя как Орин заприпка към леглото. И тя обичаше бисквити. — Няма да се бавя, само да направя чай на дядо.


	Джак се забави повече, отколкото предполагаше. Дядо му имаше нужда от помощ за връзването на доматите. Когато се върна в стаята, вече се смрачаваше. Щом светна лампата, трите плъхчета се стрелнаха зад завесата.
	— Аз съм, можете да излезете.
	Фъргъс и Бери надникнаха иззад завесата, а Орин се покатери върху леглото.
	— Мислех, че сте си тръгнали — каза Джак, но усети, че сигурно е прозвучало неучтиво.
	— Мотли ни каза да те изчакаме, за да ти благодарим за бисквитите — обясни Бери. — Другите също ти благодарят.
	— Другите ли?
	— Да — продължи Фъргъс, — Мотли изпрати Нощните стражи един по един да си хапнат от бисквитите.
	Джак погледна чинийката — беше почти празна.
	— Нищо чудно, че не е останало много!
	— Скоро съвсем ще намалее — Рагс още не е минал — промърмори Фъргъс, гледайки с копнеж към чинийката.
	Джак чу драскане по бръшляна отвън и Рагс, старият корабен плъх, застана на перваза с потрепващи мустаци.
	— О, мирише хубаво!
	— Заповядай, вземи си — покани го Джак.
	— Много мило. На кораба нямаше такива работи, само твърди бисквити. Помагат да поддържаш остри зъби, но нямат никакъв вкус.
	— Можеш ли да останеш за малко? — попита Джак.
	— Трябва да тръгвам, но вече остарявам и ще бъде хубаво да дам малко почивка на кокалите си. Откак се върнахте от Анун, Мотли ни изкарва навън всяка вечер. Следим границите.
	— За какво?
	— За нарушители. Нора не иска непознати наоколо.
	— О! Разкажи ни повече — развълнува се Бери. — Ние никога не разбираме какво става.
	Рагс махна една трохичка от сивата си козина и се вгледа сериозно в двете плъхчета.
	— Не ми е работа да разказвам. Не искам да си навлека неприятности, задето издавам поверителна информация на младшия състав.
	— А на мен можеш ли да кажеш? — попита Джак.
	— Е, това е съвсем друга работа. Нора каза, ако нея я няма, да дойдем при теб и да ти кажем всичко. Ти си щял да знаеш какво да правиш. Беше свързано с някаква странна дума… започваше с „весп“…
	— Веспула! — ахна Джак. — Знам точно за кого следите. Не се притеснявай, аз знам всичко за Велиндур. Нора смята, че може да дойде тук ли? Мислех, че го е освободила някъде много далеч от Гласруен.
	— Който и да е той, я е заплашил, че ще си отмъсти. Следим за всеки непознат в района, който би могъл да създаде неприятности.
	— И видели ли сте някого досега?
	— Нищо подозрително, но мога да ти кажа какво правят всички в Гласруен.
	— Какво е Веспула? — попита Фъргъс.
	Рагс се прокашля.
	— Не мисля, че трябва да се тревожите за това. Оставете на нас, ние ще се погрижим.
	— Виждаш ли — рече Фъргъс, — нищо не ни казват, но и ние знаем някои тайни. Като например какво търси Камелин — нали, Бери?
	— Така ли?! — възкликна Джак.
	— Да — потвърди Бери.
	— И ще ни кажете ли?
	— Май по-добре да не казваме. Не искаме повече неприятности — отвърна Фъргъс.
	— Може да уредим сделка — предложи Джак. — Още бисквити срещу информация?
	Фъргъс и Бери подушиха въздуха и погледнаха към чинийката. Фъргъс прошепна нещо в ухото на Бери.
	Рагс гледаше сърдито двата по-млади плъха.
	— Изплюйте камъчето, момчета. Не знаете ли, че не е учтиво да се шепне. Ако не можете да кажете нещо на всички, изобщо не го казвайте.
	— Аз… ъъъ… бих искал още бисквити и ще ви кажа какво прави Камелин, дори Бери да не иска.
	— Не, и аз мога — изписка Бери.
	— Е, добре — каза Джак. — Какво прави Камелин?
	Фъргъс направи крачка към чинийката.
	— Търси дориск.
	— За какво?
	Фъргъс сниши глас и бързо зашепна:
	— Трябва му, за да мине през ключалката, но първо ще си намери един, за да знае къде е, а след това ще те помоли да измагъосаш нещо, с което да го подкупи, и ще поиска да отидете на лов за дориски, но той вече ще знае къде да го открие.
	Информацията беше твърде объркана, за да може Джак да я смели отведнъж.
	— Искаш да кажеш, че е отишъл да търси дориск?
	Двете плъхчета кимнаха.
	— А после ще се престори, че не знае къде е, и ще ме накара да отида с него на лов за дориск?
	— Точно така — потвърди Фъргъс. — Сега може ли да хапнем още?
	— Да, заповядайте.
	— Защо му е дориск да минава през някаква ключалка? — попита Рагс.
	— Защото иска да си върне магическата пръчица — обясни Бери.
	— Не съм сигурен, че Камелин има предвид ключалката в хербориума — замислено каза Джак.
	— Аз знам къде е дорискът — обяви Рагс.
	— Така ли? — изненада се Джак.
	— Да, той е във фейската могила.
	— Какво е „фейска могила“?
	— Всяка могила, която се намира между дъб, ясен и трънка, принадлежи на вълшебни същества. В тази живееха семейство язовци, но се изнесоха, защото им беше твърде шумно в празничните нощи. Когато феите се съберат заедно, вдигат голяма олелия, а и музиката им не е за всяко ухо.
	— И ти знаеш къде е тази фейска могила?
	— О, да, в края на задната алея. Дорискът харесва феите и дори се включва в празниците им, а те, явно, нямат нищо против. Нас, плъховете, обаче никога не ни допускат. Предложих да им разкажа някоя от историите си, но те само ми се изсмяха. Не се застояват дълго на едно място и изчезват, докато мигнеш.
	— Ти наистина много ми помогна — каза Джак. — Благодаря ти!
	— Е, сега трябва да вървя. Ще взема тези хлапета със себе си. — И той затика Фъргъс и Бери към отворения прозорец.
	Когато плъховете си отидоха, Джак седна в края на леглото и се замисли.
	— За ключалката в Сребърния хълм ли става въпрос? — попита Орин.
	— Възможно е, макар че наистина не ми се лети дотам тази вечер. Не и ако не се налага.


	Потънал в мислите си, Джак се стресна от пърхането на крила. Камелин се спусна през отворения прозорец и кацна на пода.
	— Бисквити ли надушвам? — попита той, преди Джак да успее да каже и дума.
	— Има чинийка на масата.
	— Обожавам бисквити! — Камелин заподскача към шкафчето. — Къде са?
	— В чинийката.
	Камелин го изгледа убийствено.
	— Празна е!
	— Фъргъс и Бери сигурно са ги изяли.
	— Всичките?!
	— Не, другите от Нощните стражи също похапнаха.
	— Защо не им каза да ми оставят малко?
	— Защото някой е обещал, че могат да ядат, колкото си искат.
	— Не всички, само Фъргъс и Бери.
	— Ако беше дошъл по-рано, и за теб щеше да има.
	Камелин заоглежда пода.
	— Нито трохичка — измърмори той.
	— Фъргъс и Бери са ти свършили две задачи, затова са яли два пъти.
	— Това не е честно.
	— Напротив — каза твърдо Джак. — Не беше лесно да им намеря бисквити. Трябваше да ме питаш, преди да им обещаваш.
	— Нямаше време, имах работа.
	— Каква работа?
	— Просто работа. Може ли вече да говорим по същество?
	Джак въздъхна.
	— Сигурно, макар че съм уморен и исках да си легна рано. Ти предаде съобщението на Чаркъл, нали?
	— Да и той се приготвя да лети към Побитите камъни. За нула време ще стигне в Анун. Затова нямам време за губене. Имам план.
	— План ли? Какъв план?
	— Ами замислих се, че ако си намерим дориск и му дадем нещо, което наистина иска, можем да го убедим да се смали и да дойде с нас до Сребърния хълм довечера. Той може да влезе през ключалката и ако Норис и Снук са там, ще имаме чудесна изненада за Чаркъл, когато се върне.
	Джак не беше разбрал, че целият план е заради Чаркъл, но наистина беше много уморен.
	— Не може ли да отидем друга вечер?
	— Не, искам да покажа на Нора, че мога да направя нещо добро. Тогава тя ще ми върне пръчицата.
	— Значи имаш и друг мотив.
	Камелин не отговори веднага. Беше зает да търси трохи около леглото на Джак.
	— Ще дойдеш, нали? Предпочитам да знам какво има от другата страна на вратата, преди да влезем.
	Джак се съгласи, че звучи разумно да изпратят дориска на оглед. Каквото и да имаше зад тази врата, то нямаше да забележи едно съвсем дребно същество. Колкото повече информация съберяха, преди да се върне Нора, толкова по-добре.
	— Ще ти кажа нещо — рече Джак, като се преструваше, че мисли. — Ако аз първи намеря дориск, ти можеш да отидеш при Сребърната планина, но аз си лягам да спя. Ако ти пръв намериш, ще дойда с теб. Става ли?
	Камелин се изкиска тихичко.
	— Съгласен съм, но знаеш, че ще загубиш, нали? Аз съм най-добрият ловец на дориски.
	— Аз не мога да се отдалечавам от къщата. Имаш ли нещо против аз да търся в задната алея?
	— Не, но как ще разбереш, когато го намеря?
	Джак се опита да сдържи смеха си.
	— Който пръв намери дориск, ще нададе гарвановото бухане. После може да се срещнем пак тук.
	— По-добре се приготви за дълъг полет — засмя се Камелин. — До скоро!
	Джак изчака гарванът да отлети към игрището за крикет. Малко се тревожеше. Знаеше къде да търси дориска, но залавянето му можеше да не се окаже толкова лесно, колкото се надяваше. А дори и да го хванеше, нямаше представа как ще го убеди да лети до Сребърния хълм с Камелин.


>	7
>	Карфиченият милионер

	Веднага щом Камелин се скри от погледа му, Джак потърси магия за материализиране в Книгата на сенките. Искаше да сътвори нещо много специално, с което може да изкуши дориска да излезе от фейската могила. Джак не беше много наясно с колекционерството и не знаеше дали някой, който има един милион игли, кабарчета и карфици, ще иска още. Опита се да си представи нещо необикновено, нещо, с което дорискът ще може да се фука. Повечето карфици изглеждаха еднакви. Тогава Джак се сети за таблото с обяви в Клуба по крикет. Всички бележки бяха закачени с цветни пластмасови кабарчета. Прозрачно гърненце с хиляда такива кабарчета може би ще заинтригува дориска. Със сигурност щеше да бъде доста необичайно и дорискът можеше да го сложи над камината си и гордо да го показва на всеки гост.
	Джак затвори очи и си представи гърнето с кабарчета. Вдигна бавно пръчицата над главата си и описа широк кръг.
	— Екзисто! — изрече той и замахна с пръчицата към пода.
	Внезапният глух удар и дрънчене го накара мигом да отвори очи. В краката му стоеше малко прозрачно гърненце, пълно с ярки, лъскави кабарчета.
	— Гениално! — възкликна Джак, взе го и го разгледа, след което го прибра в джоба си.
	— Излизам, Орин, няма да се бавя. Отивам да ловя дориск.
	Той надникна през открехнатата врата на дневната. Дядо му дремеше в креслото си. Обикновено си дремваше по няколко часа след хранене. Надали щеше да се събуди, но за всеки случай Джак му написа бележка къде отива и я остави на кухненската маса.
	— Тего текси тектум — прошепна той и докосна листчето с пръчицата си.
	Думите изчезнаха. Щяха да се появят отново само ако дядо му вдигне бележката. Беше хитро заклинание, което научи, след като намери писмото на Нора. Лесно го запамети, защото му харесваше звученето на думите. Изобщо информацията в Книгата на сенките беше невероятно интересна и той с лекота запомняше всичко, което прочете. Спря и се ослуша, преди да излезе през задната врата. Дядо му хъркаше силно и с малко късмет щеше да се прибере, преди да се е събудил.
	Веднага щом излезе от вратата, се втурна към края на задната алея. Тя свършваше пред малък жив плет. Табелка сочеше към пътя, който водеше към Нютън Гил. До нея имаше добре изработени стъпала, на които Джак се покатери. От дясната му страна имаше малка горичка. Рагс му бе дал вярна информация. В полето се виждаха три стари дървета висок ясен, дебел дъб и избуяла трънка. Джак се огледа за могила. Тревата беше висока и навсякъде имаше цъфнали макове. Докато ги гледаше как се полюшват на ветреца, на Джак му се стори, че вижда малко тревисто хълмче в средата. Това трябва да е фейската могила. Той изтича натам и се озова пред нескопосано изкопан тунел, който изчезваше в земята. Ако някой се спъне в него, със сигурност щеше да реши, че е дупка на язовец. Джак се огледа да види има ли някого наблизо. Щом се увери, че е сам, той извади пръчицата си и накара връхчето й ярко да засияе. На ярката дневна светлина не се виждаше, но когато я насочи към тунела, тя веднага огря вътрешността му. Джак веднага разбра, че е на правилното място. Видя малка зелена врата с арка и голяма сребърна дръжка. Джак не знаеше дали да почука и да попита за дориска, или да потропа и да се скрие, докато дорискът отвори. Протегна ръка, после се разколеба. Сигурен беше, че вижда лице в дръжката. Може би собственото си отражение? Когато се наведе още по-напред, дръжката потрепери. За миг среброто като че ли се разтопи и Джак подскочи от изненада. От дръжката щръкнаха две уши, последвани от кичур коса, малък нос и широка уста. Главата се взря в Джак и се усмихна. А когато заговори, момчето едва не изпусна пръчицата си.
	— Вие сте пропуснал последния празник, а следващият е чак по пълнолуние. Довиждане!
	— Не, почакайте! — извика Джак. — Аз търся дориска. Той тук ли е?
	— Сбъркал сте вратата. Довиждане!
	— Моля ви, не си отивайте, важно е.
	— Аз решавам кое е важно и вече ви казах: няма празник, няма влизане, няма дориск. Довиждане!
	— Няма ли да ми кажете къде мога да го намеря? Наистина трябва да говоря с него. Казаха ми, че живее тук.
	— Не, не живее тук, а в съседната врата, но няма да излезе, ако знае, че сте там. Постоянно се страхува да не го хванат. Трябва да бъдете много хитър, за да го уловите.
	Джак се огледа да види дали има и друга могила наблизо.
	— Бихте ли ми казал в каква посока да вървя и колко е далеч?
	Главата отвори широко уста и започна да се смее толкова силно, че остана без дъх.
	— Съседната врата е, в следващия тунел! Ама това си го биваше — колко далеч!
	— Благодаря — рече Джак, след като главата се успокои. — Знаете ли дали си е вкъщи?
	— Не! Трябва да проверите. А сега аз наистина си тръгвам. Довиждане!
	Джак разбра, че разговорът е приключил, защото ушите, носът и устата изчезнаха и главата отново се превърна в дръжка на вратата. Той изгаси светлинката на пръчицата и заобиколи могилата. От другата й страна също имаше тунел. Вратата там беше скрита под гъст бръшлян и клони на калина. Джак извади гърненцето с кабарчета и го раздрънка няколко пъти, след което го остави пред входа. После легна върху могилата и зачака. Надяваше се дорискът да си е у дома и скоро да излезе, за да види какъв е бил този шум. След малко чу стържене и тътрене, последвано от душене. Дорискът излезе припряно от тунела и се блъсна право в гърненцето. Когато залитна назад, Джак го улови.
	— Хванах те!
	— О, моля те, не ме наранявай! На никого не съм казал, моля те, не ме наранявай.
	Джак го вдигна, за да го огледа по-добре. Дорискът също се взря в него, но надали виждаше много, защото беше без очилата си.
	— Нищо няма да ти направя — отвърна Джак колкото може по-успокояващо.
	— Какво си ти?
	— Аз съм Джак Бренин. Запознахме се в гората с Камелин.
	— Ти не си Джак Бренин, ти си измамник. Джак Бренин имаше пера. Ти си шпионин, знам те. Дошъл си да ме изпиташ. Гадното боги те праща, нали?
	— Отдавна не съм говорил с Пийбоди.
	— Не, не Пийбоди, а Пайкрофт. О, божичко, божке! Не знам какво ми става! Това просто не съм аз. Дориските не дават информация на непознати.
	— Аз съм Джак Бренин и съм момче гарван, също като Камелин.
	— Как да съм сигурен, че казваш истината? Дори не мога да те видя как изглеждаш.
	— Къде са ти очилата?
	— Не, не! Питай ме, каквото искаш, само не и това! Имаш право на един въпрос, но само да не е този.
	Наистина беше разстроен.
	— Какво има?
	— Не, не! И на това не мога да отговоря. О, божичко, божке! Какво да правя?! Какво да правя?!
	— Мога да ти измагьосам очила, ако това ще помогне.
	— Можеш ли? Нечупливи очила?
	— Ами мисля, че мога.
	— О, ще ти бъда много благодарен!
	Джак остави дориска на земята, като се опитваше да си спомни как изглеждаха очилата му. После замахна с пръчицата. Чу се силен пукот, който накара дориска да подскочи.
	— Ти успя! Прекрасно! Отново виждам.
	— Пробвай да ги счупиш, за да видим дали се е получило.
	Дорискът свали очилата си и ги пусна на тревата. После бързо ги вдигна отново.
	— Не, не, не мога. Ами ако се счупят?
	— Ще ги поправя.
	— Ти го направи! Аз не мога да си счупя собствените очила.
	Джак стъпи върху малките очила с кръгли рамки и усети как стъклото се троши под петата му, но когато вдигна крак, то веднага се намести в рамките. Джак се наведе, взе очилата и ги подаде на дориска.
	— О, благодаря, хиляди пъти благодаря! Без тях нищичко не виждах. Как мога да ти се отплатя?
	Дорискът отстъпи крачка назад, за да се поклони, и се блъсна в гърненцето с кабарчета.
	— О, какво е това? — развълнува се той.
	— Хиляда кабарчета с плоски главички.
	— И какво трябва да направи дориск, за да се сдобие с такова гърненце?
	Джак си пое дълбоко въздух и тъкмо се канеше да обясни проблема, когато се сети, че още не е получил отговор на въпроса си.
	— Защо богито е взело очилата ти? Дорискът предпазливо се огледа.
	— Наведи се да ти прошепна — каза той.
	Джак легна върху могилата. Дорискът отново се огледа.
	— Попаднах на свръхсекретна информация и за да не мога да кажа на никого, гадното боги дойде и ми открадна очилата. Заплаши ме, че ако кажа на някого, ще ги счупи и повече никога няма да виждам.
	— Не се притеснявай, аз знам заклинание за залепване. Ако Пайкрофт се върне и се опита да ти счупи тези, няма да успее да ги свали от главата ти.
	— Наистина ли?
	— Наистина!
	Джак замахна с пръчицата и направи същото заклинание, което Нора бе използвала за котела, докато бяха в Анун.
	— Ето! Вече никой няма да може да вземе или да счупи очилата ти.
	— Толкова си мил. Мога ли да направя нещо за теб в замяна?
	— Ами… имаме един малък проблем, но с твоя помощ можем да го решим. Нуждаем се от твоята невероятна способност за смаляване, за да минеш през една ключалка и да направиш малко проучване за нас.
	— Нас?
	— Ще бъдем аз и Камелин, а може би също Чаркъл и Тимъри, но те не знаят какво сме намислили. Трябва да знаем какво има зад една малка врата на Сребърната планина, преди да я отворим.
	— Събирането на информация е работа точно за дориски, но Сребърният хълм е много далеч.
	— Няма да ходиш сам. Камелин ще те занесе.
	— Става! И каква информация ще искаш срещу това гърненце с кабарчета?
	На Джак не му се искаше да пита дориска за тайната, която е открил — просто не му изглеждаше честно, макар да умираше да разбере.
	— Може ли да си запазя въпроса за друг път?
	— Добре, добре, само кажи. За тези чудесни кабарчета можеш да ме питаш каквото искаш и когато искаш, Джак Бренин. Но моля те, не казвай на никого къде си ме намерил. Предпочитам да държа дома си в тайна. Не искам всички да знаят къде живея.
	— Обещавам! А може ли ти в замяна да не казваш на Камелин, че съм се отбивал?
	— Разбира се! Само ще отида да прибера това съкровище на сигурно място.
	Джак не беше преценил, че гърненцето ще бъде твърде голямо и тежко за мъничкия дориск.
	— Нека ти помогна — предложи той, като видя как съществото се мъчи да го вдигне. — Искаш ли да го смаля малко?
	— О, не! Така е идеално, ще се справя. Ето, хванах го.
	Дорискът надигна гърненцето и като го хвана здраво, заприпка към дупката си. Джак не се съмняваше, че ще се върне. И наистина, не след дълго той се появи отново на входа, явно доволен от себе си, макар и леко задъхан.
	— Можеш ли да се смалиш толкова, че да се събереш в джоба ми? — попита Джак.
	— Готово — рече дорискът, стисна очи, преви рамена и започна да се свива. След миг до краката на Джак стоеше мъничка кафява мишчица с очилца на носа.
	Джак протегна ръка, за да може дорискът да се качи по нея, и го пъхна в джоба си.
	— Дръж се здраво, трябва да стигна до къщи колкото може по-бързо — предупреди го той и се затича към стъпалата.
	Когато се прибра, бележката в кухнята не беше докосвана и той я хвърли в кошчето. Надникна в дневната и с облекчение видя, че дядо му още дреме. Качи се в стаята си, като вземаше по две стъпала наведнъж, отвори широко прозореца и нададе гарвановото бухане, колкото му глас държи.


	Стори му се, че мина цяла вечност, докато Камелин се появи в далечината. Джак знаеше, че гарванът ще бъде сърдит.
	— Виж какво намерих!
	— Използвал си пръчицата, нали?
	— Хвана ме честно и почтено — изцвърча дорискът.
	— Откъде да знам, че това не е обикновена мишка, на която си измагъосал очила?
	Ако Камелин знаеше колко близко е до истината, нямаше да остане доволен, но не се наложи Джак да се защитава, защото дорискът сам започна да се преобразява.
	— Разбрах, че имате нужда от помощта ми? Нещо, свързано с полет до Сребърния хълм и събиране на информация?
	Дорискът тръгна към Камелин.
	— О, не, няма да се качиш на гърба ми с всички тия бодли!
	Камелин погледна умолително към Джак.
	— А нещо по-малко може ли? — попита момчето.
	— Нещо много малко и без бодли — подчерта Камелин.
	Дорискът присви очи. Чу се силен пукот и той изведнъж изчезна.
	— Остави го да избяга! — ахна Камелин. — Трябваше да го държиш, докато се преобразява. Вече може да е на километри оттук.
	— Шшт! — ослуша се Джак. — Ей го там. По ръба на леглото му подскачаше малка бълха с миниатюрни очилца и се опитваше да привлече вниманието им. Джак се засмя.
	— Сега достатъчно ли е малък?
	— Май да — съгласи се Камелин и се приближи до леглото. — Качвай се, но ще седиш спокойно и неподвижно. За нула време ще стигнем до Сребърната планина. Тази вечер няма аматьори, които да ни бавят.
	Джак не обърна внимание на последния коментар. Беше достатъчно благодарен, че не се налага да ходи с тях.
	Камелин скочи на перваза.
	— Остави прозореца отворен, за да се върнем и да ти разкажем какво сме открили.
	— Добре — въздъхна Джак, — но ако изчакате до сутринта, ще ви бъда признателен. Наистина имам нужда от сън.
	Беше топла вечер. От отворения прозорец полъхваше приятен ветрец и Джак скоро се унесе.


	Стресна се и се събуди, когато нещо тежко тупна на леглото му. Беше тъмно и той се пресегна към пръчицата, за да предизвика мъждива светлинка на върха й.
	— Аз съм, събуди се! — каза Камелин.
	— Виждам, че си ти, и вече съм буден — отвърна сънено Джак. — Предполагам, че е нещо важно. Какво откри дорискът?
	— Нямам представа. Качи се на гърба ми, заповяда ми да се връщаме тук и отказа да говори с когото и да било, освен с теб. И ако си мисли, че отново ще позволя да се качи отгоре ми като бълха, много се лъже, всичко ме сърби.
	Отначало Джак не видя дориска, но след миг мъничката фигурка в средата на леглото му започна да расте. Дорискът заговори толкова бързо и силно, че Джак се уплаши да не събуди дядо му.
	— Шшт! Трябва да шепнеш! Какво има?
	— Ужасни новини, просто ужасни!
	— Чудовище ли видя?
	Дорискът поклати глава.
	— Започни най-добре отначало — помоли Джак, — и ни разкажи всичко!
	Дорискът седна, пое си дълбоко въздух и заразказва:
	— Мислех, че вътре в планината ще бъде тъмно, но не беше. Навсякъде по стените има кристали и е много светло. Преобразих се на молец и прелетях през прохода, докато стигнах до една стая. И тогава го чух.
	— Чудовището ли? — попита Камелин.
	— Не, не съм видял чудовище. Чух двама спригани да планират менюто в чест на предстоящото посещение на вожда Нъкъл.
	— Какво му е толкова лошото на това? — не разбра Камелин.
	— Това, което възнамеряват да сготвят! Печено драконско. И по-точно, два печени драконета… утре вечер.
	На Джак му призля. Стомахът му се обърна. Имаше толкова много въпроси, но гласът му беше изчезнал.
	— Защо утре? — попита Камелин.
	Дорискът въздъхна дълбоко.
	— Сприганите говореха за някакви празненства. Единият спомена за „Пир без свещи“, но не знам за какво става дума. Разбрах само, че в мините вече нямало нужда от драконетите. Сега, с новите светлини, не им трябват, за да им палят свещите, а по думите на сприганите били истински деликатес.
	Джак започваше да разбира какво се случва. Очевидно двата драконета се намираха в смъртна опасност. А не можеха да разчитат на помощта на Нора, защото тя можеше да не се върне навреме от Анун.
	— Трябва да отидем на Сребърния хълм още тази вечер — каза той, мислейки на глас.
	— Тази вечер? — измърмори Камелин. — Та ние тъкмо се връщаме.
	— Не каза ли, че го правиш за Чаркъл? Той няма да бъде много щастлив, когато се върне, ако разбере, че единствените драконети на земята са били изпечени за празника на сприганите. Трябва да се върнем и да ги спасим още сега!


>	8
>	Спасителната операция

	Никой не продума. Умът на Джак препускаше. Трябваше да вземе правилното решение. Ако сбърка, щеше да изложи на опасност всички. Замисли се за двата драконета. Те бяха загазили здраво и ако някой не им се притече на помощ, щяха да бъдат изядени.
	Джак си пое дълбоко въздух и погледна умолително към дориска.
	— Имам план, но отново ще ни е нужна помощта ти.
	Дорискът се поклони ниско и докосна очилата си.
	— За теб, Джак Бренин, ще направя всичко!
	Камелин се покашля.
	— Това не е ли малко прекалено? Дори не знаеш какво иска от теб.
	Без да му обръща внимание, Джак започна да излага плана си на дориска.
	— Когато стигнем до Сребърната планина, ще трябва отново да минеш през ключалката. Когато разбереш къде точно държат драконетите, ще се върнеш и ще ни кажеш. Ние ще влезем през вратата и ще ги спасим.
	Дорискът кимна.
	— И как точно възнамеряваш да минем през вратата? — попита Камелин.
	Джак предпочиташе да не споменава за специалния ключ на Нора, но не искаше и да лъже.
	— Ще взема пръчицата си. Ще се наложи да летя с нея в клюна, но се боя, че няма да можем да спасим драконетите без малко магия.
	Камелин изглеждаше доволен от отговора.
	— Ако можеш да отвориш вратата, защо да не доведа Тимъри — той може да влезе първо с дориска. Когато намерят драконетите, Тимъри ще се върне и ще ни заведе при тях. Той е истински смелчага, така че надали ще има нещо против.
	— Чудесна идея!
	— Така ли? — изненада се Камелин.
	— Определено! Ще успееш ли да го намериш бързичко?
	Камелин излетя през отворения прозорец, а Джак се обърна към дориска:
	— Щом стигнем, ще отворя вратата.
	— Може да ти трябва нещо повече от магия, предвид каква врата е, а не видях и ключ. Единственото нещо от другата страна на вратата беше шапка на боги.
	— Шапка на боги ли?
	— Да. Влезеш ли в тунела, веднага се усеща миризмата на боги. Те са готови да използват всяка врата, която намерят, но не мисля, че тази е била тяхна в началото. Твърде добре е изработена. Врати има всякакви и навсякъде — някои са големи, други малки. Някои принадлежат на вълшебни същества, други не. Това може да е било дори смаляваща се врата.
	— Какво означава „смаляваща се врата“?
	— Това са специални врати, които друидите са правили много отдавна. Днес не са останали много. Поставяли са ги на важни места, които не използвали често. Ако през вратата мине непознат или неканен гост, друидите веднага разбирали, защото след всяко непозволено отваряне вратата се смалявала. Ако това е смаляваща се врата, ще ти трябва специален ключ, за да я отвориш.
	— Имам специален ключ, но не искам Камелин да знае за него.
	— Аз умея да пазя тайни, когато се налага. Обещавам ти, че никога няма да продам тази информация на никого.
	Джак му беше много признателен. Отиде до стола, където бяха панталоните му, бръкна в джоба и извади съвсем обикновения наглед ключ. За да го пренесе до Сребърния хълм се налагаше да го смали и да го закачи на врата си. Джак не виждаше толкова малка ключалка в стаята си. Тъкмо си мислеше да помоли Книгата на сенките за помощ, когато се сети за нещо, което прибра в кутията си за спомени. Отвори най-долното чекмедже на шкафа и извади оттам стара кожена кутия. Порови вътре и намери малко сребърно сърчице на верижка. В средата му имаше ключалчица. Медальонът беше на майка му — едно от най-ценните неща, които имаше. Ръката му потрепери и ключът в нея заискри. По матовия метал пробягаха ситни светлинки и след малко целият ключ засия. Докато го приближаваше към медальона, пръстите му изтръпнаха. Ключът се смали, докато не стана точно като за ключалката. Джак откопча верижката и закачи ключа на нея, след което я сложи на шията си. Беше по-малка от златната верижка, на която носеше златния си жълъд, но щеше да е в безопасност между перата му, когато се преобрази. Тъкмо прибра кутията и Тимъри влетя в стаята, като писукаше.
	— Обожавам приключенията! За мен е чест, че ме вземате с вас!
	— Иска ми се и аз да можех да дойда с вас — прошепна Орин.
	— Съжалявам! — погали я Джак. — Сприганският тунел не е място за бяло плъхче.
	— Знам — въздъхна Орин. — Внимавайте! Джак я погали отново, за да я успокои, и се обърна към Камелин.
	— Готов ли си?
	— Готов съм!
	— Затворете си очите! — предупреди Джак, преди да допрат чела с Камелин.
	Щом се измъкна от пижамата си, той се обърна към Тимъри.
	— Скачай на гърба ми.
	— А, не — прекъсна го Камелин. — Аз ще взема Тимъри, а ти — дориска. Той постоянно мърда. Ще видим дали ще ти хареса, като почне да те сърби навсякъде, а не можеш да се почешеш.
	Камелин отлетя с Тимъри и не видя, че дорискът също се превърна в прилепче. Джак едва се сдържа да не се разсмее.
	— Тайна — рече дорискът, като се покачи на гърба му. — Няма да казваме на сърдиткото!
	Джак се стрелна в безлунната нощ след Камелин, стиснал пръчицата в човката си.


	— Ау! Внимавай! — сопна се Камелин, когато Джак кацна до него на тясната площадка пред малката врата.
	— Съжалявам, досега не съм летял с нищо в човката си.
	Дорискът се спусна от гърба му, а като слезе на земята, отново беше добил формата на бълха. Джак се огледа. Тясна пътечка водеше по склона надолу. Той хвана края на пръчицата си с нокти и изкара светлинка от края й, та да могат да виждат.
	— Виж, Камелин, на пътеката има разширение. Ела ми помогни да се преобразя, за да отворя вратата.
	Джак и Камелин скочиха на по-долното ниво. За миг от секундата целият Сребърен хълм засия. Джак се радваше, че е тъмна нощ и наоколо няма никого, но никак не му беше приятно, че е гол. Взе пръчицата си и се затича обратно. Докато Камелин стигне до вратата, Джак вече беше свалил сребърната верижка от шията си и отключваше с ключа на Нора.
	— Ставаш все по-добър с тази пръчица — отбеляза Камелин. — Ще имам много да наваксвам, за да те догоня, когато си върна моята.
	Джак издебна момент, когато Камелин не гледа, извади ключето и върна верижката на врата си. За щастие, вратата се отвори навътре, но шумно изскърца. Джак я затвори зад гърба им възможно най-тихо. Шапката, която дорискът беше видял по-рано, още висеше на куката, но за радост на Джак под нея имаше и палто. Не му беше точно по размер, но поне не се чувстваше толкова гол. Вътре не беше тъмно, както дорискът беше казал, топлият тунел беше изпълнен с мека светлина. Долавяше се и примамливо ухание на готвено, което не остана незабелязано.
	— Барбекю! — изграчи възбудено Камелин.
	— Дали не е твърде късно…? — попита Джак.
	— Късно за какво? — не разбра Тимъри. Джак се обърна намръщен към Камелин.
	— Не си му казал, нали? А можеше всичко да му разкажеш по пътя.
	— Трябваше да си пестя силите, за да летя, а не да говоря.
	Джак въздъхна и поклати глава. В момента имаше по-важни неща, за които да мисли, вместо да се ядосва на Камелин. Разказа набързо на Тимъри всичко, което дорискът беше видял и чул. Когато свърши, Камелин вече беше стигнал до края на тунела. Човката му беше отворена и Джак се досещаше, че се наслаждава на миризмите.
	— Не мислиш, че това е печен драконет, нали? — попита отново Джак.
	— Не, това е овца. Сприганите хапват овче при всяка възможност. А ако е важен празник, не само една.
	— Но аз мислех, че тържеството е утре — със свито сърце каза Джак.
	— Така казаха — потвърди дорискът. — Ще отида да видя какво мога да разбера.
	— Виждаш ли при тази светлина? — обърна се Джак към Тимъри.
	— Няма проблем, тя не е ярка, а е като съмване или здрач, така че виждам без проблем.
	— Това е облекчение — промърмори Камелин. — След като те носих по целия път, би било много жалко, ако трябва да останеш навън в тъмното.
	— Така доникъде няма да стигнем — прекъсна го Джак. — Трябва да действаме бързо и да се върнем възможно най-скоро в Гласруен, за предпочитане с два драконета.
	— Ще пратя Тимъри обратно веднага щом ги намерим — каза дорискът, като се преобрази в молец. Двамата отлетяха напред и скоро се изгубиха от погледите им.
	Джак се облегна на стената. По време на полета беше съставил план, но не беше сигурен, че ще се получи. Знаеше, че не може да се справи сам, а ще има нужда от помощта на Камелин.
	— Колко тежко можеш да носиш в клюна си? — попита той с възможно най-невинен глас.
	— Много! Мога да вдигна котела на Нора, когато е празен.
	— Значи би могъл да летиш с драконет в клюна?
	— Няма смисъл — защо да го нося, след като може да лети и сам?
	— Ще се наложи, ако е затворен във фенер както беше Чаркъл.
	— Искаш да кажеш… ние ще… това е гениално… но можеш ли да летиш чак до Гласруен с драконет, фенер и пръчица в човката?
	Джак също си задаваше този въпрос. Това беше единственият проблем на плана. Не знаеше дали ще има сили да прелети целия път обратно с още един пасажер. Но единственият начин да разбере беше да спасят драконетите.


	Стори им се, че чакаха в тунела цяла вечност. Джак се страхуваше да не се появи Пайкрофт и да си поиска палтото, но единственият звук, който чуха, беше глух тътен, идващ от недрата на планината.
	— Всички ядат — измърмори Камелин. — Вече не усещам миризмата на готвено.
	Джак подуши въздуха. Сигурен беше, че Камелин е прав, тъй като гарванът несъмнено знаеше повече за храната и приготвянето й от Джак, но самият той се притесняваше повече за дориска и Тимъри, отколкото за стомаха си.
	— Дали са добре? Няма ги вече доста време.
	— Ще се оправят, естествено.
	Чу се гласче от края на тунела:
	— Готови ли сте? Дорискът намери драконетите. Добрата новина е, че не са изпечени. Лошата е, че се намират в килера с провизии на сприганите, в голям казан с марината.
	— Ранени ли са? — попита Джак. — Разбра ли как се казват?
	— Не ги видях и нямах време да разговарям с тях, но когато тръгвах, дорискът им обясняваше за спасителната операция, така че той сигурно ги е питал.
	— Каква е маринатата? — поинтересува се Камелин.
	Джак го изгледа изпепеляващо.
	— Идваш или предпочиташ да останеш тук?
	— Само питам! Няма ли право гарванът да си зададе въпросите?
	— Води ни, Тимъри, идваме.
	Джак беше признателен, че малкото прилепче има толкова добър усет за ориентация. Тунелите се виеха и завиваха надолу. Меката светлина на малките лампи по стените им позволяваше да го следват с лекота. Но макар да виждаше къде върви, Джак знаеше, че не би могъл сам да намери обратния път. Когато стигнаха до едно разклонение, Тимъри изобщо не се поколеба. Навлязоха дълбоко в планината бързо и тихо. Накрая Тимъри спря пред вратата на добре осветена стая.
	— Тук е твърде светло за мен. Ще ви изчакам отвън и ще наблюдавам. Това е килерът, другите са вътре.
	Джак предпазливо се вмъкна в стаята. Забеляза множество маси, отрупани с храна. Той изгледа предупредително Камелин.
	— Насам! — чу се гласът на дориска.
	Дорискът пърхаше над голям казан, поставен близо до огнището. Джак изтича към него и погледна вътре. За негово облекчение двата драконета изглеждаха добре, макар че с усилие държаха главите си над повърхността. Клетките им бяха вързани за пръстените на казана и потопени в сместа.
	— Не се притеснявайте! — каза им Джак. — Ще ви измъкнем оттук за нула време. Аз съм Джак Бренин, а това е Камелин.
	— Знаем — успя да издума едното драконетче, мъчейки се да задържи главата си над маринатата. — Много сме ви благодарни… те щяха да…
	— Няма нищо — прекъсна го Джак. — Ще говорим после. Как се казвате?
	— Аз съм Нори, а това е Снук — каза другото драконетче.
	— Колко ще се зарадва Чаркъл — рече Камелин, като се приближи до котела. — Сега ще мога да си върна пръчицата.
	— Чаркъл! — извикаха драконетите в един глас.
	Джак се почувства безмерно щастлив за братчетата.
	— Да, Чаркъл. Той е в безопасност и ни разказа много за вас, но нека оставим всичко това за после. Сега трябва да ви измъкнем оттук. А после ни чака дълъг път към дома.
	— Какъв е планът? — попита Камелин.
	— Трябва всички да се махнем оттук възможно най-бързо — обясни Джак. — Тимъри ще ни води, а дорискът ще лети отзад, в случай че се наложи да прибегнем до план Б. Но първо искам да ви извадим от този казан и да намерим нещо, което да закачим за края на въженцата, за да не забележат, че ви няма.
	— А какъв е план Б? — попита дорискът, докато Джак се оглеждаше наоколо.
	— Може да се наложи да се преобразиш в драконетче. Ще можеш ли?
	— Да, но ще трябва да остана с очила, иначе нищо няма да виждам.
	— Става. Ще го направиш само ако сприганите ни видят, за да им отвлечеш вниманието. Аз също ще се преобразя и това ще е сигналът за начало на план Б. Светлината ще е толкова ярка, че за няколко секунди ще заслепи сприганите. Когато отново могат да виждат, ти ще трябва да направиш нещо, за да те забележат, да решат, че драконетите са се освободили, и да тръгнат след теб. Поведи ги в обратна посока, за да имаме време да се измъкнем през вратата. После ти ще се преобразиш в молец и ще дойдеш при нас. Няма да тръгнем без теб.
	— Няма ли? — намеси се Камелин.
	— Не, няма! — заяви твърдо Джак, като продължаваше да търси някакви тежки предмети, които да завърже на мястото на клетките. — Да се надяваме, че ще се измъкнем оттук, преди някой да е разбрал — обърна се той към драконетите.
	— Побързайте! — рече Снук. — Сприганите влизат и излизат цяла нощ.
	— Още не са стигнали до пудинга — отбеляза Норис, като кимна към една от масите. — Никога не остават без пудинг, колкото и да са преяли.
	— Спригани! — изписка Тимъри, влитайки в кухнята. — Двама са и идват право насам.


>	9
>	Чудовището

	— Бързо! Скрийте се! — прошепна Джак.
	Тимъри и дорискът литнаха към най-тъмната част на тунела. Джак се обърна да каже нещо на Камелин, но гарванът не се виждаше никъде. Гласовете от тунела ставаха все по-силни и Джак знаеше, че ако не си намери скривалище веднага, ще загази сериозно. Искаше му се да беше научил заклинанието за невидимост или да можеше да изменя формата си като дориска. В стаята нямаше много места за криене. На нито една от масите нямаше покривка, за да се мушне отдолу. Шкафовете изглеждаха твърде малки, дори за него. Идея си нямаше къде се е дянал Камелин. Вече чуваше не само гласовете, но и стъпките на сприганите. Помисли си да използва пръчицата, за да отблъсне двата спригана, но така те веднага щяха да разберат, че има някого в килера. Внезапно чу някакво съскане и замръзна.
	— Пст!
	— Ти ли си, Камелин? Къде си?
	— В комина. Ела, има място и за двама ни — прошепна Камелин.
	Джак погледна огнището — то беше издълбано в камъка и над него имаше широк комин.
	Джак заобиколи, доколкото можа, останките от огъня и пъхна ръка в комина. За негова изненада стените бяха грапави. Успя да намери опора и започна да се катери нагоре. Едва-що успя да скрие краката си, в стаята влезе първият сприган. Джак се чудеше как Камелин е успял да се качи толкова нагоре — несъмнено беше твърде тясно, за да лети. Мислите му бяха прекъснати от пискливия глас на спригана, който се оплакваше:
	— Занеси това, донеси онова… защо все ние? Питам те, Грабъл, защо ние?
	— Щот ние сме готвачите, Гъмор, затова.
	— Готвачи да, но слуги — не!
	— Е, поне ще имаме малко помощ за банкета утре.
	— Да, ама чак утре! Днес шестима пекохме една овца, а утре трябва да изпечем цели четири овце.
	— Не забравяй и двата драконета. Тях трябва тук да ги сготвим, не можем да ги сложим на голямата скара, щото ще прегорят.
	— Прав си, Дъгмор. Я да ги проверим. Джак чу как сприганите се тътрят край огнището. Предполагаше, че са вързани един за друг.
	— Аз ще сготвя тая, а ти другата, Грабъл.
	Джак затаи дъх. Нямаше идея какво възнамеряват да правят сприганите. Дали да не се покаже от комина и да ги изненада? Реши да изчака. Колкото по-дълго сприганите останеха в неведение за спасителната операция, толкова по-голям шанс за успех имаше тя. Чу се кашляне, плюене и голямо плискане.
	— Ей ги дребосъците, добре накиснати. Още малко остава и ще бъдете най-вкусното нещо, което вождът Нъкъл е хапвал от много време насам.
	— Хайде, Грабъл, да вземаме пудингите и да ги носим! Да не караме Свинската зурла да чака!
	Чу се силно цвърчене, сигурно двата спригана се смееха.
	— Дано не те чуе, че го наричаш така! Знаеш, че не бива да споменаваме за огромния му нос. Да ти кажа, мен повече ме притеснява Големия. Хич не ща да се окажа на пътя му.
	— Прав си, Дъгмор. Хайде да носим пудингите, че трябва да се върнем още няколко пъти!
	Гласовете на сприганите се отдалечиха. Джак чу как стъпките им заглъхват.
	— Махнаха се — обяви дорискът, пърхайки над огнището.
	— Да се махаме заедно с Норис и Снук, преди да са се върнали! — заяви Джак.
	— Дай малко светлинка насам, за да виждам какво правя — прошепна Камелин.
	Джак светна слабо с върха на пръчицата си. Огледа се в очакване да види гарвана, но беше сам.
	— Къде си?
	— Тук долу, в страничната пещ.
	Джак свали пръчицата и видя главата на Камелин да се подава от една ниша.
	— Мислех, че ти си в другата — каза той и кимна към друг отвор в отсрещната стена. — Там горе не изглежда много удобно.
	— Не е. Само че не знаех за страничните пещи.
	— Е, следващия път ще знаеш.
	Джак се надяваше да няма следващ път, но му стана интересно откъде Камелин знае за пещите. Ако не бързаха толкова, щеше да го разпита. Звук от бълбукане привлече вниманието му към казана. Момчето се спусна бързо от комина и се втурна натам, фенерите на Норис и Снук се клатеха силно и драконетите едва държаха главите си над маринатата. Джак хвана двете пръчки и ги вдигна.
	— Не се притеснявайте, ей сега ще ви измъкнем оттук — каза им той.
	Норис и Снук кашляха и плюеха.
	— Как е на вкус? — поинтересува се Камелин.
	— Друго не можа ли да измислиш! — скара му се Джак. — Направи нещо полезно и дръж пръчката на Снук вместо мен.
	Камелин се приближи и захапа пръчката с човка. Джак развърза клетката на Норис, а след това и на Снук и ги остави внимателно на пода в кухнята, а на мястото им върза две големи лъжици и ги потопи в маринатата. Едва сега Джак видя локвата, която се образува на пода. Сприганите щяха веднага да я забележат. Трябва да сложи клетките в нещо, за да не капят и да не оставят следи, докато излизат от тунелите. Момчето намери две малки чувалчета с брашно, изсипа съдържанието им в маринатата и се обърна към Норис и Снук.
	— Боя се, че трябва да ви сложа вътре, но няма да е за дълго.
	После внимателно ги пъхна в празните чувалчета и ги занесе до входа на тунела.
	— Само да почистя тук и може да тръгваме.
	— Аз ще се погрижа — предложи Камелин.
	— Нямаме време за това, Камелин! — заяви твърдо Джак.
	Клюнът на гарвана подозрително лъщеше. Явно маринатата му допадаше. Джак грабна една кърпа и избърса бързо пода. После предпазливо подаде глава от вратата и огледа тунела.
	— Чисто е — обади се Тимъри.
	— Тогава да тръгваме. Докато не съм се преобразил, мога да нося и двата фенера. Готови ли сте? — попита Джак.
	— Готови сме! — отвърнаха всички.
	Всички тръгнаха бързо през тунела, но когато стигнаха до първото разклонение, Тимъри се спря.
	— Какво има?
	— Не знам, но нещо идва насам.
	Джак се огледа, но не видя къде могат да се скрият. Назад тунелът водеше към килера, а отпред приближаваше силен тътен. Джак не знаеше какво да правят. Имаха още много път до вратата. Ослуша се. Представа си нямаше какво приближава.
	— Това е чудовището! — възкликна Камелин. — Гледайте!
	Тътенът ставаше все по-силен. Ако чудовището мине покрай тяхното разклонение на тунела, няма как да не ги забележи. Джак усети как краката му треперят. Отчаяно се опитваше да измисли нещо.
	Тътенът се усили. Ако можеше да изгаси светлината, чудовището можеше и да мине покрай тях, без да ги забележи. Джак докосна кристала на стената и той остана в ръката му. За миг засвети по-ярко, но в момента, в който пръстите му се свиха около него, тунелът потъна в мрак. Шумът се усили и Джак затаи дъх. Усети въздуха в лицето си, когато чудовището премина бързо покрай разклонението за тунел. След него остана отблъскваща миризма. Грохотът беше оглушителен. Камелин някак бе успял да се свре зад гърба на Джак. Момчето усещаше крилата му, които трепкаха уплашено до собствените му разтреперани крака. За няколко секунди имаше чувството, че цялата планина се тресе.
	— Всички ли сме добре? — попита Джак, когато чудовището се отдалечи.
	— Да — отговори дорискът.
	— Тимъри, ти добре ли си?
	Прилепчето не отговори.
	— Дотук с храбростта — отбеляза Камелин, — отлетял е и ни е зарязал.
	— Тимъри! — извика малко по-силно Джак.
	— Тук съм, тук съм, отидох да видя как изглежда това чудовище. Изобщо не е никакво чудовище, а влак, пълен с вещерки.
	— Вещерки ли! — възкликнаха Джак и Камелин в един глас.
	— Да, и май няма да спре, докато не стигне до дъното.
	Джак се зачуди за какво им е на сприганите влак, още повече пълен с вещерки. Той се обърна към Тимъри.
	— Много смело от твоя страна, но сега наистина трябва да тръгваме.
	— Последвайте ме! — извика Тимъри и литна напред.
	Джак разтвори юмрука си и мекото сияние отново изпълни тунела. Момчето се вгледа внимателно в предмета. Имаше формата на кристал и беше топъл на допир. Не знаеше как да го закачи отново на стената, нито откъде се взимаше светлината. Реши засега да го задържи.
	Бързо прекосиха откритото разклонение и поеха по следващия тунел. Не беше лесно и Джак започна да се задъхва. Тъкмо се канеше да обяви кратка почивка, когато в тунелите отекна силен писък. Джак не можеше да долови думите на сприганите, но се досещаше за какво говорят.
	— Мисля, че е време за план Б. Май са установили, че Норис и Снук липсват. Да се опитаме да стигнем колкото се може по-далеч, преди да се преобразим, съгласни ли сте?
	— Да — отговориха всички.
	Тимъри полетя напред. Джак се затича с всички сили след прилепчето.
	— По-бързо! — подвикна Джак.
	— План Б — извика дорискът. — Вече са доста близо.
	— Готови! — Джак мушна пръчицата и кристала в торбичката на Снук.
	— Готови! — потвърди Камелин.
	След секунди момчето беше преобразено. То вдигна торбичката на Снук с клюна си, а Камелин взе тази с Норис. Тимъри пърхаше нетърпеливо над тях. Джак се обърна и видя, че дорискът във формата на драконет се е насочил право към сприганите. „Да се надяваме, че план Б ще проработи, защото инак всички ще се озовем в маринатата“, помисли си то.


	Джак и Камелин подскачаха след Тимъри колкото могат по-бързо. Изведнъж Джак чу силно цвъртене. Надяваше се, че сприганите са видели дориска и са поели в обратна посока, но скоро чу стъпките им. Наближаваха!
	— Спрете, вие, двамата! Спрете! — чу се писклив глас.
	Това беше последното, което биха направили. Трябва да се опитат да ги надбягат. В тунела нямаше достатъчно място гарваните да летят, затова трябваше да подтичват. Нямаше нужда Джак да се обръща, за да види, че сприганите ги настигат. Чуваше ги как душат въздуха. Тимъри запърха около главата му.
	— Последвайте ме! — прошепна той.
	Вместо да продължи напред, прилепчето зави по тунела вляво, а след това веднага вдясно. Всички тичаха след него. Изведнъж Джак спря. Вече не виждаше Тимъри. Изобщо нищо не виждаше. По стените на тунела нямаше кристали и всичко тънеше в тъмнина.
	— Не мърдайте! — каза Тимъри. — Аз ще ида да видя какво става. Те няма да дойдат тук, защото се страхуват от тъмното.
	Джак беше много благодарен на малкото прилепче. Чу как стъпките продължиха напред. Двамата с Камелин не продумваха. Тъмнината ги обгръщаше като одеяло. Сега им оставаше единствено да чакат.


	Джак нямаше представа колко дълго са стояли там. Мислеше, че ще свикне, но след известно време се почувства доста притеснен. Точно когато му се струваше, че не може да остане тук и секунда повече, чу пърхане на крила.
	— Чисто е — обяви Тимъри. — Дорискът ги отведе обратно по тунелите. Сега можем да вървим, но не бива да издаваме и звук.
	Джак тръгна в посока на гласа на прилепчето и за своя изненада след няколко крачки отново започна да вижда. Чуваше тихото мърморене на Камелин зад гърба си, но явно дори гарванът осъзнаваше в каква опасност се намират и не казваше нищо на висок глас. Движеха се бързо и скоро стигнаха до главния тунел, който водеше към вратата. Джак се зачуди какво ли ще каже Пайкрофт, когато намери палтото си насред един от тунелите. Вероятно ще обвини сприганите за това.
	— Почти стигнахме! — изписука Тимъри.
	В този момент към тях се присъедини и един малък молец.
	— В безопасност ли сме? — попита Джак дориска.
	— Онези двамата няма да дойдат скоро насам, защото гонят несъществуващ драконет в тъмните тунели под кухнята. Освен това няма да вдигнат и тревога. Не искат някоя важна клечка да разбере за бегълците.
	Джак почувства облекчение, но не забави ход. Предстоеше им трудно изпитание — да отнесат живи и здрави до Гласруен двата драконета.


>	10
>	Вътрешна информация

	Бързаха колкото сили имат през последния тунел. Джак не чуваше нищо друго, освен пърхането на прилепчето и собствените си стъпки и тези на Камелин. Щом зърна вратата, въздъхна с огромно облекчение. Във въздуха щяха да бъдат в по-голяма безопасност, отколкото в тези мрачни тунели. Джак тъкмо обмисляше как да отвори и затвори вратата, когато дорискът кацна на пода и прие обичайната си бодлива форма.
	— Позволи на мен! — каза той и завъртя дръжката.
	Всички излязоха и дорискът затвори вратата. Камелин остави чувалчето си на скалната площадка, литна и направи кръгче. После грабна със силните си нокти чувалчето.
	— Така ще бъде по-лесно — викна той към Джак и полетя в мрака.
	Джак изчака дорискът да се превърне в прилепче и да се настани на гърба му. Знаеше, че няма да му бъде лесно да държи чувалчето и се притесняваше да не изпусне Снук. Поколеба се, преди да излети. Направи едно кръгче и като наближи площадката, протегна крака и отвори нокти. Успя да хване здраво чувалчето и полетя след Камелин.


	В далечината се показаха руините на Солчестър. До дома имаше още поне двадесет минути полет, а Джак вече беше напълно изтощен. Опита се да не изостава от Камелин, но разстоянието помежду им растеше с всяко замахване на крилата. Добре, че поне знаеше пътя до вкъщи — този район му беше добре познат. Умората го смазваше, а се притесняваше и за генералната репетиция утре, на която трябва да бъде в най-добрата си форма. Всяко следващо замахване с крилата ставаше все по-трудно. Вдигна рязко глава. За миг се бе унесъл. Усети как чувалчето се изплъзва от ноктите му и го стисна още по-здраво. Без полза — май наистина трябва да спре и да почине. Огледа се за подходящо място. Познат глас го накара да подскочи.
	— Какво става? — извика Камелин. — Мислех, че си зад мен.
	— Много съм уморен, не можах да те настигна — едва успя да отвърне Джак.
	Едва тогава се вгледа в Камелин и видя, че гарванът не носи нищо в ноктите си и изведнъж се разсъни.
	— Къде е Норис?
	— На сигурно място в имението Юел. Виждаш ли онази купа сено? Пусни чувалчето върху нея. Аз ще го взема и ще се срещнем в твоята стая. Бас ловя, че ще стигна пръв.
	Джак изобщо не се съмняваше, че Камелин ще стигне пръв. Нямаше сили дори да мисли за състезание. Сниши се над купата и внимателно пусна чувалчето в мекото сено. След секунди Камелин летеше към имението, стиснал здраво чувалчето със Снук в ноктите си.
	Сега Джак летеше много по-леко и бързо. Скоро пред погледа му се появи приветливата къща на дядо му и прозорецът на собствената му стая. Щом стигна края на гората, дорискът излетя от гърба му.
	— Тук ще те оставя, но ако ти трябвам за нещо, само ме повикай!
	— Непременно. Благодаря ти за помощта тази вечер.
	Джак се прозина широко и за малко да не улучи прозореца на стаята си.
	— Защо се забави толкова? — не се сдържа Камелин, когато Джак се плъзна и спря на перваза.
	Но Джак беше твърде уморен, за да отговори. Всеки мускул от тялото го болеше. Преобрази се, напъха се в пижамата и се строполи в леглото.


	Джак чу името си сякаш много, много отдалеч. Не успяваше да се измъкне от съня, за да разбере какво му казват. Гласът замлъкна и момчето усети как отново се унася. После на вратата се потропа силно и то рязко седна в леглото си.
	— Хайде, Джак! Ще закъснееш. Викам те от много време. Станал ли си?
	Джак спусна крака на пода.
	— Извинявай, дядо, ей сега идвам.
	Чувстваше се ужасно. Не можеше да се съсредоточи, но знаеше, че ако затвори очи дори за секунда, ще заспи отново. Може би трябва да намери заклинание за разсънване в Книгата на сенките. Пресегна се за пръчицата си, но не я откри на мястото й. Погледна под леглото, на масата и зад пердето. Тогава се сети, че я пъхна в чувалчето. Затова ли Камелин беше толкова отзивчив снощи? Щеше да разбере чак след училище. Чакаше го дълъг ден.


	— Как мина репетицията? — поинтересува се дядо му, когато Джак се прибра у дома.
	— Ужасно! По-лошо май никога не съм пял.
	— Не се притеснявай! Сигурен съм, че утре ще се представиш чудесно.
	— Ами ако и утре пея така?
	— Глупости, ще видиш, че всичко ще бъде наред.
	Джак беше признателен на дядо си за доверието. А може би, като се наспи хубаво, наистина ще се справи по-добре. Просто не можеше да каже на дядо си защо се успа днес.
	— Може ли да ида до имението Юел и да оставя бележка на Нора? Тя трябва да се прибере довечера.
	— Разбира се, но не се безпокой за птиците. Вече ги нахраних. Вечерята е в шест.
	Джак не си направи труда да се преоблече и остана с училищната си униформа. Упъти се право към дъното на градината и тръгна през тунела. Не знаеше какво точно да каже на Камелин, но трябваше да си върне пръчицата. В градината цареше пълна тишина. Герда и Медрик не се чуваха никакви, Камелин също не се виждаше наоколо. Надникна в пещерата зад алпинеума, но и от Сеж нямаше следа. Едва когато наближи отворените врати на вътрешния двор, чу пискливи гласчета. Без пръчицата си обаче нищо не можеше да разбере. Почуди се дали Нора не се е прибрала.
	— Има ли някого? — извика Джак. Гласовете замлъкнаха и Мотли дотича, писукайки нещо.
	— Чакай малко, трябва да намеря Камелин и да си взема пръчицата.
	— Тук сме, пръчицата ти е на масата — провикна се Камелин от кухнята.
	Мотли го последва и се покатери на масата, където седяха и останалите Нощни стражи.
	Джак взе пръчицата си и погледна Камелин в очите.
	— Изпробвал си я, нали?
	— Много мило! Никакво доверие ли ми нямаш? А аз дори почистих пръчицата ти от маринатата. Не се притеснявай! Тя работи само в твоите ръце, така че няма нужда да казваш нищо на Нора.
	Джак се усмихна. Чудеше се дали Камелин не е прекарал целия следобед в опити да изкопчи магия от пръчицата му. После се обърна към Мотли, който не изглеждаше никак щастлив.
	— Какво има?
	— О, Джак, чакахме те да дойдеш! Имаме ужасни новини и не знаем какво да правим.
	— Какви новини?
	— Не са добри — обади се Камелин.
	Джак седна до масата. В средата й стояха двата фенера с драконетите. Изглеждаха съвсем същите като Чаркъл с лилавите си крилца и зелените си лъскави люспи. Единствената разлика беше, че върхът на опашката на Снук е малко по-заострен и че Норис е малко по-светъл. И двамата се поклониха на Джак. Норис изпревари Мотли и заговори:
	— Как бихме могли да ти се отблагодарим?
	— Щяха да ни изядат! — добави Снук.
	Джак се вгледа в малките драконетчета. Искаше му се Нора да беше тук — тя щеше веднага да ги извади от затвора им.
	— Добре ли сте и двамата? Мислех, че ще ви намеря покрити с марината и брашно.
	Камелин се прокашля.
	— Помогнах им да се почистят. Джак го погледна неодобрително.
	— Преди да кажеш каквото и да било, ще уточня, че занесох фенерите на езерото и те се измиха. Мен ако питаш, това си беше загуба на хубава марината, но нямаше как иначе да я махнат.
	— Всички сте много добри — рече Снук. — А Камелин ни разказа как е спасил Чаркъл — толкова смело!
	Норис кимна.
	— Ще бъде чудесно да го видим отново. Камелин казва, че сега е прилеп и може да лети навсякъде, без никой да знае, че е драконет. Мислиш ли, че Нора ще ни позволи да останем? Може да превърне и нас в прилепи.
	— Разбира се, че ще ви позволи — увери ги Джак. — И съм сигурен, че Чаркъл ще бъде много щастлив да ви види. Веднага щом се върнат, ще бъдете свободни.
	Мотли силно се прокашля.
	— Извинявай, Мотли, какво е станало?
	Мотли се приближи до фенерите.
	— Тези двамата имат ценна вътрешна информация, но тя никак не е хубава.
	Джак погледна драконетите.
	— Камелин ни попита за чудовището — нали се сещаш, за влака — започна Снук. — Той се движи от върха на Скалните зъбери до дъното на Сребърната планина, но няма двигател. Спуска се по тунелите си, докато не спре в края.
	— А как се връща обратно?
	— Последният вагон е клетка, пълна с „дърпачи“, както ги наричат сприганите. Когато всички пътници слязат, връзват дърпачите за последния вагон и те дърпат влака чак до върха.
	Джак се опита да си представи разстоянието между Сребърния хълм и зъберите.
	— Много е дълго. Колко големи са дърпаните?
	Снук погледна към Мотли, преди да отговори.
	— Дърпаните са плъхове, от по-силните. Дребните и слабите отиват за ядене.
	Фъргъс и Бери ахнаха от ужас, а останалите Нощни стражи потръпнаха.
	— Това е кошмарно! — възмути се Джак. — Трябва да направим нещо, за да им помогнем.
	— Няма и тази вечер да ходим до Сребърния хълм, нали? — простена Камелин.
	— Не, тази вечер не, но съм сигурен, не когато Нора се върне, ще измисли начин да ги спасим. Сигурен съм, не ще успеем да помогнем.
	— Изчакай да чуеш защо влакът е бил пълен с вещерки — изкиска се Камелин.
	Джак го изгледа укорително. Не беше редно да се смее, когато плъховете бяха тъй разстроени. После погледна драконетите.
	— През последните дни на Сребърния хълм прииждат множество вещерки — обясни Норис. — Влакът пътува нагоре-надолу всеки час. Има два пътнически вагона и един с плъ…
	— Да, да, разбрахме с какво е пълен последният вагон — прекъсна го Мотли.
	— И по колко идват от Скалните зъбери всеки път? — попита Джак.
	— Осем — изкряка Сеж, като изскочи иззад стойката за чадъри на Нора.
	— Никога не знаеш кога и откъде ще се появи — оплака се Камелин.
	Джак набързо изчисли.
	— Това са много вещерки. Мислех си, че не обичат да са заедно. Защо идват при сприганите?
	— Заради банкета — за Пира без свещи — онзи, за който щяха да ни пекат — обясни Норис. — Празнуват, защото вече не им трябват свещи.
	Снук вдигна нещо от пода на фенера си и го подхвърли на Джак през решетката.
	— Във всички главни тунели има такива. Затова вече нямат нужда от нас. Тези нови светлини никога не гаснат, за разлика от свещите.
	Джак взе кристала. Изглеждаше му познат, но не можеше да се сети къде е виждал нещо подобно, освен в тунелите на Сребърната планина.
	— Ами вещерките?
	— Те са хорът. Ще пеят на банкета. Чували сме ги, вдигат невъобразим шум.
	Джак се зачуди какво ли ще кажат драконетите, ако чуят как пее Камелин, но сега не му беше времето да го споменава. Пък и собственото му пеене днес не беше твърде добро.
	— Ако вдигат банкет, защо не ви използваха да им помогнете за опичането на храната? — попита Джак.
	— Няма нужда — отвърна Снук. — Имат яма за барбекю в дъното на планината. Не им трябваме ние, след като там си имат цял драконер.
	— Искате да кажете, че легендата е вярна? В недрата на Сребърния хълм наистина има голям дракон? — развълнува се Джак. — Той сигурно е „Големият“, за когото говореха сприганите.
	Норис кимна и разпери крила, за да се намести по-удобно.
	— Някога са я наричали Виещата планина, но това е било много отдавна. В началото, когато сприганите уловили драконера, той ревял и се мятал. Цялата планина се тресяла. Веднъж чух един от сприганите да се шегува, че така държал любопитните носове далеч. Имаше предвид хората.
	— Или богитата — допълни Камелин.
	Норис и Снук се спогледаха.
	— Неотдавна там се нанесе едно боги. По принцип не ги допускат, но този им носи разни неща в замяна на злато. Той именно им показа откъде да се снабдят с кристалите — обясни Снук. — Зад гърба му го наричат Свинската зурла.
	— Знаем го, казва се Пайкрофт — отвърна Джак. — И преди сме си имали работа с него.
	— Напоследък се прави на голям шеф и много от сприганите не го харесват — продължи Норис.
	— Чудя се дали Пийбоди знае къде живее брат му? — рече Джак.
	Мотли се прокашля, за да привлече вниманието.
	— Подж, докладвай, ако обичаш!
	Изправи се най-закръгленият плъх, с най-тъмната козина и най-дългата опашка, и направи няколко крачки към Джак.
	— Наблюдавах района на северозапад от имението Юел, известен като гората Нютън Гил. Нямаше нищо подозрително. Пийбоди си е у дома от седмици и не е напускал гората. Не е имал и посетители.
	Джак кимна на Подж и се обърна към Нощните стражи.
	— Съжалявам, но тази вечер не мога да направя нищо. Трябва да вървя. Ще се наложи да изчакаме, докато Нора се прибере. Тя знае най-добре как да постъпим, но ви обещавам, че ще помогна за спасяването на плъховете от Сребърната планина.
	Камелин се намуси и въздъхна.
	— Това сигурно означава, че и аз ще помагам.
	Джак се усмихна.
	— Предполагам, но това не би трябвало да затрудни храбър гарван като теб.
	Този път Камелин не отговори. Джак помаха за довиждане и се отправи сам към плета. Не се притесняваше особено, че Камелин му е сърдит — това поне означава, че ще се наспи спокойно. Затича се и не спря чак до къщата на дядо си.


>	11
>	Вести от Анун

	Джак се събуди от слънчевите лъчи, които струяха през дръпнатите завеси. Беше толкова уморен, че забрави да ги дръпне, преди да заспи. Той примижа срещу часовника. Още нямаше шест часа. Дядо му щеше да спи поне още час. Джак си пое дълбоко въздух и бавно издиша. През последните няколко дни не беше имал време да спре и да помисли. Всичко се случваше толкова бързо. Зачуди се дали Нора и Чаркъл са се върнали и дали вече са разбрали, че Норис и Снук са в безопасност. Усмихна се. Искаше му се да види лицето на Чаркъл, когато отново зърне братята си. Приближи се до прозореца и се загледа в дърветата, обграждащи имението Юел. Остана там няколко секунди и тъкмо се канеше да си легне отново, когато пронизително писукане го накара да вдигне очи.
	— Тимъри?
	Джак грабна пръчицата си и се върна при прозореца тъкмо навреме, за да види как от обърнатото с главата надолу прилепне се разгъва заострена опашка.
	— Чаркъл! Кога се върнахте? Видя ли…
	— Дойдох да ти благодаря, да ти благодаря с цялото си сърце! Братята ми също ти благодарят.
	— Трябва да благодарите също на Камелин, Тимъри и дориска — без тях никога нямаше да се справим. Успя ли вече да поговориш с братчетата си?
	— Не още. Върнахме се тази сутрин на разсъмване. Нора освободи Норис и Снук от фенерите и сега те спят. Не искаше да ги безпокоя. Каза, че по-късно ще имаме много време да си говорим, но аз нямах търпение да дойда да ти благодаря. Нора каза, че няма нищо лошо, стига да не те събудя, защото сигурно си изтощен. Тя знае всичко за спасителната операция и колко смели сте били всички. Другите спят и аз дойдох тук да чакам, докато се събудиш.
	— Нора от Камелин ли чу разказа?
	— Отчасти да, но Тимъри също беше там, както и Нощните стражи, така че Нора знае всичко, което се е случило, откакто е заминала. Не можах да повярвам на очите си, когато се върнахме и видях Норис и Снук на масата. Толкова ти благодаря, Джак Бренин, ти наистина си наш приятел!
	Джак не знаеше какво да отговори. Не искаше да променя темата, но копнееше да чуе новини от Елан.
	— Е, какво става в Анун? — попита той, колкото може по-спокойно.
	— О, Джак, имат ужасно голям проблем — по-голям, отколкото дори Нора, Елан, Гуилам и целият Свещен съвет могат да решат.
	— Какъв проблем?
	— Нора ме повика, за да се опитам да стопя дупка в ледената покривка пред Пещерите на вечния покой. Помниш ли, че когато бяхме в Анун, отидохме да ги видим?
	Джак кимна.
	— Не разбирам. Защо им е дупка в леда?
	— Гуилам е разговарял насън с Мортарн, Пазителя на пещерите. Повечето друиди искат да бъдат събудени, за да помогнат на кралицата да възстанови реда в Анун. Гуилам е събрал Свещения съвет, за да изпълни церемонията по събуждането.
	— Церемония по събуждането? Много друиди ще трябва да бъдат събудени наведнъж.
	— Използват ритуал, с който първо събуждат Пазителя. След това той завърта големия кристал, който е ключът към пещерите и стопява леда, запушващ входовете. Щом пещерата бъде отворена, друидите могат да бъдат събудени. Които искат, излизат, а останалите могат да продължат да спят, когато ледът отново се затвори. Пазителят не може да напуска пещерите. Той трябва да остане там за вечни времена.
	— Това все още не обяснява защо е трябвало да направиш дупка в леда.
	— Когато членовете на Свещения съвет стигнали до входа, вътре било толкова тъмно, че нищо не виждали. Не могли да събудят Пазителя, нито да отворят входа. Много са притеснени. Трябва да се е случило нещо ужасно, за да изгасне светлината.
	— Затова ли Нора замина толкова бързо за Анун?
	— Да. Елан се е опитала да помогне, но нито една от магиите й не се оказала достатъчно силна. Помислила, че ако опитат всички заедно, може да успеят поне да пробият дупка в леда и да пуснат малко въздух вътре.
	— Но в пещерата няма ли достатъчно въздух?
	— Имало е, докато кристалите са работели. Те не само излъчват светлина, но и поддържат живота на друидите. Без тяхната светлина пещерата ще се превърне в гробница. Затова Нора искаше да се опитам да разтопя леда. Дори съвсем малка дупчица би свършила работа, но и това беше невъзможно. Магията е твърде силна. Ако Мортарн не се събуди и не завърти кристалния ключ, всички спящи друиди в пещерите ще умрат.
	— Това е ужасно. Мислиш ли, че ако се върнете заедно с Норис и Снук, ще успеете да стопите леда? Огненият дъх на трима дракони трябва да е по-силен от този на един.
	— Вече го предложих на Нора тази сутрин, но тя казва, че е нужен много по-голям дракон.
	— Знам къде можем да го намерим.
	— Предполагам, че имаш предвид Сребърната планина.
	— Да. Нора знае ли за нея?
	— Вече да. Чака Норис и Снук да се събудят, за да получи колкото може повече вътрешна информация. Камелин не остана доволен, когато Тимъри предложи да спасим дракона, но Нора май хареса идеята.
	— Да спасим дракон! — засмя се Джак. — Някога е било точно обратното. Рицарят се биел с дракон, за да спаси принцесата. Никога досега не съм чувал обаче дракон да е бил спасяван.
	— О, напротив! Ние, драконетите, бяхме спасени и вечно ще бъдем признателни.
	— Да се надяваме, че и големият дракон ще бъде признателен, защото няма да бъде никак лесно. Прочетох книгата на Нора за драконите и открих, че първата работа на драконерите била да изгарят хората, без да задават въпроси. Много обичали печено човешко.
	— Но не биха изгорили друг дракон.
	— Откъде знаеш?
	— Драконите могат да подушат друг дракон от голямо разстояние. Казах ти, че усещам дъха на дракон през вратата в Сребърната планина.
	— Дъх на дракон! Аз помогнах на Нора да направи цял котел отвара с това име. Каза, че ако ще търсим дракони, ще ни бъде необходима цялата помощ, която можем да намерим, но мислех, че има предвид драконетите.
	— Така е, но ще свърши работа и за големи дракони.
	На Джак му прималя. Отиде и седна на леглото. Беше прочел всичко за драконерите и знаеше с какво си имат работа. Нора — също. Ако разчитаха на отварата да ги пази от дракона в Сребърната планина, дано да я беше приготвил както трябва. В противен случай щяха здраво да загазят. Чаркъл влетя в стаята на Джак и запърха около главата му.
	— Как си? Не ми изглеждаш добре.
	— Добре съм, но сега трябва да се приготвям. Следобед е концертът. Предполагам, че Нора е забравила. Всъщност не очаквам да дойде, има си достатъчно работа.
	Преди Чаркъл да успее да отговори, будилникът на дядо му иззвъня. Чаркъл направи още едно кръгче над главата на Джак и излетя през отворения прозорец.
	— Ще се видим по-късно, Джак.
	— Да, до после.
	Виеше му се свят. Трябваше да се съсредоточи върху концерта. Драконите и друидите можеха да почакат, но колкото и да се мъчеше, не можеше да прогони мислите за тях от главата си. На вратата се почука и той подскочи.
	— А, добре, станал си — рече дядо му, като надникна вътре. — Ето бялата ти риза и папийонката за концерта. За да не ги изцапаш, първо слез да закусиш, а после се обличай.
	— Идвам след минута — каза Джак. Трябваха му няколко секунди да се изправи на крака.


	Джак усещаше как стомахът му се свива, докато излизаше от училищната зала и вървеше начело на хора към сцената, издигната под дърветата в дъното на игрището. Държеше гърба си изправен, както го беше помолил учителят, и вървеше уверено, макар да се чувстваше много неспокоен. Генералната репетиция беше пълен провал и той много се тревожеше, че няма да покаже най-доброто, на което е способен. Когато мина покрай първия ред от публиката, видя дядо си. Неговата усмивка и окуражителното му кимване му помогнаха да се почувства много по-добре. Мястото на Нора обаче беше празно. На Джак много му се искаше и тя да дойде, но разбираше защо не е успяла. Огледа дърветата, но и от Камелин нямаше и следа.
	След като хористите заеха местата си, оркестрантите се настаниха пред тях. Директорът излезе отпред, приветства всички и почука три пъти с палката си по стойката за ноти, за да даде знак за начало. Оркестърът изпълни четири произведения. Джак знаеше, че остава само още едно, преди да дойде неговият ред. Щеше да пее соло без акомпанимент в началото на хоровото изпълнение. Стана му горещо и яката му сякаш изведнъж се стегна около врата му. Не беше свикнал да носи папийонка, но не можеше да я разхлаби — всички бяха предупредени да не си играят с тях. Докато публиката ръкопляскаше на оркестъра, Джак видя Нора да върви към мястото си. Тя седна до дядо му и го озари с най-топлата усмивка, която бе виждал от много време насам. С крайчеца на окото си видя Камелин на дървото до училищната порта, а от двете му страни бяха кацнали четири малки птичета. Докато ги гледаше, долетя още едно. Сега Джак знаеше, че ще пее страхотно, защото щеше да пее за приятелите си. Искаше му се дори Съсухрените в гората Нютън Гил и дриадите да го чуят.
	Щом аплодисментите стихнаха, хористите се изправиха и Джак излезе напред. Поде първия тон идеално, а гласът му се извиси към гората, чист и звънлив. Знаеше, че дърветата го слушат — виждаше как се полюшват клоните им, макар да нямаше никакъв вятър. Даде всичко от себе си в песента за приятелите си, а когато стигна до последния тон, го изпълни невероятно чувство на гордост. За пръв път беше направил нещо специално съвсем сам, без да използва магия или да се осланя на помощта на Нора. Овациите бяха оглушителни. Директорът изчака всички да утихнат, преди да махне отново с палката и концертът да продължи. Джак пя както никога досега. Беше невероятно усещане.
	Концертът завърши с общо изпълнение на оркестъра, хора и цялото училище. По-голямата част от публиката също се включи. Директорът благодари на всички и Джак поведе хора обратно към училище под бурни аплодисменти. Нямаше търпение да се види с Нора. Веднага щом ги освободиха, хукна през игрището към дядо си. Нора я нямаше. Вдигна поглед към дървото. Камелин и другите птици също бяха изчезнали. Беше много разочарован, но не искаше дядо му да забележи.
	— Хареса ли ти? — попита той.
	— Дали ми хареса? Беше невероятно, ти пя просто прекрасно! Нали ти казах, че всичко ще бъде наред?
	Джак кимна. Сърцето му биеше ускорено и той не знаеше дали е заради тичането, или от вълнение.
	— А на Нора хареса ли й?
	— Естествено. Покани и двама ни на чай. Аз ще дойда за малко, но после трябва да се прибера да полея градината. Ти можеш да останеш колкото искаш, а по-късно ще вечеряме, ако си гладен.
	— Чудесно — зарадва се Джак.


	— Доста се забавихте — измърмори Камелин, когато го пуснаха да влезе в кухнята. — Надявам се да сте ми запазили нещичко.
	— Има много. Вземи си — покани го Нора.
	За миг Камелин изглеждаше шокиран.
	— Искаш да кажеш, че мога да ям каквото си поискам, в какъвто ред си искам?
	— Да, само този път. Но се дръж прилично. Чувам, че маниерите ти са се влошили, докато ме е нямало.
	Камелин не отговори. Беше твърде зает със сандвичите със сирене. Нора се обърна към Джак.
	— Знаеш колко сме ти благодарни, нали, Джак? Постъпил си много смело.
	Камелин вдигна глава.
	— И аз бях смел.
	— Дорискът и Тимъри — също — добави Джак.
	Нора се усмихна и кимна.
	— Наистина сте проявили голяма храброст, но не е трябвало да правите всичко това сами. Съжалявам, че отсъствах толкова дълго. Чаркъл ти е казал за проблема в Анун.
	Нора замълча и разбърка замислено чая си.
	— Дълго разговарях с Норис и Снук. Те познават тунелите в Сребърния хълм много добре. Трябва ни план за спасяването на дракона. Голям, огнедишащ дракон със сигурност би могъл да стопи дупка в ледената покривка.
	— Не искам пак да летя до Сребърния хълм — оплака се Камелин.
	— Няма да се наложи — успокои го Нора. — Следващия път ще отидем с колата.
	— Боя се, че драконът може и да не се събере в нея — рече Джак.
	Нора се засмя.
	— Не мислех да го водим тук с колата. Доколкото разбрах обаче, имаме и плъхове за спасяване. Ще ни трябва цялата помощ, която можем да намерим.
	— Нямаше да успеем да спасим Норис и Снук без дориска. Той каза, че е готов отново да помогне, когато се наложи.
	— Да помогне на теб — поправи го Камелин.
	— Не — обади се познат глас от двора, — ще помогне на всички ни.
	— Елан! — извика Джак. — Не знаех, че си се върнала!
	— Събирах помощ за спасителната ни мисия в Сребърната планина. Току-що проведох изключително интересен разговор с дориска. Той ще дойде довечера. Много ти е признателен за помощта.
	Джак усети как бузите му се изчервяват.
	— Нищо работа — издума той.
	— Беше страхотен следобед — продължи Елан. — Много ми хареса солото ти.
	— Нима си го чула?
	— Не видя ли петте малки птичета, кацнали до Камелин?
	Джак кимна.
	— Нора използва заклинание за временно преобразяване. Драконетите и Тимъри се превърнаха във врабчета, а петото бях аз! За нищо на света не бих пропуснала изпълнението ти.
	— Много се радвам. По-хубаво не съм пял.
	— Дриадите също бяха впечатлени. Отидох да ги видя следобед.
	Камелин се покашля.
	— Не забравяте ли, че ни чака по-сериозна работа?
	Нора се зае да прибира масата.
	— Прав си, но благодарение на Джак имаме осигурена защита.
	— Благодарение на Джак, благодарение на Джак! Винаги благодарение на Джак! Ами всички смели неща, които аз правя?
	— Доколкото чувам, си отказал да му помогнеш да приготви отварата. Ако му беше помогнал, щяхме да благодарим и на теб — отговори Нора. — Без Джак сега нямаше да имаме пълен котел с драконов дъх. Той ще предпази всички ни от опърляне.
	При споменаването на отварата Камелин направи пирует и се закашля.
	— Предпочитам да бъда изпечен, отколкото да пия от онази гадост в котела.
	Нора и Елан се разсмяха, Джак също.
	— Няма да ви бъде толкова смешно, когато я помиришете.
	— Отварата не е за пиене! Джак направи от нея шампоан, който трябва да намажем по косите си и да го оставим да изсъхне. После ще се отмие. Когато се върнете, Джак може да ти помогне да го изчистиш от перата си в банята.
	Камелин разтърси крила с отвращение. Джак предположи, че не обича да се къпе.
	— Имате ли представа защо светлините в пещерите са угаснали? — попита той.
	— Никаква. Магията на кристалите е най-силната възможна магия, не би трябвало да се развали. А сега изглежда така, сякаш кристалите изобщо ги няма — отвърна Елан.
	Джак усети как го побиват тръпки. Изведнъж разбра защо кристалът, който бе взел от тунела в Сребърната планина, му изглежда толкова познат. Бързо стана и се огледа. Трябва да е тук някъде в кухнята. Всички впериха очи в него.
	— Какво има? — попита Нора.
	Джак се обърна към Камелин.
	— Къде е светлинката, която донесох от Сребърната планина?
	— В гарванарника, къде другаде?
	— Каква светлинка, Джак? — попита Елан.
	— Прилича на кристал и мисля, че знам къде съм виждал нещо подобно.
	— По-добре я донеси — заръча Нора, — искам да я видя.
	Камелин не бързаше. Бавно се заклатушка през вратата. Джак се надяваше да греши, но когато гарванът се върна и остави кристала на масата, от него сияеше мека светлина.
	Нора се пресегна и го взе.
	— Мили боже! Виж, Елан, същият е! Как са успели сприганите да го вземат?
	Джак преглътна.
	— Повечето тунели в Сребърния хълм са окичени с такива. Затова е Пирът без свещи — защото сега си имат кристали и вече не им трябват свещи.
	Нора отново се взря в кристала.
	— Зад това стои някой друг. Сприганите не биха могли да го направят сами.
	Джак си спомни разговора си със Снук.
	— Онзи, когото наричат Свинската зурла, има нещо общо със светлините. Изглежда, той е шефът и организира банкета. Смятам, че това е Пайкрофт.
	Нора закрачи напред-назад.
	— Работата е по-сериозна, отколкото си мислех. Как е успял някой да влезе в Анун? Това може да стане само през Западния портал — другите три още не са отворени.
	— Четири — изкряка Сеж.
	Всички се обърнаха към малката жабка, която подскачаше по пода в кухнята. Елан нежно я вдигна.
	— Колко портала има в Анун? — попита тя.
	— Пет.
	— Тя никога не греши — обади се Камелин.
	— Знам — отвърна Нора. — Това променя всичко.
	Елан изглеждаше шокирана.
	— Защо никога не сме чували за пета порта? Трябва да открием къде е и да попречим да продължат кражбите на кристали. В противен случай никога няма да успеем да събудим друидите. Силата на кристалите ги поддържа живи. Ако бъдат откраднати още кристали, друидите вече никога няма да могат да напуснат пещерите.
	— Означава ли това, че няма нужда да спасяваме дракона? — попита Камелин.
	— Естествено, че не — отговори Нора. — Не можем да оставим горкото същество в плен. А и нямаме много време. Трябва да си върнем кристалите и да ги занесем в Пещерите на Вечния покой възможно най-скоро. Най-бързият начин ще бъде през леда. Освен това трябва да намерим входа към петата порта, а това няма да бъде лесно. Който е вземал кристалите, очевидно знае къде е. Преди да направим каквото и да било, трябва да зададем няколко въпроса на Пайкрофт.
	— Като че ли той ще иска да си говори с теб! — изкиска се Камелин.
	Нора се намръщи.
	— Не е смешно. Трябва да отидем в Сребърния хълм и да го измъкнем оттам.
	— Отвличане на боги! — изграчи Камелин.
	— Именно. И ще го направим тази вечер.


>	12
>	В тила на врага

	— Да видим сега — рече Нора, като извади картата и я разгъна на кухненската маса. — Ето тук е Сребърната планина, тук — хълмът Уинбери, Уестууд Руст, а над тях — Скалните зъбери.
	Джак си спомни чувството, което изпита първия път, когато видя зъберите, и отново го побиха тръпки. Само видът им на картата караше космите му да настръхнат.
	— Голямо място е. Как ще намерим входа?
	— Не се безпокой за това, Джак, ние ще се погрижим за това довечера — успокои го Нора.
	— Искаш да кажеш, че аз няма да дойда с вас? Но аз искам да помогна. Ако тръгнем сега, ще се върнем, преди да е станало време да се прибирам вкъщи. Дядо не ме чака рано.
	— Не съм сигурна, че това, което съм намислила, ще ти хареса.
	Камелин изглеждаше притеснен.
	— Аз трябва ли да идвам?
	Елан се намръщи.
	— Всички отиваме. Аз съм съгласна с Джак — ако тръгнем сега, ще стигнем преди началото на Пира без свещи.
	Джак й се усмихна признателно.
	— Ще отида да предупредя дядо, че може да позакъснея.


	— Много си бърз — изграчи Камелин, когато Джак излезе от плета.
	— Тичах по целия път.
	— Ще ти се прииска да не го беше правил, като разбереш какво са намислили.
	— Каквото и да е, поне няма да се наложи да летим дотам и обратно.
	— Ще бъдем преоблечени. Като вещерки.
	— Като вещерки ли?!
	— Знаех си, че ще се зарадваш. Нора каза, че когато намерим начин да влезем, ще се престорим, че сме закъснели за хора, а отговорникът на перона няма да намери нищо странно в още четири вещици. Ще ни пуснат на влака, а още по-хубавото е, че никой друг няма да може да се качи в същия вагон.
	— Гениално.
	— Нима?
	— Да, никой нищо няма да заподозре.
	— Не забравяш ли нещо? Трябва не само да изглеждаме като вещерки, но и да миришем като тях.
	— Така ли?
	— Така.
	— Не се бях сетил.
	— Хайде, да се захващаме за работа!
	Джак последва Камелин към къщата. Когато наближи кухнята, чу цвърчащи гласчета. Нощните стражи седяха на масата и възбудено говореха помежду си. Щом Джак влезе, всички замлъкнаха.
	— Добре, да започваме — каза Нора. — Норис и Снук ми разказаха всичко, което знаят за Пира без свещи. Ще се състои в голямата зала, която, грубо казано, се намира в центъра на хълма. Стаята на богито е на долното ниво. Трябва да намерим Пайкрофт и да го качим на влака, преди да отиде на пира.
	— Но машинистът няма ли да заподозре нещо, ако си тръгнем с влака, преди пирът да е започнал? — попита Джак.
	— Няма машинист — обясни Нора. — Когато влакът стигне до дъното, плъховете се връзват за задната му част и го дърпат догоре.
	— Искаш да кажеш, че на връщане няма влак — простена Камелин. — Искаш да кажеш, че трябва да вървим пеша чак догоре, така ли?
	— Не се притеснявай, за всичко сме се погрижили — успокои го Елан. Мотли се прокашля и застана мирно.
	— Може ли да инструктирам Нощните стражи?
	Нора кимна. Джак се усмихна, когато всички плъхчета застанаха мирно. Мотли обиколи редицата два пъти, след което заговори:
	— Както знаете, двамата с Нора имахме много важна среща. Много важна! Тази вечер отиваме на съдбоносна мисия. Съдбоносна! Ще проникнем в редовете на горките същества, попаднали в плен.
	Фъргъс и Бери се спогледаха.
	— Ние също ли идваме?
	Мотли се усмихна, но двете по-малки плъхчета не изглеждаха особено щастливи.
	— Необходимо е участието на всички Нощни стражи. Нора ще се погрижи клетката да не бъде заключена отново и докато влакът се движи, ние, Нощните стражи, ще се разменим с осмина от пленниците.
	— Искаш да кажеш, че ще трябва да дърпаме влака чак до горе и после да останем там? — изцвърча Фъргъс.
	Нора се усмихна.
	— Не се безпокойте. Мисля, че ще можем да използваме малко магия, за да върнем влака горе. Ще трябва да дърпате само до перона за следващото ниво. Чакайте ни там, ние ще дойдем с Пайкрофт. Когато се върнем тук, ще видим какво има да каже той. Щом разберем какво става, ще се върнем в Сребърната планина, за да спасим плъховете и дракона.
	— Готов ли си? — обърна се Елан към Джак. — Ще трябва временно да преобразим и двама ви, преди да тръгнем. С Нора можем да се преобразим там, на място.
	Нора сложи ръка върху своята Книга на сенките. Тя веднага се отвори и страниците бързо се запрелистваха, докато стигнаха до търсеното заклинание. Нора го прочете веднъж, преди да вдигне пръчицата си.
	— Готови?
	— Готови! — отвърнаха Джак и Камелин.
	— Коверто… диминутус… ветула — заповяда Нора, като насочи пръчицата си към Джак.
	Той незабавно се преви одве и тялото му започна бързо да се смалява. Щом стигна височината на Камелин, носът му почна да расте. Той гледаше изумено как се променят и ръцете му. Сдоби се с костеливи пръсти с дълги извити нокти. По раменете му, чак до земята, се спускаха черни и лилави коси. Нора се обърна към Камелин.
	— Коверто… ветула.
	Камелин не се сви. Клюнът му си остана със същата дължина, но се преобрази в нос. Перата му изчезнаха и вместо тях тялото му се покри с лилави и черни коси.
	— Къде са ми ръцете? — изграчи Камелин и размаха криле.
	— Боя се, че ти ще трябва да се криеш в тъмното. Това е само заклинание за временно предрешаване, не мога да омагьосам и крилете ти — обясни Нора.
	Камелин изглеждаше разочарован.
	— Имам крака. Можеше да помислиш поне за ръцете ми.
	— Мога да ти дам една брадавица, ако искаш — предложи Джак и погледна към Нора. — Ако ми разрешиш?
	— Някой май е учил заклинания?
	— Имах много време, докато бях болен.
	— Каква брадавица? — поинтересува се Камелин.
	— Няма проблем — разреши Нора. — Колкото по-истински изглеждаме, толкова по-добре.
	Джак вдигна пръчицата си и си представи голяма брадавица с косъм по средата. Визуализира я на носа си и повтори запомнената дума. Брадавицата се пръкна сякаш отникъде.
	— Брей! — възхити се Камелин. — И аз искам такава, но с три косъма.
	Джак насочи пръчицата си към носа на Камелин и там веднага се появи брадавица. От средата й в различни посоки стърчаха три косъма. Камелин се затътри към огледалото.
	— Брадавица с три косъма! Благодаря ти, Джак.
	— Много убедително — похвали го Нора. — Сега, ако всички сме готови, да тръгваме.
	— Ами вещерската миризма? — попита Джак.
	Елан се засмя.
	— Ще я добавим в последния момент, когато се преобразим и двете с Нора. Така ще бъде по-добре, отколкото да се задушаваме по целия път в колата.
	Джак си помисли, че е добра идея. Ако паметта не го лъжеше, вещерките воняха отблъскващо, макар и не колкото отварата, която беше приготвил.


	Нора паркира колата възможно най-близо до зъберите. Джак погледна към Скалните зъбери — не изглеждаха толкова зловещо, колкото първия път.
	— Готови ли са всички? — попита Нора.
	— Готови — отвърнаха те в един глас. Плъховете се спуснаха напред и скоро се скриха от погледа на Джак. Изкачването не беше много стръмно, но от острите камъни по пътеката го заболяха краката. Не след дълго стигнаха до билото. По целия хребет бяха пръснати назъбени канари с всевъзможни форми и размери, които сякаш искряха под последните слънчеви лъчи. Джак бавно се завъртя в кръг. Виждаше на километри във всяка посока. Разпозна Сребърната планина, хълма Уинбери, Уестууд Руст, а на хоризонта — още една позната гледка.
	— Това хълмът Гласруен ли е? — попита той Нора.
	— Да, но сега нямаме време да се възхищаваме на гледката. Трябва да намерим входа.
	Елан изсвири продължително и плъховете дотичаха веднага.
	— Видяхте ли нещо, което да прилича на вход? — попита тя.
	— Нищо за докладване — рапортува Мотли.
	— Ако трябва да претърсим навсякъде, ще ни трябват часове — измърмори Камелин.
	— Какво точно търсим? — поинтересува се Джак.
	— Това е добър въпрос — отвърна Нора. — Всъщност не знаем. Нещо не твърде голямо, но не и твърде малко. Таен вход в склона, може би скрита врата, тунел или дори специална скала, която се отдръпва при докосване. По-добре да се разделим. Колкото по-рано намерим входа, толкова по-добре.
	Джак и Нощните стражи се насочиха към лявата страна на склона, а Нора и Елан — към дясната. Когато Джак вдигна поглед, видя, че Камелин нищо не търси. По-скоро се беше упътил към една скала с формата на кресло.
	На Джак му беше трудно да търси с толкова много коси, които постоянно му падаха пред очите. Погледна към скалите, където за последно видя Камелин, но него го нямаше. Може би е отишъл от другата страна? По гърба на Джак полазиха тръпки. Имаше усещането, че нещо не е наред. Приближи се до странната скала и го повика по име, но Камелин никъде не се виждаше. Джак се огледа.
	— Камелин е изчезнал! — извика той на Нора и Елан. — Беше тук, а сега никакъв не го виждам.
	Нора и Елан дойдоха при Джак, следвани от плъховете. Всички обърнаха поглед към скалата.
	— Наричат това Трона на дявола — каза Нора. — Споменава се в едно старо стихче:
C>
	„На Трона на дявола седни, седни на него, ако смееш ти.
	Но седнеш ли, добре помни: тялото ти може в миг да се стопи.“
C$
	— Не знам, може да е просто глупаво стихче — отбеляза Елан.
	— Да опитам ли? — предложи Джак.
	— По-добре аз — прекъсна го Нора.
	Всички затаиха дъх и тя седна на камъка.
	Нищо не се случи, само дето изведнъж се появи хладен ветрец, който залепи косата на Джак върху лицето му. Поривът утихна така рязко, както се бе появил. Остана да се чува само някакъв странен звук, който сякаш идваше изпод нозете на Джак.
	— Чувате ли това?
	Под земята определено се чуваше приглушен тътен.
	— Камелин! — извика Джак. — Къде си?
	Нора подуши въздуха около скалата.
	— Усещам миризма на сяра.
	Тя взе пръчицата си и я насочи към трона.
	— Кардеа!
	Джак очакваше скалата да се отвори и да разкрие вход, но не се случи нищо.
	— Остави на нас! — каза Мотли и поведе Нощните стражи към трона. — Ако тук има нещо за откриване, ние ще го открием.
	Плъховете се покатериха върху скалата и заизследваха внимателно издатините и пукнатините по нея с лапички и нослета. В момента, в който Мотли се присъедини към тях, камъкът се килна.
	— Внимавайте! — извика Нора.
	Всичко стана много бързо. В един миг плъхчетата бяха там, а в следващия ги нямаше. Джак подскочи, когато камъкът се върна с грохот на мястото си.
	— Не може да бъде — рече Нора. — Мисля, че намерихме входа.
	— Но защо не се случи, когато ти седна върху него? — не разбираше Джак.
	— Предполагам, че ако краката ти докосват земята, нищо не става. Май е време и ние да се преобразим.
	Нора и Елан вдигнаха ръце над главите си и започнаха да се въртят. Когато спряха, през Джак стояха две ужасни вещерки.
	— А сега, последните щрихи — изкряка с новия си глас Нора и подаде малко шишенце на Джак. — Намажи малко зад ушите си.
	Щом момчето отвори запушалката, във въздуха се разнесе воня на развалени яйца и боклуци. Той преглътна и сложи пръст на гърлото на шишенцето, обърна го и намаза малко от отвратителната течност зад ушите си. Същото направиха Нора и Елан.
	— Ще намажем Камелин, когато влезем вътре — каза Елан. — Подозирам, че доста ще се вкисне. На него поне не му се налага да се преструва на злонравен. Може да бъде пределно убедителна вещерка! Аз ще тръгна първа, в случай че има някакъв проблем.
	Елан се приближи до скалата и се качи върху седалката. Щом се озова в средата й, камъкът се наклони.
	— Твой ред е — каза Нора.
	Джак се подготви за падане, но когато скалата се наклони, се плъзна по къс улей.
	— Доста ви почаках — измърмори Камелин, а после сбърчи нос. — Вие воните!
	Нора се плъзна и се спря в краката му. Камелин не успя да каже и дума повече. Тя с бързо движение извади шишенцето и щедро го намаза под брадичката. Камелин се свъси.
	— Сега накъде? — попита Нора, като оглеждаше два отвора в скалата.
	Мотли показа този вдясно.
	— Перонът се намира в края на тунела. Вече поразучихме.
	— Е, това ще ни спести време. Елан подаде една торбичка на Нора.
	— Готови ли сте? — попита тя и я отвори.
	— Готови — отговори Мотли. Четирима от Нощните стражи скочиха в торбичката на Нора, а други четирима — в тази на Елан. Щом плъхчетата се наместиха вътре, Нора и Елан внимателно вдигнаха торбичките на рамо.
	— Дръжте се — каза Нора.
	Тунелът не беше много дълъг. В края му имаше малък перон, издълбан в скалата, а на перона чакаше влак с три вагона. В първите два имаше седалки, а в последния — голяма клетка, пълна с плъхове. Изглеждаха много тъжни. Джак се замисли откога ли живеят в плен. Искаше му се да отиде при тях и да им каже, че всичко ще се оправи, но това никак не подхождаше на една вещерка. Писклив глас прекъсна мислите му.
	— К`Во прави вие? Трябваше вече да сте в залата долу!
	Джак видя стар сприган, окован към железен ринг на стената. Първо се зачуди дали и той е затворник, но си спомни, че всички спригани трябва да бъдат вързани, иначе добиват великански размери. Нора заграчи насреща му със стържещия си глас:
	— Не успяхме снощи — опасно беше, светло, не искахме да ни видят, трябваше да изчакаме, докато се изчисти. Сега сме тук и много бързаме, така че ни пускай на влака!
	Старият сприган поклати глава и зацвърча нещо под носа си, докато отваряше вратата на първия вагон.
	— Не става, изобщо не става — мърмореше Елан. — Отпред ми прилошава, отвори другата врата!
	С още повече цвъртене сприганът тресна първата врата и отвори втората. Четиримата се забутаха и заблъскаха, за да се качат първи. На Джак му мина през ума, че Камелин може и да не се преструва. Щом най-после се настаниха, сприганът понечи да затвори вратата, но се поколеба.
	— К`во има в тия дисаги?
	— Подаръци за вожда Нъкъл — отговори Елан.
	— Айде, тръгвайте тогаз! — изписка той, заобиколи пред влака и задърпа някакво въже.
	Влакът се задвижи, отначало съвсем бавно. Изведнъж се спусна надолу и стомахът на Джак се преобърна. Главата му се удари в облегалката на седалката и той здраво стисна дръжката. Влакът прогърмя надолу в тунелите. Взимаше завоите и летеше над неравностите, като постоянно набираше скорост. На Джак му прилошаваше от мятането насам-натам. Покрай тях свистяха входове на тунели. Подминаха няколко перона, но влакът изобщо не спря, а продължаваше устремено към целта си.
	— Еха! — извика Камелин. — Страхотно е!
	На Джак му беше твърде зле, за да отговори. Нямаше търпение влакът да спре, за да стъпи отново на твърда земя.
	— Май почти стигнахме — извика Елан.
	Беше права. Тунелът започна да се изравнява и влакът малко по малко забави ход в правата отсечка. Джак очакваше да спре постепенно, затова беше напълно неподготвен за резкия удар на бронята му в стената отсреща. Двама спригани, вързани един за друг, се спуснаха бързо към тях.
	— Не чакахме други от вашите.
	— Закъсняваме — измърмори Нора и скочи от вагона. — Бързаме!
	Джак, Камелин и Елан я последваха. Двамата спригани не им обърнаха повече внимание, бяха заети да връзват плъховете за влака.
	Джак се надяваше отвличането на богито да стане бързичко. В недрата на планината беше горещо, много горещо и на него му призляваше. Тръгнаха нагоре по единствения тунел. Нора изцъка с език, като видя кристалите, осветяващи стените. Меката светлина им позволяваше да виждат накъде вървят. Елан отвори торбичката, която носеше. Джак очакваше отвътре да изскочат плъхчетата, но тя беше празна.
	— Можем да събираме кристалите по пътя си — предложи тя.
	Камелин започна да подскача нагоре и да сваля кристалите, покрай които минават. Те падаха на меката земя, а Джак и Елан ги събираха. Когато стигнаха до края на тунела, Елан върза торбичката и я преметна през рамо.
	— Хайде — подкани ги Нора, — не може да е много далеч. Виждам няколко стаи с врати. Да вървим и да намерим богито!


>	13
>	Неканени гости

	На Джак му беше доста трудно да върви на пръсти през тунела. Постоянно се спъваше в дългата си коса. На Камелин също не му беше лесно. Джак поне имаше ръце, с които да отмята кичурите от лицето си, а Камелин, горкият, почти не виждаше къде стъпва. Джак се чудеше как ще намерят богито. Нора долепяше ухо до всяка врата, след което завираше дългия си вещерски нос в ключалката. Всички врати бяха много големи, но и много различни. Към средата на коридора Нора спря пред една избледняла кафява врата и показа табелката, която висеше на дръжката.
	— Тук е — прошепна тя. — Вижте!
	На оръфано парче картон с неравни големи букви пишеше: „НЕ БЕЗПОКОЙТЕ“. Елан долепи ухо до вратата.
	— Вътре има някого. Чувам го как се движи.
	Нора се обърна към Джак и Камелин.
	— Върнете се в края на тунела и стойте на пост. Двете с Елан ще напъхаме богито в торбата и после се махаме оттук.
	Джак и Камелин застанаха с гръб един към друг, взирайки се в мрака. Джак чуваше бавното напредване на влака по един от съседните тунели. Скоро щеше да бъде на тяхното ниво. Всичко вървеше по план, докато внезапно зад гърба му се отвори врата. Нямаха време дори да се обърнат. Някаква ръка го сграбчи за врата. Видя, че Камелин също е заловен, но не и кой ги е хванал.
	— Кръшкате или се тръшкате? — попита стържещ глас.
	Нито единият не отговори.
	— Приемаме, че се тръшкате за нещо си. Много народ няма да остане доволен, ако не започнем навреме. Хайде към голямата зала! Репетицията ще започне всеки момент.
	Джак преглътна. Последното, което беше очаквал, беше толкова скоро да пее в друг хор, още по-малко вещерски. Нямаше как да предупредят Елан и Нора. Двете щяха да се чудят и маят къде са изчезнали момчетата гарвани. Надяваше се след няколко песни да ги пуснат да си вървят, но докато онзи ги тикаше напред по тунелите, Джак отново се разтревожи. Как щяха да намерят пътя обратно?
	По едно време той успя да зърне похитителя. Не беше нито вещерка, нито сприган. Изобщо не приличаше на никое същество, което Джак беше виждал до момента. Имаше ръце и крака, но лицето му беше покрито със сребристосиви пера, а клюноподобният му нос и огнените червени очи му придаваха вид на свирепа нощна птица. Изведнъж Джак и Камелин се озоваха в огромна зала. През средата й минаваше дълга маса, около която бяха наредени табуретки, столове и пейки. От тавана висяха еленови рога на вериги, целите обсипани със запалени свещи, и леко се полюшваха, а светлината им хвърляше играещи сенки по стените.
	— Насам! — просъска съществото. — Отивайте при другите и да почваме.
	Джак се обърна и пред очите му се разкри изумителна гледка. В по-тъмната част на залата бяха събрани група вещерки с всякакви форми и размери. Много от тях се ръгаха, за да минат отпред, но никоя не крещеше — всички шепнеха.
	— Какво е това? — попита Джак Камелин, като кимна към човека птица.
	— Дрейгъл. Не ми казвай, че не знаеш какво е дрейгъл.
	— Не знам. Но каквото и да е, не ми изглежда много дружелюбно.
	— И не е.
	— Трябва да се измъкнем оттук.
	— Знам, но ми се струва, че не можем просто така да си излезем.
	Дрейгълът извади дълга пръчка и започна да чука шумно отстрани на металната стойка за ноти. Цялата зала притихна.
	— Гледайте да пеете колкото можете по-добре. Това е последната ни репетиция…
	Дрейгълът внезапно замлъкна и отново почука с пръчката.
	— Стига! — изкряска той към последния ред, където беше избухнала препирня.
	После с вдигната във въздуха пръчка зачака вещерките да се успокоят.
	— Така е по-добре. Сега да започваме. Първата ни песен е „Създания от дълбините“.
	— Знаеш ли я? — попита Джак.
	— Не, а ти?
	Джак не можа да отговори. Залата се изпълни с най-ужасния шум, който някога бе чувал. Това продължи сякаш цяла вечност. Двамата с Камелин отваряха и затваряха уста с надеждата, че го правят на подходящите места. Ново почукване по стойката сложи край на какофонията. В залата се понесе миризма на скара.
	— Ооо! — изви дрейгълът. — Колко ли доволен ще остане вождът Нъкъл, когато чуе това. Музика за ушите. Можете да се поздравите. Вие ще пеете през целия банкет, който съвсем скоро ще започне, така че вървете сега да се подкрепите. Ще намерите храна на масите отзад. Не се отдалечавайте и се постарайте да запазите добрия си вид, да не се скубете за косите и да не се блъскате. Искаме да изглеждаме добре пред вожда Нъкъл и неговите гости, нали така?
	На Джак му идеше да избухне в смях. Нито една от вещерките, включително те двамата с Камелин, не изглеждаше „добре“. Всички се втурнаха презглава към масите. Камелин понечи да тръгне с тях, но Джак се намръщи и го дръпна. Нямаха време за губене.
	— Трябва да вървим! Да се измъкнем оттук, преди да е започнало тържеството.
	— Но той каза, че може да ядем.
	— Ако отидеш да ядеш, оставаш тук. Освен това нямаш ръце, с които да си вземеш нещо. А и не знам докога дегизировката ни ще остане неразкрита. Виж там!
	Джак кимна към далечния край на голямата зала. На всяко възможно място имаше свещи. Две групи спригани обикаляха наоколо и ги палеха. Скоро всичко щеше да се окъпе в ярка светлина. Джак ги наблюдаваше как отиват до камината, палят свещите и после се връщат да ги сложат някъде из залата. Е, запалването на свещи щеше да им отнеме известно време.
	— Трябва да вървим! Спомняш ли си откъде влязохме?
	Джак се обърна. Бяха дошли през един от тунелите срещу мястото, на което стоеше хорът, но кой точно?
	— Пст! — каза тихо гласче в ухото на Джак. — Следвайте ме!
	Пред очите на Джак пърхаше молец с очила.
	— Камелин, виж! Дорискът!
	— Какво прави тук?
	— Спасявам ви. Хайде, нямаме време!
	Молецът се придържаше към сенките. Джак и Камелин правеха всичко възможно да не ги забележат, докато вървяха след дориска. Накрая той се спря до един от входовете.
	— Оттук.
	Джак и Камелин трудно следваха дориска с късите си крачка. Той ги водеше уверено през лабиринта и след един къс тъмен тунел стигнаха до осветен перон, на който бе спрял влакът. Вратата на втория вагон беше отворена. В първия Джак видя Елан и Нора, а на седалката срещу тях стоеше издута торба, вързана с въже. В мига, в който Джак затвори вратата на вагона, влакът потегли. Носеха се бързо през тунелите. Джак знаеше, че Нора помага на плъховете с магията си.
	— Как ни откри сред толкова много вещерки? — попита Джак дориска, който вече беше приел обичайната си бодлива форма.
	— Лесно! Веднага забелязах брадавицата на Камелин с трите косъма. А учтивата вещерка с него със сигурност беше ти!
	Камелин измърмори нещо, което Джак не успя да чуе.
	— Задължени сме ти! Щяхме да намерим пътя след цяла вечност.
	На седалката срещу Джак се покатери малко кафяво плъхче.
	— Моля, нека ви се представя. Уортъл, на вашите услуги. — И то се поклони на Джак.
	— Приятно ми е да се запознаем.
	— Аз съм дърпач или поне бях такъв, докато един от вашите Нощни стражи не зае мястото ми. Другите се крият в торбите. Нося ви съобщение от Нора. Тя иска да носите едната от торбите, щом слезем от влака. Вече наближаваме.
	— Но ние не сме стигнали до билото!
	— Не отиваме там. По целия път има перони, на които сприганите могат да слизат. Ще спрем на един от тях. Сега се връщам в торбата, почти стигнахме.
	Щом Уортъл се вмъкна в торбата, Джак внимателно я взе. Усети мърдането вътре и я остави на седалката срещу себе си. Влакът започна да забавя ход и скоро спря. Всички слязоха и се запътиха към една врата в края на перона. Влакът продължи пътя си нагоре. Джак виждаше Фъргъс и Бери. Не изглеждаха особено доволни. Сигурно вече никога нямаше да се оплакват, че Нощните стражи не ги вземат със себе си на операция. Нора извади пръчицата си и преметна торбата си през рамо.
	— Всички добре ли са? — попита тя, когато влакът се отдалечи. — Хубаво. Да не губим време. Не знаем кога ще установят, че богито липсва. Оттук.
	Когато приближиха вратата, Нора вдигна пръчицата си и изпрати лъч светлина към ключалката. Вратата се отвори.
	— Вратите на богитата са най-лесното нещо за отваряне на света — каза тя и излезе на светло.
	След като всички минаха през вратата, Нора отново насочи пръчицата си към ключалката.
	— Обфирмо! — заповяда тя и вратата се затвори.
	— Това ще забави всички, които решат да ни проследят — обясни Елан. — Ще им трябва брадва, за да я отворят. Никой ключ вече не може да отключи тази ключалка.
	Джак вдигна очи. С изненада и облекчение откри, че се намират в подножието на Скалните зъбери. Високите храсти ги криеха от погледа му. През една пролука между листата зърна колата на Нора. Нора и Елан оставиха торбичките си на земята, вдигнаха ръце във въздуха, завъртяха се и след миг възвърнаха обичайната си форма.
	— Предполагам, че ние ще трябва да почакаме, докато се приберем — измърмори Камелин.
	— Да — съгласи се Нора, — заклинанието ще действа още известно време, но можем поне да се отървем от миризмата.
	Елан подаде малко шишенце на Джак.
	— Няколко капки зад ушите би трябвало да свършат работа.
	Джак беше смаян. Само след секунди отвратителната вещерска смрад изчезна. Елан намаза и своите уши, а после хубаво натри брадичката на Камелин, преди да подаде шишенцето на Нора.
	— Ще тръгваме ли? Имам много въпроси към госта ни.
	Откъм торбата, която лежеше на тревата и се гърчеше, се чуха приглушени протести. Без да им обръща внимание, Нора изправи Пайкрофт на крака и го поведе към колата.
	— И какво точно правеше ти тук? — Камелин отново попита дориска.
	— Важна работа на Нора — отговори той и последва Елан.
	Камелин тръгна след тях. Джак се почуди дали да не се опита да измъкне повече информация от дориска, но не беше сигурен, че ще научи кой знае какво. Двамата с Елан вървяха заедно към колата.
	— Притеснихме се за вас! — каза тя.
	— И аз се притесних! Този дрейгъл никак не ми хареса. Плашеше ме.
	— Добре, че използвахме вещерска миризма. Дрейгълите имат невероятно обоняние и не обичат хората.
	— Но със сигурност нямат добър слух. Трябваше да видиш вещерския хор! Никога не съм чувал такъв кошмарен шум.
	— Убедена съм, че на вожда Нъкъл много ще му хареса, но удоволствието му може да се развали, ако разбере, че тази вечер са имали неканени гости.
	— Нещо не разбирам. Залата беше пълна със свещи. А всички говорят за „Пир без свещи“.
	— Норис и Снук ни разказаха. Тази вечер сприганите празнуват новия източник на светлина. Ще изгорят всички свещи, които имат. Тържеството ще продължи, докато не угасне и последното пламъче.
	— Разбирам, тогава ще останат „без свещи“. Нора пое торбата от ръцете му и я отвори, за да излязат плъховете.
	— Готови ли са всички? — попита тя.
	Скоро колата се носеше към Гласруен.


	Пристигнаха точно когато и последният лъч на слънцето се скри зад хълма Гласруен.
	— Да те преобразим, за да можеш да се прибереш — обърна се Нора към Джак.
	— Първо мен! — изграчи Камелин и застана пред него.
	— Няма проблем — съгласи се момчето, — оправи първо Камелин.
	— Не мога, той има временно заклинание, което е различно от твоето. То скоро ще изгуби силата си.
	Камелин изпуфтя и се отдалечи прегърбен към къщата.
	— На сутринта ще му е минало — рече Елан. — С теб ще се видим утре след училище. Да се надяваме, че дотогава ще сме разбрали какво точно се случва. Сега ще вкарам Пайкрофт вътре, докато Нора те преобразява.
	Джак се загледа в Елан, която изтика Пайкрофт в кухнята. В краката на Нора се струпаха осем плъхчета. Джак разпозна Уортъл, изправен на задните си крачка.
	— Как да ви се отблагодарим? Много сме ви задължени.
	Нора се усмихна.
	— Когато Мотли се върне, ще говори с вас. Ако имате семейства, ще ви отведем при тях, ако ли не, добре дошли сте да останете тук.
	Уортъл изтри една сълза от окото си.
	— Мислех си, че и ние, като много други, ще свършим дните си в онези тунели.
	— Сега сте в безопасност. Чувствайте се като у дома си — усмихна им се Нора, а после се обърна към Джак. — Готов ли си?
	— Готов съм!
	Макар да очакваше преобразяването, Джак подскочи от тласъка, когато тялото му започна да расте. Носът му се сви до обичайните си размери. Дългите извити пръсти и нокти се смалиха. Накрая гърбът му се изправи и тялото му доби нормалната си форма.
	Джак присви очи срещу дългия косъм, който стърчеше от върха на носа му.
	— Защо брадавицата не изчезна заедно с преобразяването?
	— Това си беше твое заклинание и ти трябва да го премахнеш — обясни Нора.
	Джак извади пръчицата си и затвори очи. Представи си, че брадавицата вече не е на носа му. Лек пукащ звук извести, че косматият израстък се е махнал.
	— Браво! — похвали го Нора. — Скоро вече няма да ти трябва пръчица за подобни магии.
	Джак не разбираше съвсем — мислеше, че пръчицата е необходима за всякакви магии. Искаше му се да пита Нора какво има предвид, но вече беше късно и трябваше да се прибира у дома. Той затича към къщата на дядо си.


>	14
>	Денят на лошите поличби

	На Джак му се струваше, че часовете в училище продължават цяла вечност. Учителката им беше обещала днес да е ден за забавления и макар игрите и викторините, които тя им беше подготвила, да му харесаха, нямаше търпение часовете да свършат. Умът му беше зает с мисли за странното същество, което Камелин нарече дрейгъл. Тревожеше се и за големия дракон, когото трябваше да спасят. Знаеше, че няма да е лесно, но беше важно, ако искаха да помогнат на друидите.
	Следобед се замисли за важната работа, която дорискът вършеше за Нора. Трите драконета също не излизаха от ума му. Беше поговорил малко с тях след спасяването, но оттогава не ги бе виждал. Изведнъж си даде сметка, че всичко, за което мисли, започва с буквата „д“. Дори сутринта си намаза филията с дюлево сладко, докато дядо му разказваше за далиите в градината. Чудеше се какво ли ще каже Камелин за това.
	Най-сетне удари последният звънец! Бързаше да се прибере вкъщи, но чантата му беше твърде тежка, за да тича. Затова много се зарадва, когато видя дядо си да го чака до входа на училището.
	— Дай да ти помогна! — рече топло дядо му.
	Джак му благодари и се замисли как да поиска разрешение да иде в имението Юел.
	— Днес имах посетител — продължи дядо му. — Младата ти приятелка Елан намина да ме види.
	— Добре ли е?
	— О, да. Всички в имението са поканени на барбекю довечера и питаха дали може да отидеш с тях.
	— Може ли?
	— Може, но както обясних и на Елан, в неделя е окръжната изложба на цветя и утре сутрин трябва да стана доста рано, за да помогна за украсата на шатрата. Имаш ли нещо против да пренощуваш у тях? Така няма да има значение колко късно ще се прибереш.
	— С удоволствие! — отвърна Джак, опитвайки се да сдържи радостния си възглас, който напираше в гърдите му. — Ще се видим утре вечер, дядо! — извика Джак на тръгване.
	— Ще се прибера веднага щом приключи, но това сигурно ще бъде късно. Приятно прекарване!
	Когато стигна до пролуката в плета, момчето се обърна и помаха. Усети как по гърба му полазват тръпки. Листата, които се търкаха в краката му, сякаш искаха да го всмучат в плета и да го подканят да побърза. Докато вървеше към къщата на Нора, Джак се опита да си припомни всичко, което бе прочел в Книгата за драконите. Спасителната операция явно щеше да е тази вечер, щом бяха измислили оправданието с барбекюто.
	Джак леко се разочарова, че Камелин не го посреща в градината. Наоколо бе странно пусто. В хербориума и кухнята също нямаше никого.
	— Ехо, има ли някого? — извика момчето, щом стигна до вътрешното дворче.
	— В библиотеката сме — чу се гласът на Елан, — Влизай!
	Джак извади пръчицата си от чантата и тръгна към библиотеката. Видя Пайкрофт, седнал на един стол до отворения прозорец. Не изглеждаше никак доволен. Краката му бяха вързани за стола с бръшлян, който влизаше в стаята през прозореца и се увиваше около кръста и ръцете му. На масата беше разстлан голям лист хартия и Нора пишеше нещо. В единия край на листа имаше купчина книги, а най-отгоре лежеше разтворена „Знание за драконите“.
	— Имаме проблем — обясни Нора. — Това приятелче много ни помогна, но се боя, че новините не са добри.
	Пайкрофт силно се възмути от думата „приятелче“. През прозореца се вмъкна още един израстък бръшлян и се уви около гърдите му. Нора го погледна и въздъхна.
	— Колкото повече се съпротивляваш, толкова по-зле ще става. А след всичко, което ни разказа, не вярвам да бързаш да се върнеш в Сребърната планина.
	Богито спря да се бори и изгледа убийствено Нора, но не каза и дума.
	— Какви са новините? — попита Джак.
	Нора му посочи стола до Елан.
	— Първо седни. Изглежда, че шефът всъщност не е Пайкрофт, а Големият.
	— Не може да бъде. Как е възможно дракон да е шефът, след като самият той е затворник?
	— Не е дракон. Големият е накарал всички да повярват, че може да се превръща в оса и да ги жили, когато си поиска.
	Джак ахна.
	— Искаш да кажеш, че Велиндур е в Сребърната планина?
	— Точно така! След като е свършило действието на преобразяващото заклинание, той е върнал нормалния си вид и е завладял Сребърната планина. Пайкрофт въртял хубава търговийка със сприганите в замяна на място за живеене, докато не се появил Велиндур и не го направил свой слуга.
	Джак погледна към Пайкрофт. Виждаше как треперят краката му под бръшляна. Велиндур явно му беше взел страха.
	— Така ли Пайкрофт е разбрал за кристалите? Велиндур му е казал?
	Елан кимна и въздъхна дълбоко.
	— Ако се бях върнала по-скоро в Анун, всичко това нямаше да се случи. Боя се, че Велиндур се е възползвал от положението си, докато се беше провъзгласил за крал. В библиотеката на двореца има много древни книги, в които се пазят тайните на Анун. Знанието е мощно оръжие. Подозирам, че Велиндур е изучил всичко, което е могъл, и сега е много добре подготвен. Не мисля, че случайно се е озовал в Сребърния хълм — търсил я е.
	— Но защо? — не разбираше Джак.
	Нора почукваше с пръчицата си по масата.
	— Помниш ли историята за Виещата планина?
	— Да. Тимъри предполага, че може би не е само легенда.
	— Ние мислим, че Велиндур е стигнал до същия извод. Вероятно отдавна е знаел, че драконът в Сребърния хълм е истински. Според легендата той пази безценно съкровище, а онези, които са се опитвали да го намерят, никога не са се завърнали. Изглежда, че драконите са живеели пред тунела, водещ към петия вход. Не е имало откъде да знаят, че охраняват не само своето съкровище, но и таен вход към Анун. Велиндур е знаел за петия вход, но не и за другите обитатели на Сребърния хълм. След като е открил единствения оцелял дракон окован и входа — свободен, явно е решил да използва богито и сприганите за собствените си цели.
	— Които са…?
	Елан въздъхна и се приближи до прозореца.
	— Да унищожи друидите докрай. Той знае, че те са обречени в Пещерите на вечния покой без животворната магия на кристалите. Знае и къде се намира петата порта на Анун. Знаел го е през цялото време. Когато заплаши, че ще отмъсти, не е говорел напразно — знаел е точно какво ще направи. Сигурно много се е зарадвал, като е открил в Сребърния хълм сприганите и глупак, готов да му се подчини. Плащал е щедро на Пайкрофт със сприганско злато. Сприганите си мислят, че богито е открило пещерата с кристалите специално за тях и са му признателни за новия източник на светлина, въпреки че не го харесват. Едва ли подозират, че са част от по-голям план за отмъщение. Благодарение на Пайкрофт и сприганите не се е наложило Велиндур да мръдне дори пръста си. И ако не действаме бързо, той скоро ще успее.
	— Какво ще правим? — попита Джак накрая.
	Нора посочи към картата.
	— Довечера ще спасим дракона. След като го измъкнем, двете с Елан ще го отведем в Анун през Западната порта. Ще видим дали може да стопи леда с огнения си дъх. Ако успеем да пробием дори и съвсем малка дупчица, ще можем да спасим друидите.
	Елан кимна.
	— Щом отворим пещерите, с помощта на Кора и Гуен ще върна кристалите по местата им. Магията ще се възстанови и ще можем да събудим друидите. Които от тях пожелаят, ще се върнат в Анун, а другите могат да останат в пещерите — отново ще имат място за вечен покой.
	— Няма да е лесно да съберем всички кристали — отбеляза Джак. — Те са пръснати из всички тунели.
	— Не са — рече Нора. — Вече сме си върнали почти всички.
	— Как така?!
	— Снощи, докато ние отвличахме богито, Чаркъл, Норис и Снук, заедно с дориска събираха кристали — обясни Елан. — Драконетите са удивително силни за ръста си и успяха да долетят дотук с пълните чувалчета. Когато свещите изгорят, Сребърният хълм ще потъне в мрак.
	Джак се усмихна.
	— Гениално! Сприганите много се страхуват от тъмнината. Така ще е по-лесно да преминем през тунелите, когато идем да спасяваме дракона. Как можем да помогнем ние с Камелин? — Джак се огледа. — А къде е той всъщност?
	Нора се засмя.
	— В гарванарника. Не е слизал дори да яде. Днес е Денят на лошите поличби и той явно си мисли, че е прокълнат.
	Джак се почуди какво ли е накарало Камелин да стои в гарванарника цял ден.
	— Може ли да ида да го видя?
	— Разбира се — отвърна Нора. — Придумай го да слезете долу, за да ви разкажем плана за довечера.
	— Здрасти! — извика Джак от подножието на стълбата, която водеше към гарванарника на Камелин.
	— Можеш да се качиш, но ми обещай, че няма да се смееш.
	— На какво да се смея?
	— Аз съм прокълнат. Още като се събудих тази сутрин, разбрах, че денят няма да е хубав, но не предполагах, че ще бъде толкова зле.
	— Нора каза, че днес бил Денят на лошите поличби — отвърна Джак, докато влизаше при Камелин. — Леле! Фъргъс и Бери са свършили много добра работа.
	На пода нямаше нищо, освен двете котешки легълца, за които Камелин настояваше, че са гарвански, и мекия стол на Джак.
	— Шшт! Нора си мисли, че аз съм почистил.
	Джак се обърна в посоката, от която идваше гласът на Камелин, и едва различи черния му силует в дъното.
	— Защо се криеш?
	— Днес не ти ли се е случило нещо странно?
	— Ами… всичко, за което мислех, започваше с буквата „д“.
	— Като „дяволски знамения“?
	Джак се засмя.
	— Обеща ми да не се смееш! И кое му е смешното?
	— Имах предвид друиди, дракони, дрейгъли, дориски, драконети, дюлево сладко, далии!
	— А! Обзалагам се, че вече нямаш брадавица на носа, нали?
	Когато Камелин излезе на светло, Джак разбра защо е толкова разстроен. На върха на клюна му стърчеше брадавицата с трите косъма. Джак прехапа бузи, за да не се разсмее.
	— Това е наказание, знам си! — изхленчи Камелин. — Толкова лоши поличби имаше, че не биваше да се изненадвам.
	— Какви лоши поличби? — успя да попита Джак.
	— Ами минах под една стълба.
	— Къде пък намери стълба, под която да минеш?
	— Снощи бях много гладен и когато преобразяващото заклинание свърши, излязох навън да похапна. Не знаех, че това нещо е още на носа ми. Нищо чудно, че ме изпъдиха.
	— Това не е лоша поличба. Хората говорят така, за да предупредят, че минаването под стълба може да е опасно. Например нещо може да падне на главата ти.
	— Глътнах и костилка от череша, а това също е лоша поличба.
	Джак седна и стисна с ръце краката си. По бузите му се търкаляха сълзи. Имаше чувството, че смехът, който напира в него, ще го пръсне отвътре.
	— Смееш се, нали? Не е смешно! Как ще успея някога да се сдобия с допълнителна закуска, ако изглеждам по този начин?
	Джак преглътна и избърса сълзите си.
	— Мога да я махна, ако искаш.
	— Наистина ли? Сериозно ли говориш, Джак? Върви да си вземеш пръчицата, само не казвай на Нора.
	— Не ми трябва пръчицата.
	Джак се съсредоточи и си представи клюна на Камелин без брадавицата. Тихо пукване му показа, че е успял.
	— Ето, няма я вече.
	Камелин се приближи до огледалото. Разгледа внимателно клюна си.
	— О, Джак, ти си истински приятел! Как успя да я махнеш без пръчица?
	— Може би защото аз ти я направих.
	— Но без пръчица!? Това е истинска магия!
	— Ако си готов, Нора ни чака в библиотеката — каза Джак.
	— Никога не съм се чувствал по-добре. Мислех си, че ще имам брадавица до края на дните си.
	Камелин отиде до прозореца.
	— Ще се видим долу — изграчи той и литна.
	Когато всички, в това число дорискът и драконетите, се събраха в библиотеката, Нора почука с пръчицата си, за да привлече вниманието им.
	— Тази вечер ще влезем във вътрешността на Сребърната планина. Мисията ни е опасна. Ще се опитаме да спасим едно от най-опасните същества, които някога са се раждали. Ако драконът се ядоса, огненият му дъх може да превърне всички ни в пепел.
	Камелин погледна към Джак.
	— Ето ти още хубави думи с „д“ — драконов дъх, душегубка!
	Нора се намръщи, но продължи:
	— За щастие, Джак приготви отвара. Ако драконът надуши друг дракон, ще му стане любопитно. Това ще ни даде време да поговорим с него и — да се надяваме — да спечелим доверието му. Затова преди всичко трябва да намажем косите си с отварата. Очевидно, Чаркъл, Норис и Снук не се налага да го правят.
	— Не е честно — измърмори Камелин.
	— На тях не им е нужно — обясни Джак. — Драконът може да познае друг дракон по дъха му. Може да разбере и какъв вид е. Когато Големият подуши Чаркъл, Норис и Снук, веднага ще схване, че са драконети.
	— Откъде знаеш?
	— Четох „Знание за драконите“, забрави ли? И всичко ти разказах.
	— Вярно ли е? — обърна се Камелин към Нора.
	— Да — отвърна Нора и продължи. — Ето какъв е планът. Мотли и останалите Нощни стражи вече са в Сребърния хълм и ни чакат там. Ние ще се върнем при Скалните зъбери с колата, заедно с Пайкрофт.
	— Него за какво ще го водим? — попита Камелин.
	— Той ще нареди на пазача да пусне влака, за да слезем до дъното на Сребърната планина, без никой да ни забележи.
	— И мислиш, че той просто ще се изправи пред него и ще го направи?
	— Ще пусна влака — сърдито каза Пайкрофт.
	— Как мислите? — обади се дорискът. — Дали ще заблудя дъртия сприган?
	Камелин зяпна. Нора се усмихна.
	— Нашият приятел, дорискът, има много дарования. Може например да имитира гласа на всеки.
	— Не е честно! — отвърна дорискът с киселия тон на Камелин.
	— Свършихте ли? Направила съм заклинание за мълчание на Пайкрофт. В пещерите ще бъде тъмно, така че старият сприган надали ще забележи, че устните му не се движат. Щом стигнем до дъното на Сребърната планина, трябва да се прехвърлим от другата страна на перона. Ще направя заклинание за сън на двамата спригани долу. Последните кристали, които остава да съберем, се намират на стените на перона, а не бива да забравяме и кристалите върху влака. Мотли и Нощните стражи ще се погрижат за това. Ние ще намерим дракона в ямата за барбекю, която не е далеч от перона.
	— Ямата за барбекю! — възкликна Камелин.
	Норис подхвръкна към Камелин.
	— Сприганите набучват храната на дълги метални шишове и ги подават на дракона да ги опече.
	— А той защо го прави?
	— Защото трима други спригани стоят зад гърба му и го мушкат. Той се ядосва и започва да бълва пламъци.
	Камелин остана доволен от отговора и не попита нищо повече.
	Нора изгледа всички подред.
	— Никой не е длъжен да участва. Ако не искате, можете да се откажете.
	Всички мълчаха, дори Камелин.
	— Добре. След като влезем в ямата, Норис, Снук и Чаркъл ще се опитат да заговорят дракона и да го убедят, че сме дошли да му помогнем. Трябва да разберем как е вързан и дали знае път за бягство. Аз ще го освободя с пръчицата си, а след това ще се измъкнем оттам. Драконетите, Тимъри, Камелин и Джак ще летят след дракона. Двете с Елан ще се преобразим, за да можем също да летим. Дорискът и плъховете ще трябва да се качат на опашката на дракона. Той ще ги изведе от планината. Да се надяваме, че ще ни помогне. Щом излезем навън, тръгваме право към Гласруенската порта. Наясно ли сте със задачите си?
	Всички кимнаха.
	— А сега да се намажем с отварата. Втрийте я добре, като шампоан, но без да изплаквате. — Елан подаде по едно малко шишенце на Джак и дориска. — Докато стигнем до Сребърната планина, ще е изсъхнала.
	Елан протегна ръка към Камелин:
	— Искаш ли да си пръв?
	Той скочи върху ръката й, без да каже и дума, но смръщената му физиономия казваше всичко.
	— Аз ще намажа Тимъри — рече Нора.
	Преди да излязат от библиотеката, Елан се усмихна на всички.
	— Благодаря ви! Анун и друидите ще ви бъдат вечно признателни.


>	15
>	Драконов дъх

	Джак взе чантата си и се качи в стаята си. Чуваше мърморенето на Камелин от кухнята, докато Елан втриваше „шампоана“ в перата му. Момчето вдигна шишенцето и разгледа съдържанието му срещу светлината. Бавно извади запушалката. Не миришеше толкова лошо, както преди, но още си беше зелено. Наклони шишенцето, но отварата не потече и Джак силно го тръсна. В шепата му се изсипа гъста зелена слуз. Щом започна да я втрива в косата си, усети хлад. Имаше дъх на пушек и му напомняше за фойерверки и бенгалски огън. Погледна се в огледалото и се разсмя. Косата му беше станала зелена и стърчеше като бодли на таралеж. По лицето му също се стичаха зелени струйки. Тъкмо се канеше да ги измие, когато му хрумна по-добра идея. Размаза ги по лицето и ръцете си и стана като истинска дегизировка… или може би драконировка.
	— Пфу! Какво си направил? — изграчи Камелин, като влетя в стаята.
	Джак го погледна. Явно гарванът не се беше поглеждал в огледалото. Красивите му лъскави пера бяха целите в зелено. Нора и Елан също изглеждаха странно. Всички се засмяха, с изключение на Камелин и Пайкрофт.
	— Трябва да тръгваме! — подкани ги Нора.
	Камелин разпери крила да излети, но Нора препречи пътя му.
	— Боя се, че ще трябва да отидеш на крака до гаража. Никакво летене, докато отварата не изсъхне, за да не опада. Това важи и за теб, Тимъри. За ваше собствено добро е. Норис, Чаркъл и Снук ще летят напред. Джак може да помогне на Елан за Пайкрофт, Тимъри ще върви с дориска, а аз ще карам.
	— Къде е дорискът? — попита Джак.
	Към тях подскочи голяма зелена жаба, твърде едра, за да бъде Сеж.
	— Готов съм — каза той. — Реших, че зелената кожа ще се слее с отварата, пък и иначе щеше да полепне по шиповете ми.
	Тимъри се качи на гърба на жабата.
	— Готови ли сте всички? — попита Нора.
	— Готови!


	Никой не говореше, докато Нора шофираше по виещия се път към Скалните зъбери. Сърцето на Джак биеше силно и той се чудеше дали и другите се притесняват като него. Момчето беше прочело книгата на Нора и имаше всички основания да се бои. Драконите можеха да бъдат страшни, дори драконетите ставаха опасни, ако се почувстват заплашени, а този дракон, когото възнамеряваха да спасят, беше пленник от много дълго време. Джак не очакваше да е особено дружелюбен. Драконът нямаше причина да се довери на когото и да било от тях. Нора не беше казала какво ще правят с дракона, след като го заведат в Анун. Ами ако той откажеше да последва Нора и Елан? Те не бяха в състояние да го принудят да тръгне с тях. Джак се надяваше да е признателен за спасяването си и да им помогне. За съжаление, в книгата на Нора не се споменаваше нищо за добродушни дракони. Повечето от големите бяха зли или раздразнителни.
	Когато пред тях се показаха зъберите, Пайкрофт отново започна да се бунтува.
	— Аз не бих правила така на твое място — посъветва го Елан. — Нали не искаш отново да бъдеш вързан?
	Пайкрофт издаде странен грухтящ звук.
	Нора сви встрани и спря. Преди да слезе, се обърна и се взря право в Пайкрофт.
	— Очаквам да се държиш добре, иначе никога няма да ти простя. Когато се разкаеш за всичко, което си сторил, потърси ме и аз ще ти върна гласа. Дотогава можеш да си грухтиш — много ти отива.
	Пайкрофт я изгледа изпепеляващо.
	— А какво ще стане, когато Велиндур го намери?
	— Надявам се да реши, че бавно се превръща в прасе. По-важното е, че богито няма да може да му каже нищо.
	— Но може да го напише — сети се Джак.
	— Хм! — Нора насочи пръчицата си към ръцете на Пайкрофт. Чу се пукот и те се превърнаха в прасешки копитца. — Проблемът е решен. Тръгваме ли?
	Отправиха се към хребета. Пайкрофт вървеше послушно пред Нора. От време на време се обръщаше и поглеждаше подозрително пръчицата й. Джак не се и съмняваше, че ако богито не се държи добре, ще продължи да се сдобива с нови и нови прасешки атрибути.
	Този път момчето вървеше по-лесно по камъните, защото си беше обуло маратонки. Внезапно го порази една мисъл. Маратонките! Какво ще стане с дрехите и обувките му, когато се преобрази? Никак не му се искаше да се връща за тях.
	— Елан — прошепна той, така че Нора да не чуе, — как ще си занесем нещата у дома? Например дрехите и маратонките?
	— Не се притеснявай, помислили сме за това. Ще приберем последните кристали в торбичка, а заедно с тях и всичко, което трябва да се върне. Някой от драконетите ще го отнесе до Гласруен. Ще оставим дрехите ти до Побитите камъни. След като се преобразиш отново в момче, ще трябва сам да се прибереш до имението Юел. Няма да имаме време да те чакаме на Западната порта — двете с Нора трябва да се върнем възможно най-скоро в Анун.
	Джак изпита облекчение. Скоро пред очите им се показа трона на дявола.
	— Време е за преобразяване — каза Нора. Джак и Камелин докоснаха челата си. При вида на ослепителната светлина богито падна на колене и започна да клати глава. В това време Нора прибра дрехите и маратонките на Джак в торбичката. После двете с Елан също се преобразиха. Джак се чудеше в какво ще се превърнат. Много се изненада, че на тяхно място се появиха още два гарвана, досущ като Камелин. От отварата перата им бяха зелени и стърчаха на всички страни. Тимъри долетя и се хвана за гърба на Нора.
	— Сега ти — обърна се тя към дориска. Дорискът затвори очи и здраво ги стисна. Чу се силно „пук!“ и той се превърна в красива зелена пеперудка.
	— Готов ли си? — попита Нора Пайкрофт.
	Богито изгрухтя.
	Един по един всички сядаха на Трона на дявола и изчезваха във вътрешността на хълма. Последна по улея се спусна Нора.
	— Да вървим сега да освободим дракона! — рече тя, като извади с клюн пръчицата изпод крилото си. — Да направим всичко по-убедително.
	Изведнъж се появи въже, което се уви около шията на Камелин, а после и на Джак, Елан и Нора. Краят му се озова в ръката на богито. Тя отново скри пръчицата и всички поеха към перона.
	Старият сприган, който спеше, се стресна и подскочи.
	— К’во пра’ите тука? Не сте ли на банкета?
	— Още храна за барбекюто — отговори дорискът вместо Пайкрофт. — Пратиха ме да намеря нещо специално за вожда Нъкъл.
	— Странни са! Не съм виждал такива големи зелени птици.
	— Казаха специално, специално и ще получат. Вече са мариновани, трябва само да ги опечем на барбекюто.
	Пайкрофт изгрухтя в края на изречението, но старият сприган не му обърна внимание. Вече беше отворил вратата на първия вагон.
	— Турни ги тук.
	— Пускай влака! — извика дорискът. Камъкът изстърга, когато сприганът го издърпа изпод колелото. Влакът потегли и Джак се приготви за внезапното ускорение. Сега, когато го очакваше, не беше толкова зле. Забеляза, че Камелин отново се радва на пътуването. Четиримата бяха натъпкани на една седалка, така че не се мятаха много насам-натам. Пайкрофт нямаше този късмет — той седеше сам срещу тях и постоянно политаше в едната или в другата посока. Най-сетне влакът започна да забавя ход — явно наближаваха последния перон. Джак беше готов за удара в скалата и се задържа на седалката, но Пайкрофт не го очакваше и падна на пода на вагона. Той изгледа сърдито спригана, който дойде да им отвори вратата.
	— К’во е туй? К`ви са тез зелени птици?
	— За барбекюто са — увери го дорискът.
	— От другата страна тогаз. Сам си отвори — рече сприганът.
	Щом сприганът се обърна, Нора извади пръчицата си.
	— Сомнус! — прошепна тя.
	Сприганът се олюля и се просна на перона. Захърка още във въздуха. Другият сприган, към когото беше вързан, усети рязкото дръпване и веднага се обърна. Нора насочи пръчицата си към него. Той направи пирует и се приземи с глава върху гърдите на първия, след което мощно захърка и той.
	Щом слязоха от влака, Нора и Елан вдигнаха криле над главите си, завъртяха се и възвърнаха обичайната си форма.
	— Твой ред е, Джак — каза Нора. — Ще бъде по-лесно, ако имаш ръце.
	Елан отвори торбичката и извади дрехите и обувките му.
	— Бихте ли се обърнали? — помоли момчето. Нора и Елан се обърнаха и с помощта на Камелин Джак се преобрази.
	— Готов съм.
	— Добре. — Нора се обърна към Пайкрофт. — Тук се разделяме. Помни какво ти казах. Ако искаш да си върнеш предишния облик, трябва да се разкаеш и да се промениш.
	Пайкрофт изгрухтя и скочи от влака. Щом богито се озова на перона, Нора насочи пръчицата си към него и то бързичко се присъедини към спящата групичка.
	— Няма да се събудят с часове, а дотогава ние ще сме се махнали оттук — каза Нора, като отвори клетката и пусна плъховете.
	Мотли излезе пръв и зае мястото си начело на Нощните стражи. Другите плъхове се строиха зад тях.
	— Всички са налице, инструктирани и готови за действие! — обяви той.
	Джак погледна към Фъргъс и Бери. Никак не му изглеждаха готови за действие.
	— Стойте далеч от главата на дракона! — заръча им Елан. — Ясно?
	Плъховете кимнаха.
	— Когато стане време за тръгване, се хванете за опашката на дракона и се дръжте здраво. Полетът може да се окаже доста опасен — този дракон не е летял от години. А къде са драконетите? — обърна се тя към Мотли.
	Преди той да отговори, Чаркъл, Норис и Снук се показаха от тунела. Чу се силно „пук!“ и дорискът се превърна от зелена пеперудка в драконетче.
	— Следвайте ни! — каза Чаркъл. — Намерихме ямата за барбекюто. Драконът спи.


	Колкото повече наближаваха ямата, толкова повече въздухът се изпълваше с тежката миризма на печено агне, в края на тунела се виждаше меката светлина на кристал. Джак очакваше ямата за барбекю да бъде горе-долу със същия размер като официалната зала. Изненада се, когато се озова в най-голямата каверна, която някога бе виждал, а пред очите му се разкри гледка, от която дъхът му спря. Огромен дракон лежеше свит до малко езерце и спеше. Целият беше покрит с червени люспи — от върха на дългия си извит рог до края на заострената си бодлива опашка. Крилете му бяха прибрани, а четирите крака — свити под тялото. От ноздрите му излизаха тънки струйки дим. На главата му бяха прилепнали две дълги уши. Те потрепнаха леко и Джак подскочи. Краката му затрепериха и омекнаха като желе. Момчето не можеше да направи и крачка повече. Ако сега се чувстваше така, какво ли щеше да бъде, когато драконът се събуди, зачуди се Джак. Рогът в средата на челото на дракона изглеждаше опасен. Беше остър и лъщеше на светлината на кристалите.
	Нора вдигна пръст към устните си и даде знак на всички да стоят на място.
	— Мисля, че е време вие тримата да се представите — прошепна тя на малките драконетчета, които пърхаха близо до входа на пещерата.
	— Да отида ли и аз? — предложи дорискът.
	— Ти по-добре стой при нас. Не съм сигурна дали ще имаме време да обясняваме защо драконет носи очила — отговори Нора.
	Чаркъл, Норис и Снук направиха широка дъга през пещерата, а после се завъртяха над главата на дракона, като се стараеха да стоят на разстояние от дългата му муцуна. Джак видя как ноздрите му леко потрепват. Струйките дим спряха. Джак притаи дъх. Единственото, което чуваше, бяха бесните удари на собственото си сърце и пърхането на малките крилца. Драконът като че ли също затаи дъх и замръзна. Изведнъж, без никакво предупреждение, огромният звяр отметна глава назад и нададе мощен рев. Пещерата се разтресе. После драконът сведе глава и отвори очи. Голямото му жълто око се впери в Джак. Момчето замръзна намясто от ужас. Чаркъл направи няколко кръгчета пред муцуната на дракона. Ако до момента чудовището не беше забелязало драконетчето, сега със сигурност го видя. Щракна страховито със зъби и се спусна след Чаркъл. Драконът вдигна глава и ревът му отново изпълни залата. От устата му изскочи огромен пламък. Драконетите обаче не се уплашиха и продължиха да кръжат около главата му. Постепенно огненият му дъх се превърна в сивкав дим и драконът отново наведе глава.
	— Разберете как се казва! — извика Елан към драконетите.
	Драконът се обърна към нея и изрева.
	— Не! — изкрещя Нора, когато Снук кацна на муцуната му. — Не се излагай на опасност!
	Снук не обърна внимание на думите й и се поклони ниско на дракона. Норис и Чаркъл кацнаха до двете му уши. Джак не чуваше какво казват, но звярът спря да реве. После без предупреждение вдигна предния си крак. Джак ахна, като видя размера на острите му нокти.
	— Внимавай! — извика Елан, защото драконът замахна към Снук.
	Драконетчето беше достатъчно бързо и се стрелна настрани точно когато от устата на дракона излетя нов пламък. Снук литна високо над него и се завъртя, оставяйки собствена огнена следа.
	— Тя не ни вярва — извика Чаркъл на Нора, — и не иска да си каже името.
	— Откъде знае, че е „тя“? — шепнешком попита Камелин.
	— Шшт! — спря го Нора. — Трябва да помисля. Кажи й, че сме дошли, за да я освободим. Че ще я заведем в друга страна, където ще живее на сигурно място, ще си има цяла планина само за себе си. Кажи й, че… — Нора млъкна. Като че ли не знаеше какво още да каже.
	— ДА Й КАЖЕ КАКВО? — изрева драконката.
	Нора преглътна и пристъпи напред. Погледна драконката право в очите и извика с пълно гърло:
	— Съжаляваме за това, което ти се е случило, но не всички същества са жестоки. Дошли сме тук, за да ти помогнем, стига да ни позволиш.
	Драконката сниши глава и подуши въздуха около Нора.
	— И що за същества, които миришат като драконети, но не са такива, ги е грижа за мен?
	Нора се поклони ниско и се представи:
	— Нора, друид и Шанаки, Владетел на тайните и древните ритуали, Пазител на Свещената гора.
	Елан също направи крачка напред и се поклони:
	— Елан, Кралица на вълшебните същества и Пазител на портите на Анун.
	Двете погледнаха към Джак. Той се поклони, но не знаеше какво да каже. Нора се усмихна, а Елан се обърна към дракона:
	— Джак Бренин, приятел на всички и законен крал на Анун.
	Драконът отново изрева, но този път ревът му не прозвуча толкова заплашително.
	— Вие не можете да ме освободите, така че си вървете и ме оставете на мира.
	— Нека поне опитаме — помоли Нора. — Ако успеем, ще ни помогнеш ли?
	— Ще ви помогна в замяна на свободата си, но първо трябва да отворите катинарите на веригата ми.
	Драконът се изправи и Джак видя на задните му крака тежки окови, заключени с катинари. Оковите бяха закачени към огромна верига, която минаваше през метален пръстен в скалата. Нора застана пред единия катинар и като си пое дълбоко въздух, насочи пръчицата си към ключалката. От върха на пръчицата излетяха червени, зелени и жълти искри и изчезнаха в дупката. Тя отстъпи назад и зачака, но катинарът не помръдна. След това тя се прицели в металния пръстен на пода, но искрите отскочиха и от него.
	— Не разбирам — каза Нора. — Може би трябва да опитаме заедно.
	— Няма смисъл — отвърна драконът. — Опитвал съм да стопя метала, но нищо не се получава. Ако нямате ключ, никога няма да успеете да ги отключите.
	Нора се приближи до катинара и го огледа.
	— Елате да ми помогнете! — обърна се тя към Джак и Елан.
	Джак и Елан бавно заобиколиха дракона и се приближиха до Нора. Сърцето на момчето препускаше. Всеки миг драконът можеше да изгуби търпение и да се обърне срещу тях.
	— Съсредоточете се и си представете, че катинарът се отваря.
	Тримата насочиха пръчиците си и залата се освети от искрите, но ключалката не помръдна.
	— Казах ви, че няма смисъл. Не може да се отвори без ключа.
	— Ключът! — възкликна Джак. — Нора, извинявай, забравих да ти кажа — толкова много неща се случиха, не исках да го задържам в себе си, но твоят специален ключ е у мен. Нали се сещаш — онзи, вълшебният, който отваря всяка ключалка.
	Нора се засмя.
	— Няма никакъв специален ключ — това е измислица на Камелин.
	— Не, истински е! Виж!
	Джак извади сребърната верижка. В средата, точно до медальона сърце, се полюшваше малко ключе. Оглушителен тътен разтресе залата и Джак осъзна, че драконът се смее.
	— Виж го какво е малко! Да не мислиш, че може да отвори катинари като тези?
	— Да, така мисля.
	Нора и Елан също го гледаха учудено.
	— Този ключ променя формата си според ключалката. Правил го е преди, не виждам защо и сега да не стане.
	Джак свали верижката и приближи ключа към големия катинар. Колкото повече ключът се приближаваше към ключалката, толкова повече растеше. Момчето усети изтръпването в пръстите си. Металът заискри и започна бързо да променя формата си. Щом докосна катинара, малкото ключе стана по-голямо от дланта на момчето. Никой не продумваше. Джак пъхна ключа в ключалката и катинарът се отвори със силно издрънчаване. Драконът разтърси крака си и го извади от веригата. Джак бързо се премести и освободи и другия му крак.
	— На това му се казва изненада! — засмя се Нора. — Ще поговорим по-късно за ключа. Сега трябва бързо да се махаме оттук!
	— Това няма да е проблем, ако намерите опашния ми щит — намеси се драконът, като замахна с опашка, за да могат да я видят.
	— Какво е опашен щит? — не разбра Камелин.
	Чаркъл отлетя към тунела.
	— Ти нищо ли не знаеш? Опашният щит прави драконерите невидими. Как, мислиш, са оцелели толкова дълго, без хората да ги видят? Разказах ти за това — напомни Джак на гарвана. — В „Знание за драконите“ имаше цяла глава за тях. Всеки драконер получава при раждането си опашен щит, на който е изписано името му. Само дъхът на дракон може да разкрие името на щита. Когато щитът се сложи на мястото си — на върха на опашката, драконът става невидим.
	— А ти имаш ли опашен щит? — попита Елан.
	Драконът въздъхна, а силният му дъх издуха плъховете, които се затъркаляха по гръб в тунела. Той се отпусна тежко на пода и заразказва:
	— В Сребърния хълм винаги е имало дракони. Тази пещера беше домът на моето семейство. Някога, много отдавна, ние бяхме свободни и щастливи и, естествено, имахме опашни щитове, за да оставаме невидими за външния свят. Сега останах само аз. Никога не съм очаквала, че планината ще бъде превзета от някакви същества. Те ме заловиха, оковаха ме с тези ужасни вериги и откраднаха съкровището ми. Семейството ми го бе събирало стотици години. Лесно го пазехме, докато бяхме много. Когато останах сама, станах малко нехайна. Летях по цял ден из каверните. Един ден, когато се върнах в бърлогата си, съкровището беше изчезнало. Сприганите го бяха отнесли по един от тунелите, в който не можех да ги последвам. Опашният ми щит беше в съкровището заедно с всички други щитове, принадлежали на семейството ми. Намерете щита ми и ще мога да избягам. Без него не бих могла никога да се измъкна оттук. Освен това трябва да намерите не кой да е щит, а точно моя. Аз не мога да вляза в тунелите, а за да се види името на щита, е необходим драконов дъх.
	Драконката отново въздъхна.
	Джак забеляза раздвижване около входа на тунела. Мотли пристъпи напред и се поклони на драконката.
	— На вашите услуги. Ако нещо трябва да се намери, не се притеснявайте! — моите Нощни стражи ще го открият!
	Снук долетя при Нора.
	— Знам къде сприганите държат златото. Трябва само да знаем името и съм сигурен, че ще го намерим. Няма нужда да изнасяме всички щитове — ако плъховете ги намерят, ние ще дъхнем отгоре им и ще видим имената.
	От окото на дракона се търкулна голяма сълза и се плисна на пода.
	— Наистина ли? Всички вие ще ми помогнете?
	— Да — увери я Нора. — Щом се измъкнем оттук, можем да те отведем в Анун. Там ще бъдеш свободна и ще имаш своята планина. Но ти също би могла много да ни помогнеш.
	— Освободете ме и ще направя всичко необходимо.
	Мотли се изкашля.
	— Името ви?
	— Ембър Сребророга Великолепната.
	— Хайде, момчета! — разпореди се Мотли. — Търсенето започва.


>	16
>	Бягството

	Мотли раздели Нощните стражи в три групи, с по едно драконетче във всяка.
	— Джак, ти отиваш с Фъргъс, Бери и Рагс. Камелин, ти върви с Морис, Лестър и Подж. Мидж, Тимъри и дорискът идват с мен.
	Преди да отиде при своята група, Джак насочи огромния ключ, който държеше, към малкия си медальон. Ключът веднага се смали и той го закачи на верижката. Драконетите взеха по един голям кристал, за да осветява пътя. Снук пое групата на Мотли, Норис — тази на Камелин, а Чаркъл отлетя при Джак.
	— Следвайте ме! — извика Снук и се стрелна по един от по-малките тунели.
	Плъховете се затичаха бързо след драконетчето, но на Джак и Камелин скоро им стана трудно да ги следват. Колкото повече изоставаха, толкова по-тъмно ставаше в тунела. Не след дълго щеше да ги обгърне непрогледен мрак.
	— Някаква идея защо трябваше и ние да тръгваме? — попита Камелин.
	— За да помогнем — задъхано отговори Джак, макар че му беше трудно да каже с какво точно щяха да помогнат.
	— Да беше взел поне един кристал. Това щеше да ни помогне.
	Джак вдигна пръчицата си и на върха й се появи слабо сияние. Не беше кой знае какво, но достатъчно, за да видят, че малкият тунел се разклонява в три различни посоки.
	— Чудесно! Нямам представа накъде да вървим.
	— Аз имам — обади се едно пискливо гласче някъде отгоре.
	Джак вдигна поглед и видя Чаркъл, който пърхаше над главите им.
	— Мотли ме изпрати да ви намеря и да ви предам да не изоставате от другите.
	— Лесно е, ако имаш четири крака или достатъчно място, за да летиш — оплака се Камелин.
	— Не е далеч. Последвайте ме!
	Двамата последваха Чаркъл в средния тунел и не след дълго Джак чу множество ситни стъпчици и гласът на Мотли, който даваше разпореждания. Тунелът свършваше в малка пещера. Дори на мъждивата светлина се виждаха отблясъците на купищата злато, сребро и накити. Купчината беше толкова висока, че стигаше почти до тавана.
	— Голяма е! Ще ни трябва цяла вечност да я преровим — простена Камелин.
	— Ще вдигнем много шум — обади се Джак. — Ами ако някой чуе?
	— Камелин, застани на пост! — нареди Мотли.
	— Камелин това, Камелин онова! — мърмореше гарванът, докато отиваше към входа на пещерата.
	Докато се опитваше да достигне до купчината, Джак затъна до колене в сребърни монети.
	— Търсим нещо много голямо — каза той и се опита да обясни това, което бе видял в книгата на Нора за драконите. — Триъгълно парче злато, което би застанало стабилно на върха на опашката на Ембър. Сигурно няма да е трудно да намерим нещо с такива размери.
	Започнаха да ровят из монетите, но беше невъзможно да си проправят път. Колчем отместеха нещо, купчината се приплъзваше и отново затрупваше всичко. Джак виждаше монети с всевъзможни форми и размери, накити, чинии, чаши и странни предмети, но нищо, което да напомня на щит. Плъховете неистово се мъчеха да се заровят навътре, но мъничките им лапички не успяваха да преместят тежките предмети. Джак се замисли, че дори да намерят опашния щит, може изобщо да не успеят да го вдигнат.
	— Няма смисъл — задъхано каза Фъргъс, — купчината е прекалено голяма. Ще ни трябват седмици, за да стигнем до дъното.
	Джак знаеше, че плъхчето е право. И той си мислеше същото. Единственото място, на което можеха да се намират огромните щитове, беше на дъното. Тъкмо се канеше да каже на Мотли, че им е нужна помощ от Нора, когато го порази неочаквана мисъл. Неотдавна също беше изправен пред почти невъзможна задача — да намери специалния ключ в чекмеджето в хербориума. Тогава помоли за правилния ключ и той изскочи най-отгоре. Защо да не опита и сега?
	— Мотли! Имам идея.
	Джак заобиколи купчината, където работеше групата на Мотли. Плъхчетата изглеждаха уморени. Момчето вдигна пръчицата си.
	— Искам да опитам нещо, а ако не се получи, Тимъри ще трябва да доведе Нора.
	Джак се съсредоточи. Представи си размера и формата на триъгълните щитове и насочи цялата си енергия към върха на пръчицата си.
	— Къде са опашните щитове?
	За миг залата засия от ярката светлина на пръчицата, а когато отново притъмня, съкровището закипя като вулкан. Във въздуха се вдигна фонтан от златни монети. Джак гледаше с удивление как всичко се размества, докато не се появиха върховете на гигантски триъгълни предмети. Драконетите пърхаха из пещерата.
	— Гледайте! — извика Норис. — Ето тук!
	— И тук! — изцвърча Снук.
	— Навсякъде са — каза Чаркъл, — сега трябва да намерим правилния.
	Джак се надяваше щитът на Ембър да е измежду останалите. Съсредоточи се отново, но не можа да ги накара да се вдигнат по-високо в купчината.
	— Толкова мога — извини се той.
	— Не се притеснявай, не се притеснявай! — рече Мотли и се залови за работа. — Изваждайте ги един по един, момчета, един по един!
	Плъхчетата заобиколиха най-близкия златен предмет. Някои започнаха да копаят около него, други да го дърпат. С много усилия успяха да го освободят. Джак отстъпи настрани, за да си поеме дъх, и погледна опашния щит. Беше красив. Имаше извита форма и красиво гравирани кръгове. Близо до върха имаше празно място, но не се виждаше име. Чаркъл се спусна надолу.
	— Позволете на мен — каза той и духна върху метала.
	Появиха се странни букви, но бяха твърде бледи, за да ги разчетат, а и скоро изчезнаха.
	— Мисля, че трябва всички да духнете едновременно — предложи Джак.
	Трите драконета запърхаха над щита и силно издухаха към него.
	— Ето! — По щита започна да се появява странен надпис. Всички букви бяха главни, някои с повече линии от обичайното, но до една прави. Сякаш бяха издълбани в златото с остър предмет. Джак се чудеше дали не са направени от ноктите на някой дракон много, много отдавна.
	— „Бриног Дългоопашати Непобедимия“ — прочете той.
	— Да видим следващия — рече Мотли. Изкопаха следващия щит и Джак изчака драконовият дъх да разкрие надписа:
	— „Уигрим Остронокът Безстрашния“. И този не е — извика той, макар името да му беше познато — това беше драконът, с чиято кожа Нора бе подвързала книгата си.
	Името на следващия щит гласеше „Закири Кривозъби Могъщия“, а на по-следващия — „Петрин Дългобрад Храбрия“. Джак започна да се притеснява, че щитът, който търсят, може и вече да не съществува.
	— Какво пише на този? — побутна го Мотли.
	— „Ембър Сребророга Великолепната“ — прочете Джак. — Това е! Намерихме го!
	Радостни викове изпълниха пещерата. Мотли веднага влезе в ролята на ръководител. Разпореди плъховете да застанат от трите страни на щита и изчака всички да заемат позиция.
	— Вдигай! — нареди той.
	Джак напрегна всички сили. Щитът беше много тежък, но с общи усилия успяха да го вдигнат. Щом стигнаха до тунела и тръгнаха по равно, стана по-лесно. Норис и Снук летяха напред, за да осветяват пътя, а Чаркъл и дорискът следваха процесията отзад. Тимъри пърхаше около главата на Джак.
	— Аз виждам и в тъмното. Мога да литна напред да ги зарадвам.
	Джак беше много доволен. Намериха опашния щит и всичко щеше да е наред. Плъховете весело бъбреха, докато вървяха през тунела. Изведнъж Тимъри се върна.
	— Шшт! — извика той колкото можеше по-силно. — Пазете тишина! Дрейгълът е намерил Пайкрофт и спящите спригани. Нора се притеснява, че може да ни разкрият. Нито звук и не влизайте в ямата за барбекю, докато не се уверим, че е безопасно.
	Дори не се бяха сетили за шума, който вдигаха. Джак се разтревожи. Надяваше се слухът на дрейгъла да не е толкова добър, колкото на дракона. В противен случай щяха да загазят сериозно.


	Джак видя в далечината светлините на голямата зала. Спря и даде знак на плъховете да оставят щита на земята, а след това се приближи на пръсти до входа на тунела. Ембър се беше сгушила в средата на ямата. От ноздрите й не излизаше дим и Джак предположи, че се преструва на заспала. В пещерата нямаше другиго. Джак огледа входовете на тунелите, за да види къде се крият Нора и Елан. Всичко беше тихо. Джак се поуспокои. Може би дрейгълът просто се е ядосал, когато е намерил спящото боги и сприганите, без да заподозре нищо.
	От тунела, водещ към перона, се чу пронизително стържене. То изпълни каверната и се блъсна в стените, а ехото продължи да кънти още известно време. Сърцето на Джак заби силно и той целият настръхна.
	Последвалата тишина беше нарушена от тичащи стъпки. Ако сприганите претърсят тунелите в пещерата, със сигурност ще ги открият. За изненада на Джак стъпките спряха и се чуха силни викове. Явно се бе случило нещо, което бе спряло сприганите. Стърженето започна отново, но този път, когато спря, не последваха стъпки. Джак се досещаше за причината. Сприганите явно бяха установили, че всички тунели са тъмни. От голямата зала до перона цареше непрогледен мрак. Това сигурно не пречеше на бухалоподобното същество, което виждаше в тъмното, но определено не помагаше на сприганите.
	Джак знаеше, че трябва бързо да избягат. В този момент в един от тунелите нещо помръдна и привлече вниманието му. Той очакваше да види Нора или Елан, но вместо това в каверната влезе дрейгълът и задуши въздуха. Джак притаи дъх. Съществото бавно обиколи пещерата, като се придържаше близо до стените и старателно избягваше Ембър. Подуши всеки вход. Когато стигна до техния, сърцето на Джак заби толкова силно, че чак гърдите го заболяха. Ако дрейгълът наистина вижда в тъмнината, вече трябва да ги е забелязал. Момчето понечи да отстъпи назад, но краката му не помръдваха. Дрейгълът скочи напред и протегна ръце да хване Джак.
	— Атака! — извика Мотли, преди съществото да е докоснало Джак.
	Армия от космести телца и множество крачка се втурна покрай Джак и блъсна дрейгъла в гърдите. Съществото изгуби равновесие и се строполи на пода. Ако Джак не направеше нещо веднага, дрейгълът пак щеше да се разпищи и цялата планина щеше да разбере, че има проблем. Джак видя, че съществото се опитва да се изправи на крака. Насочи пръчицата си към него и повтори думата, която Нора беше използвала за Пайкрофт и сприганите:
	— Сомнус!
	Тялото на дрейгъла в миг се отпусна безжизнено. Свистящ звук показа на Джак, че опитът му е бил успешен — съществото здраво хъркаше.
	— Май закъсняхме — чу се гласът на Нора. — Тъкмо идвахме на помощ!
	— Да тръгваме! — каза Елан. — Сприганите скоро ще намерят факли. Твърде много са и бързо ще претърсят всички тунели. Дрейгълът им изпрати предупреждение. Те вече знаят, че нещо се е случило, значи и Велиндур скоро ще разбере.
	Нора насочи пръчицата си към дрейгъла. Той се надигна от пода и спящото му тяло се насочи към другата страна на езерото, където се отпусна върху дъските.
	— Така няма да ни се пречка. Когато се събуди, ще има проблем. Дрейгълите не могат да плуват. А сега да се махаме оттук!
	Елан даде знак на плъховете да внесат опашния щит. Те го оставиха пред Ембър и отстъпиха назад, а тя внимателно духна върху златната повърхност. Когато видя името си, по лицето й се търкулнаха сълзи.
	— Към опашката! — нареди Мотли. Плъховете се втурнаха и заеха местата си около щита. Понесоха го, колкото можеха по-бързо, а Ембър услужливо премести върха на опашката си към тях. Нора даде знак на плъховете да оставят щита.
	— Когато Ембър го сложи на опашката си, ще стане невидима. Тя се съгласи да пренесе всички ви до Гласруен. Нали знаете какво да правите?
	Нора изчака всички да кимнат утвърдително, а после се обърна към дракона:
	— Готова ли си?
	— И още как! — отвърна Ембър и разпери крила.
	— Щом ни изведеш навън, драконетите ще ти покажат пътя към хълма Гласруен. Ние ще дойдем възможно най-скоро.
	— Да побързаме! — обади се Елан, като кимна към един от тунелите, в който проблясваше светлинка.
	Джак чуваше цвърчащите гласове на приближаващите спригани.
	— Качвайте се, момчета, и се дръжте здраво! — разпореди се Мотли.
	Плъховете се покатериха върху опашката на дракона. Нора, Джак и Елан дружно повдигнаха щита и го задържаха над земята, за да може Ембър да пъхне върха на опашката си. Когато го намести, се чу силно изщракване. Макар Джак още да чувстваше тежестта му, щитът беше станал невидим. Ембър също бе изчезнала от погледите им.
	— Тръгвай! — каза Нора.
	Шумът от огромните крила на Ембър бе оглушителен. Вятърът, който се образува, събори останалите на земята назад. Драконът се издигна, а мощното течение ги запрати към най-близкия тунел. Джак успя да се спре в една скала.
	Той бързо коленичи и докосна челото на Камелин. Нора му помогна да свали дрехите си и ги натъпка заедно с маратонките му в торбичката при последните кристали. Единствената светлина в пещерата сега идваше от отвореното чувалче.
	Нора и Елан вдигнаха ръце и се завъртяха. Джак очакваше да види отново два гарвана, но този път едната се превърна в снежнобяла сова, а другата — във великолепен бухал. Бялата сова изпищя пронизително, когато двама спригани влязоха в каверната. Първият носеше малка факла, но я изпусна, щом Елан разтвори крила, сниши глава и също запищя пронизително.
	— Хайде! — извика Снук към Джак и Камелин. Полетяха през широкия естествен комин към тавана на пещерата. Трите драконета се редуваха да бълват огън, за да осветяват пътя на Джак и Камелин, но Нора и Елан летяха уверено напред. Сега Джак разбра защо са решили да се превърнат в нощни птици — спокойно виждаха в тъмнината.
	Не излетяха през тавана на пещерата, както очакваше Джак, а свърнаха към един отвор в скалата. Джак зърна светлинка в далечината. Не знаеше колко дълго са били в недрата на Сребърната планина, но навън още не се беше стъмнило.
	— Към Побитите камъни! — избуха Нора, щом наближиха изхода.
	Джак видя, че Елан държи здраво торбичката в острите си нокти. Когато излязоха на дневна светлина, се чу силен грохот. Нямаше време да види откъде идва. Блъсна го силна струя вода. Напрегна крила с всички сили, за да мине през водната стена, преди да го е съборила. Обърна се назад и видя, че е преминал през водопад, който изцяло скриваше входа към бърлогата на дракона. След миг оттам излезе и Камелин, кашляйки и плюейки.
	— Пфу! Никой не ни предупреди за това.
	Джак се засмя.
	— Поне няма да ти трябва баня, като се приберем. Водата изми всичкия драконов дъх! Хайде, чака ни дълъг полет. Надявам се дрехите и маратонките ми да изсъхнат, преди да сме стигнали до Гласруен.


>	17
>	Неочакван проблем

	— Спускаме се! — изграчи Камелин, когато видяха Побитите камъни.
	Джак го последва. Огледа се, но от другите нямаше и следа. Каменният кръг изглеждаше пуст. Дрехите му също не се виждаха никъде.
	— Дали другите са стигнали? — попита Джак, когато кацна.
	— Стигнаха — отговори му глас от гъстите храсти край камъните. Показа се висока слаба дриада с дълга кестенява коса и се поклони.
	— Кори?
	— Не си ме забравил! Нора каза, че ме помниш. Помоли ме да ти предам това.
	Джак с облекчение видя, че Кори носи дрехите и обувките му. Най-отгоре върху купчинката стоеше пръчицата му.
	— А оставиха ли някакво съобщение?
	— Не, бързаха.
	Джак се огледа. Поляната беше достатъчно голяма, за да може Ембър да кацне.
	— Какво стана с портата? — попита Джак.
	— Нора я скри, нали? Не иска да ги последваме в Анун. Хм, аз и бездруго съм твърде уморен, за да вървя след тях — измърмори Камелин.
	Кори не отговори, но Джак знаеше, че Камелин е прав. Последния път, когато посети Каменния кръг, му казаха, че това е място на силна магия. За Нора е било лесно да скрие портата. Ако е искала и те да отидат, щеше да я остави видима и да ги покани.
	— Би ли сложила дрехите ми до големия камък? — помоли Джак. — Извини ни за секунда, докато се преобразя.
	Джак бързичко върна човешкия си облик и се облече. Макар да му харесваше да бъде гарван, много по-добре се чувстваше в собствената си кожа.
	— Аз отивам да спя, ще се видим по-късно — извика Камелин и полетя към имението Юел.
	Джак повървя с Кори до храстите, които заобикаляха полянката. Тя докосна едно от листата и преплетените клони се разделиха.
	— Благодаря — усмихна й се момчето.
	После храстите се събраха и Кори изчезна от погледа му.
	Джак не бързаше да стигне до имението. След цялото това вълнение му се искаше да остане за малко сам със себе си. Докато вървеше през тунела, мислите му препускаха. Припомняше си събитията от изминалите дни. Никой не би повярвал, че се е срещнал лице в лице с огромен огнедишащ дракон. Чудеше се и как ли вървят нещата в Анун. Дали Ембър ще успее да стопи леда? Дали ще събудят друидите? Щеше да се наложи да изчака Нора, за да научи какво се е случило.
	Докато вървеше между тисовете, Джак зърна дриади, които минаваха от дърво в дърво. Беше невероятен късметлия — това място наистина беше вълшебно.


	Щом стигна до къщата, Джак отиде право в библиотеката. Картата още беше на масата. Покрай цялото бързане не бе имал време да я разгледа подробно. Сега впери очи в нея и разпозна очертанията на хълмовете и Скалните зъбери. В полетата отстрани с красивия почерк на Нора беше записана информацията от Норис, Снук и Пайкрофт. Бяха отбелязани и множество тунели, перони и входове. Джак проследи пътя на влака от перона под Трона на дявола до дъното на Сребърната планина. Изходът от ямата с барбекюто не беше отбелязан. Нора щеше да го добави, когато се прибере. Искаше му се да бе видял накъде водят всички тунели, тръгващи от ямата. Входовете им имаха най-различни форми и размери. Два от тях стигаха до перони, а друг се изкачваше към голямата зала. Най-високият тунел обаче не отиваше нито нагоре, нито надолу, а стигаше по права линия до една врата. На нея Нора беше нарисувала свод, също като на Гласруенската порта, а отстрани беше написала: „Петата порта“. Джак бавно издиша. Това беше другият портал към Анун, който водеше право към Пещерите на вечния покой. Не приличаше на останалите портали. Нямаше два хамадриадни дъба отстрани, които да бележат мястото му. Джак се замисли защо тук изобщо има порта. Дори някой да стигне до пещерите, не би могъл да излезе от тях, докато Пазителят не се събуди и не стопи леда. Другите четири порти можеха да се местят, но тази — явно не. Джак се зачуди как ли се отваря. Надали беше много трудно, щом сприганите са успели да минат през нея и да откраднат кристалите. Порази го внезапна мисъл. Вместо да се мъчат да разтопят леда, Нора и Елан можеха да влязат в пещерите през петия портал. Щяха да върнат кристалите по местата им, да събудят Пазителя и друидите и да излязат през входа. Нямаше ли да е по-просто? Защо Нора и Елан не се бяха сетили за това?
	Много неща тревожеха мисълта му, но умората го надви. Отиде в стаята си и провери за съобщения в Книгата на сенките, но нямаше никакви новини. Къщата беше притихнала. Джак повика Камелин, но отговор не последва. Може би гарванът не беше минал по най-краткия път и още не се беше прибрал. Джак реши да се качи в гарванарника. Ако Камелин не е там, ще го изчака. Искаше да му разкаже какво е открил за петата порта.
	Първото, което видя, когато стигна до стълбата, беше голямата табела: „НЕ БЕЗПОКОЙТЕ!“. Джак я отмести и се качи в гарванарника. Усмихна се, като видя Камелин полегнал по гръб в кошчето си. Джак се отпусна на мекото си столче.
	— Още няма съобщение.
	— Ти не видя ли табелата?
	Джак предпочете да не обръща внимание на този въпрос.
	— Колко дълго ще останат там според теб?
	— Вероятно няколко часа. Сега искам да поспя. Ако ще стоиш тук, пази тишина. Това си е моят гарванарник.
	Джак тъкмо се канеше да му разкаже за картата, когато през отворения прозорец влетя Тимъри.
	— Нееее! — простена Камелин.
	— О, Джак, толкова се радвам, че си тук!
	Камелин се обърна демонстративно с гръб към двамата.
	— Всичко наред ли е? — попита Джак.
	— Не, не е! Мотли ме изпраща. Пита дали може да се качи по бръшляна и да влезе. Спешно е и трябва веднага да се види с теб.
	— Добре, да идва!
	— А може ли да ви напомня къде се намирате? Опитвам се да спя.
	Тимъри излетя, преди Камелин да успее да каже още нещо. Скоро на перваза се появи Мотли и направи няколко крачки напред-назад, преди да заговори:
	— Не знам как да ти го съобщя, но навсякъде претърсихме и не можахме да го намерим.
	— Кого?
	— Рагс. Случайно да си го виждал?
	— Беше до мен, когато внесохме опашния щит.
	— И Подж каза така, но оттогава насам никой не го е виждал. Ами ако е останал там? Всичко стана толкова бързо. Аз се притеснявах за новаците. Мислех си, че Нощните стражи могат сами да се грижат за себе си, а и нямах възможност да проверя дали всички са се качили на опашката, преди да излетим. Но ти би го видял, ако е останал там, нали?
	— Когато Ембър размаха крила, течението запрати всички ни в един от тунелите — изрече бавно Джак, като си припомняше случилото се. — Беше тъмно. Ако Рагс е бил съборен заедно с нас, не бихме го видели, а и поривът вероятно би го отнесъл още по-далеч, защото е по-лек.
	— Какво ще правим сега?
	— Казваш, че сте търсили навсякъде?
	— Навсякъде — потвърди и Тимъри. — Претърсихме Всяка педя земя между къщата и Побитите камъни.
	— Може да е паднал по пътя от пещерата до Побитите камъни — намеси се Камелин. — Ще повърви доста пеша, но до сутринта трябва да се прибере. Казах ви, че е Денят на лошите поличби — само неприятности се случват.
	— Не мисля, че е паднал от опашката на дракона — въздъхна Мотли. — Разпитах всички плъхове, но никой не го е виждал.
	— Трябва да се върнем — каза Джак.
	— Нееее! — изхленчи Камелин. — Няма да летя обратно тази вечер.
	— Сам знаеш, че ще го направиш — прекъсна го Джак. — Ако ти беше загазил, всички щяха да ти помогнат.
	Момчето погледна към прозореца. Започваше да се смрачава. Всички чакаха да каже нещо. Мотли се отпусна тежко на перваза.
	— Ами ако са го заловили и искат да го изядат?
	— Ако са го заловили, най-вероятно го разпитват, за да разберат какво става. Най-малкото ще държат да узнаят къде са се дянали плъховете и драконът, да не говорим за кристалите.
	Мотли замръзна на място.
	— Рагс никога няма да проговори и да ни предаде!
	— Сигурен съм, че е така. Да се надяваме, че е успял да се скрие някъде. Дали ще го намерим, преди сприганите да са го открили?
	— Не ме притесняват сприганите — отвърна Мотли, — а дрейгълът. Той вижда в тъмното и има много силно обоняние. Теб, например, те намери и се опита да те хване.
	Джак усети как отново го побиват тръпки.
	— Ще се сетят, че сме били ние, нали?
	— Не, разбира се — обади се Камелин. — Нали бяхме гарвани?
	— Аз не бях. Мотли е прав, дрейгълът със сигурност ме е видял.
	— Видял е само силуета ти, но не и лицето. Вероятно те е взел за по-едричка вещерка или боги.
	— Да се надяваме, защото не мога да вляза вътре като гарван. Ще се преобразим отвън, както преди, и ще ми трябва пръчицата.
	— Както и светлина — напомни Мотли, — за да виждаме в тунелите.
	— Ние ли? — изграчи удивено Камелин.
	— Аз също идвам с вас, това е мой дълг! — заяви Мотли. — Не мога да оставя свой страж на вражеска територия.
	— Бройте и мен! — изписка тъничко гласче от козината на Мотли.
	— О, не! Не и дорискът! — промърмори Камелин.
	Мотли изглеждаше леко смутен.
	— Той няма да заема място. Нямам нищо против да седи в козината ми.
	— Така ли?
	— Той ни помогна в търсенето и е много полезен, когато стане напечено. Освен това е гениален имитатор и майстор на дегизировката. Мисля да го взема в Нощните стражи.
	— Все едно! Правете, каквото знаете, аз не смятам да изляза от удобното си кошче. Ако искате да ви помогна, ще трябва да накарате кошчето ми да лети дотам.
	— Де да можех — рече Джак.
	— Успя да накараш лодката да преплава езерото, защо да не можеш да накараш кошчето ми да лети?
	— Това с лодката беше различно.
	— Защо?
	Всички гледаха към Джак.
	— Ами ако магията действа само известно време? А и какво ще каже Нора?
	Мотли скочи от перваза и се приближи към Джак.
	— Ако успееш да накараш кошчето да лети, всички можем да отидем.
	— Всички ли!? — отчая се Камелин.
	— И аз искам да помогна — обади се Тимъри. — Другите отидоха в Анун без мен, така че не виждам защо да не дойда с вас.
	Джак се концентрира и насочи пръчицата си към кошчето на Камелин. То се вдигна от пода и увисна във въздуха.
	— Лети! — заповяда Джак и описа дъга с пръчицата си.
	— Еха! — извика Камелин от кошчето, което направи широк кръг из гарванарника.
	Джак се наведе бързо, за да пропусне летящото кошче, което просвистя край ухото му.
	— О, Джак Бренин, ти си най-добрият! — писукаше Тимъри, летейки след кошчето.
	— Е, това си беше изненада и за мен — рече Джак. — Изобщо не мислех, че ще успея. Кошчето обаче няма да побере всички ни.
	— Ако донесеш моята пръчица, аз ще го уголемя — изграчи доволно Камелин.
	— А защо не ми кажеш заклинанието за уголемяване? — попита Джак.
	— Заклинанието си е мое и кошчето си е мое! — заяви твърдо гарванът.
	Всички погледи се насочиха към Джак.
	— Добре, да опитаме. Ще ти я донеса.
	Джак се завтече към хербориума. Сложи една табуретка до шкафа, за да стигне до най-високата му вратичка, и свали сребърната верижка от врата си. Насочи ключа към ключалката и той мигом доби необходимата форма. Пръчицата беше вътре, заедно с още много други предмети, затова Джак отново заключи шкафчето и върна ключа на врата си.
	По средата на стълбите се сети за картата. Ще е много хубаво да знаят точно къде отиват, но не искаше да взима картата на Нора. Затова реши да й направи копие. Заклинанието за брадавици съдържаше част от латинската дума за „създавам“ и той си помисли, че ако използва само нея и съсредоточи цялото си внимание върху картата, може и да се получи.
	— Крео! — изрече силно той.
	Отначало не стана нищо, но после от картата се надигна лист хартия и се приземи в нозете му. Беше точно копие на картата. Джак взе листа и тъкмо се канеше да излезе от библиотеката, когато от масата полетя още една карта. И още една, и още една…
	— СТОП! — изкрещя Джак и въздъхна с облекчение, когато картата спря да се възпроизвежда. Имаше още много да учи за магиите. Трябва да внимава много, когато насочва летящото кошче, за да не се случи някое нещастие. Джак мушна картата под мишница и хукна нагоре по стълбите. Когато стигна до гарванарника, вече беше останал без дъх. Камелин го чакаше развълнуван и грабна нетърпеливо пръчицата от ръцете му.
	— Всички назад! — нареди Камелин и насочи пръчицата си към кошчето.
	От връхчето й излетя мека жълтеникава светлина, която бързо се понесе към кошчето. Стените му започнаха да растат, а дъното — да се разширява. Джак беше впечатлен. Камелин направи много внимателно и много добре заклинанието.
	— Все още не е достатъчно голямо — каза Мотли.
	— Оставете ме на мира! Правя каквото мога.
	Гарванът насочи още веднъж пръчицата, но вместо меката жълта светлина този път от върха й излетяха оранжеви искри. Кошчето бързо удвои размера си, а след това се пръсна на части из целия гарванарник.
	— Опа! Същото стана и с кифличката при третото уголемяване — рече Камелин.
	— Опитай с моето кошче — предложи Джак. Камелин го погледна изненадано:
	— Но това беше твоето кошче.
	— Така ли? Добре, няма значение. Но ако не искаш да махаш с криле до Сребърната планина, задръж жълтеникавата светлина от пръчицата си и не прекъсвай заклинанието, докато кошчето не стане достатъчно голямо за всички ни.
	Камелин го послуша. Кошчето нарастваше бавно, обгърнато от меката светлина на пръчицата. Щом утрои размера си, Камелин свали пръчицата си.
	— Как ви се струва?
	— Идеално! — отвърна Джак. — Но как ще го измъкнем през прозореца?
	Камелин бързо се обърна и насочи пръчицата си към кръглото стъкло. Жълтата светлина в миг се разля по повърхността му и обгърна рамката.
	— О, божичко! — изписука Камелин, когато прозорецът се удвои.
	— Стига толкова! — извика Джак. — Вече можем да минем.
	Камелин се качи в кошчето, видимо доволен от себе си. Джак изчака всички други да влязат, след което се качи и той. Сега единственото, което оставаше, бе да стигнат живи и здрави до целта си. Знаеше, че е важно да използва правилната команда, за да не стане като с лодката, която едва не се разби. Той разгърна картата и огледа различните входове към центъра на Сребърната планина. Не му се искаше да минават отново през водопада. По-надолу май имаше удобно място за влизане. Оттам лесно щяха да стигнат до голямата зала и до тунела с всички врати.


>	18
>	Смаляващата се врата

	— Страхотно! — викна Камелин, докато кошчето бързо се отдалечаваше от Гласруен.
	Джак не беше толкова убеден. Като гарван не се страхуваше да лети, но сега, в човешки облик, беше различно. Той стискаше здраво стените на кошчето, но то застрашително се накланяше насам-натам във въздуха. Колчем погледнеше към земята, коремът му се свиваше. Другите като че ли се наслаждаваха на полета, но Джак нямаше търпение да стъпят на твърда земя.
	— Почти стигнахме! — каза Камелин и кимна към трите могили.
	— Дръжте се здраво! — извика Джак. — Не знам как ще се приземи това нещо.
	Кошчето изобщо не намали скоростта си. Дори Камелин доби тревожен вид, докато се носеха право към склона на Сребърната планина.
	— Ще се разбием!
	Кошчето неотклонно летеше към затворената врата.
	— Отвори вратата! — изцвърча уплашено Мотли.
	Джак насочи пръчицата си към склона. Нямаше време да намисли правилните думи и нареди просто: „Отвори се!“.
	За негова изненада вратата наистина се отвори, кошчето влетя вътре и затрополи по пода на тунела. Мяташе се силно насам-натам, а всеки път, когато се удареше в пода, всички подскачаха. В края на тунела най-после кошчето забави ход и се спря.
	— Не беше идеално, но поне стигнахме, при това два пъти по-бързо — отбеляза Камелин и скочи в тунела.
	Джак светна с върха на пръчицата си, разгъна картата и се опита да се ориентира къде се намират. Кошчето ги беше довело точно там, където беше посочил. Тунелът с вратите беше съвсем наблизо.
	— Трябва да сме много тихи — предупреди той. — А сега да намерим Рагс и да се измъкваме, преди някой да ни е усетил.
	Дорискът изскочи от козинката на Мотли и във въздуха се преобрази в прилепче.
	— Двамата с Тимъри ще избързаме напред и ще огледаме.
	— Ти не се отдалечавай! — заръча Джак на Мотли.
	На Сребърния хълм беше много тихо. Джак се надяваше, че обитателите й спят. Спряха в края на тунела с вратите. Джак се взря в тъмнината и видя Тимъри, който пърхаше около една врата. Дорискът не се виждаше никъде. Джак даде знак на всички да го последват и тръгна на пръсти по коридора. Тимъри продължи напред от врата на врата, а когато го настигнаха, се беше спрял пред най-голямата. От ключалката изпълзя малък бръмбар.
	— Вашият плъх е вътре в една клетка, която виси от тавана. В стаята няма никой друг, освен него — докладва дорискът, като отново се превърна в прилепче и се присъедини към Тимъри.
	Джак му кимна за благодарност и натисна дръжката, но вратата беше заключена. Преди да свали верижката си, той се огледа, за да се увери, че никой не ги наблюдава. Ключът затрепери между пръстите му и по метала заиграха искри. Джак го завъртя в ключалката, после открехна леко вратата. В стаята всичко беше с нормални човешки размери. Масата, бюрото и столът бяха твърде големи, за което и да е боги или сприган. Тук явно живееше или дрейгълът, или Велиндур. Над бюрото висеше малка желязна клетка, а в нея беше затворен Рагс. Като ги видя, той се изправи и им замаха радостно. Джак затвори тихо вратата и увеличи светлината от върха на пръчицата си. Мотли се изкатери бързо по един стол върху масата и се надигна на задни крачета, опитвайки се да достигне дъното на клетката.
	— Ще те извадим оттук за нула време! — увери той Рагс.
	— Добре ли си? — попита Джак.
	— Да, с изключение на една цицина на главата. Сам съм си виновен, че останах тук. Не бях достатъчно бърз и не успях да се хвана за опашката на дракона. Паднах, а вятърът ме отнесе по един от тунелите. Паднах толкова силно, че си ударих главата в скалата и изгубих съзнание. Следващият ми спомен е как дрейгълът стои над мен. Когато ме хвана, си помислих, че ще ме изяде, но той ме донесе тук, за да ме разпитва. А пък Големият ме затвори в клетката. Поговориха си, после излязоха и оттогава никой не е идвал. Когато чух завъртането на ключа, си помислих, че са те. Как ме открихте?
	— Екипна работа — отвърна Джак. — Чу ли ги за какво си говорят?
	Рагс седна и заразказва бързо:
	— Отидоха да помогнат на сприганите, които търсели два бухала, някакви зелени птици и един грозен таласъм.
	Камелин сви крила и се изкиска:
	— Грозният таласъм трябва да си ти, Джак. Казах ти, не са познали, че си човек!
	Джак не му обърна внимание, а отключи клетката и протегна ръката си към плъхчето, за да се качи на рамото му. Камелин се заоглежда наоколо.
	— Разбра ли нещо друго? — попита Джак.
	— Всички вещерки са били разпитани — продължи Рагс. — Заключени са в голямата зала и не са никак доволни. Пайкрофт и двата заспали спригана също са там. Дрейгълът смята, че двете вещерки, които е срещнал в коридора, са се опитвали да изкръшкат, а сприганите са бесни, че кристалите им са изчезнали, особено сега, като нямат вече и свещи. Дрейгълът каза, че е накарал сприганите да направят факли, които ще запалят от огъня в голямата зала. Мисля, че натам се запътиха и двамата с Големия. Последното, което чух, беше как Големият се зарича, че ще разнищи тая работа докрай. Каза, че ще разбере и какво е станало с дракона.
	— По-добре да вървим — каза Джак. — Не ми се ще да се върнат и да ни заварят тук.
	Джак се огледа и видя перата на Камелин да стърчат от един шкаф.
	— Готов ли си?
	— Ела да погледнеш. Тук има още един кристал, много голям. Дали да не го вземем? — рече Камелин, като се измъкна от шкафа.
	Джак се приближи и взе кристала. Беше значително по-голям и тежък от другите и не светеше, а искреше на светлината.
	— Този е различен, не е лампа — каза Джак, като го вдигна, така че всички да го видят.
	— На мен ми прилича на ключа във формата на диамант, който отключва Пещерите на вечния покой — обади се Тимъри. — Помниш ли, че го видяхме, когато ходихме да ги разгледаме?
	— Но какво прави тук тогава? — зачуди се Джак. — Може би трябва да намерим петата порта и да идем до Пещерите на вечния покой. Няма какво да губим. Ако Ембър не може да стопи леда, а това е ключът, ще успеем да пуснем всички да влязат в пещерите.
	— А може би е по-добре да се прибираме вкъщи, а? — намуси се Камелин.
	Джак погледна другите, без да обръща внимание на забележката на гарвана.
	— Струва си да се опитаме — заяви Мотли. Джак разгърна картата на масата и проследи с пръст маршрута.
	— Ние сме тук, а трябва да стигнем до мястото, където беше окована Ембър. Към портата води най-високият тунел. Лесно ще го открием.
	— Готови ли сте, момчета? — попита Мотли.
	— Не — отвърна Камелин. — Дойдохме да спасим Рагс. Защо просто не вземем диаманта и не оставим Нора да реши какво ще прави с него? Аз преживях достатъчно вълнения за една вечер.
	— Да гласуваме! — предложи Тимъри, който пърхаше около главата на Джак.
	— Добра идея — съгласи се Мотли. — Който е „за“ търсенето на петата порта, да каже „ай“.
	— Ай! — отвърнаха в хор Джак, Тимъри, дорискът, Мотли и Рагс.
	— Мнозинството печели — обърна се Мотли към Камелин. — Не се коси, ще сме се прибрали вкъщи, преди да си се усетил. Това е едно съвсем малко отклонение.
	Джак открехна вратата и надникна навън. Тунелът беше все така пуст. Бързо се върнаха в кошчето и след като се качиха в него, Джак отвори картата и сложи пръст върху сводестата врата, нарисувана от Нора.
	— Заведи ни дотам! — заповяда той. Кошчето леко се полюшна и за миг увисна във въздуха, след което се понесе бързо през тунелите.


	Щом наближиха входа на голямата зала, двойните врати се отвориха. Джак зърна голяма група спригани с по една горяща факла в ръка. Когато кошчето просвистя край тях, пламъците на факлите се разлюляха силно и изригнаха облаци дим. Всички се разкашляха. Дрейгълът, който водеше групата, изви глава нагоре и ги стрелна с огнените си червени очи.
	— Нашественици! — изкрещя той и нададе оглушителния си стържещ писък.
	Цялата планина се изпълни с трополенето на тичащи спригани.
	Джак виждаше пламъците на факлите точно зад гърбовете им. Всеки път, когато дрейгълът зърнеше летящия кош, пищеше стържещо и пронизително, а отвратителният звук ехтеше навсякъде.
	— Настигат ни! — извика дорискът.
	Главата на Джак беше празна, постоянното люлеене на кошчето не му позволяваше да се концентрира. Нора щеше да знае какво да правят, но не беше тук. Изведнъж Камелин насочи пръчицата си към дрейгъла и от върха й полетя ярка оранжева светлина, която го уцели право в гърдите. Не го забави, но го направи значително по-голям. Джак се обърна към Камелин и го видя как стисва още по-здраво пръчицата в клюна си. Към бухалоподобното същество полетя втора мълния на уголемяващото заклинание.
	— Стига толкова — извика Джак. — Стига! Вече е твърде голям, за да се движи!
	Всички в кошчето нададоха радостни възгласи. Огромното тяло на дрейгъла се беше заклещило в тунела и никой сприган не можеше да мине покрай него.
	Джак потупа Камелин по гърба.
	— Не знаех, че си взел пръчицата си, но се радвам, че си го направил. Ти ни спаси. Твоето заклинание за уголемяване свърши чудесна работа.
	Камелин наду перата на гърдите си.
	— Мислиш ли, че сега Нора ще ми я върне… завинаги?
	— Убеден съм. Само че първо трябва да се измъкнем оттук.
	Кошчето внезапно се наклони и Джак едва не падна, когато завиха към ямата за барбекю. Огромната верига и отворените катинари още лежаха на мястото, където Ембър ги беше отърсила от краката си. Кошчето направи още един рязък завой наляво към входа на високия тунел.
	— Това е! — каза Джак. — Петата порта е в края на този тунел.
	Джак вдигна пръчицата си и тя засвети по-ярко. Намираха се във висок проход с причудливи знаци, изсечени по стените — тесни спирали, кръгове и преплитащи се фигури. Сигурен беше, че са на прав път. Джак бе виждал същите рисунки по сградите в Анун. Кошчето забави ход и се приземи върху мекия под. Джак насочи светлинката към дъното на тунела, като очакваше да види две сводести врати, но там нямаше нищо. Той се взря в скалата, но и помен нямаше от врата.
	— Сбъркали сме пътя — измърмори Камелин.
	— Това е тунелът — отвърна Джак. — Видя ли гравюрите?
	Джак се приближи до скалата и прокара ръце по нея. Нямаше никакви цепнатини и пролуки.
	— Опитай с магия — предложи Тимъри. — Както отвори другата врата.
	Джак насочи пръчицата си към скалата:
	— Отвори се!
	Нищо не помръдна.
	— Това е смаляваща се врата — развълнувано каза дорискът. — Намираме се на точното място. Тази врата е направена от друиди.
	— Коя врата? Никаква врата не виждам — възрази Камелин.
	— Защото е толкова малка, че почти не се вижда — обясни дорискът. — Би трябвало да е тук, но сприганите са влизали и излизали много пъти, докато са събирали кристалите. Всеки път, когато са минавали, тя е ставала все по-малка, така правят смаляващите се врати. Затова сега е толкова мъничка, че от нея не е останало почти нищо.
	— Глупости! — промърмори Камелин.
	— Прави се нарочно — продължи дорискът, — за да могат друидите да разберат дали някой е минавал през вратата. Но не са очаквали това да бъдат спригани. Имали са късмет, че са влезли и излезли. Ако човек влезе без разрешение, вратата веднага би му отрязала пътя за изход.
	— Това е много интересно, но изобщо не ни помага да влезем — каза Камелин.
	— Е, поне опитахме — рече Джак и се качи в кошчето.
	Мотли подуши стената.
	— Какво е това? — попита той дориска.
	— Ей богу! Това е ключалка. Ела и виж, Джак! Съвсем мъничка е.
	Джак легна на земята, за да види черното петънце, което Мотли беше открил.
	— Твърде е малка за ключалка. По-скоро е някаква неравност в скалата.
	Чу се „пук!“ и дорискът изчезна. Джак присви очи и съгледа чифт миниатюрни очилца върху главата на най-малката мушица, която някога бе виждал. Тя кацна на скалата и се отправи към дупчицата. Никой не продума, когато изчезна от погледите им. После отново се появи, преобрази се в прилепче и заговори бързо и развълнувано:
	— Използвай ключа, Джак! Ключалка е! Минах през нея, това е смаляваща се врата. От другата страна има голяма пещера.
	Джак свали верижката и насочи малкото ключе към още по-малката ключалка. Пръстите му изтръпнаха и ключът се смали до размера на карфичка. Когато го завъртя, двете прилепчета възбудено запърхаха около главата му:
	— Виж, Джак! Виж вратите! — изписука Тимъри.
	Джак направи крачка назад и с удивление откри, че пред тях започва да се появява сводеста врата. Беше почти същата като Гласруенската. Скалата се раздвижи и избледня, а на нейно място се появиха резбовани дървени врати. Те се разделиха в средата и бавно се разтвориха. Пещерата, която се разкри пред очите им, изглеждаше тъмна и празна. Лъхна ги студ. Джак насочи пръчицата си към най-тъмното място. Пред очите му се разкриха ниши, във всяка от които лежеше неподвижно тяло на древен друид.
	— Успяхме — развълнувано каза той. — Отворихме Петата порта. Стигнахме до Пещерите на вечния покой.
	— Мъртви ли са? — попита шепнешком Мотли.
	— Надявам се, че не са. Но тук е много студено.
	Докато прекосяваха пещерата, Джак потрепери. Единственият звук, който чуваше, бяха собствените им стъпки по пода. Тимъри и дорискът полетяха напред и скоро изчезнаха в тъмнината. Джак тъкмо започваше да губи кураж, когато чу гласа на Тимъри:
	— Побързай, Джак! Ела да видиш! Момчето имаше чувството, че сърцето му ще изскочи. Спусна се към Тимъри. В дъното на пещерата, между две колони, се откри по-малка зала. Върху пода струеше светлина, която се процеждаше през огромна ледена стена, която закриваше входа й. До нея се виждаше празното място, на което някога бе стоял диамантеният ключ.
	— Вижте! — извика Джак. — Тимъри беше прав, това е ключът!
	От другата страна на ледената завеса се движеха някакви сенки. Джак изтича натам. Нора, Гуилам и Елан слизаха надолу по пътеката. Джак заудря по леда и се развика, но те не го чуваха.
	— Обърнете се! — изкрещя Джак и съсредоточи цялата си енергия върху трите фигури.
	Внезапно Нора спря и се обърна. Джак се усмихна, като видя изненаданото й лице, и вдигна огромния диамант в ръце.
	— Вижте какво намерихме! — извика той, колкото му глас държеше.
	— Благодаря — каза някакъв глас зад гърба му и огромна сила изтръгна пръчицата и диаманта от ръцете му. — Аз ще се погрижа.
	Джак се обърна.
	— Велиндур!


>	19
>	Магията на кристала

	Времето сякаш спря, а радостта на Джак премина в смъртен ужас. Знаеше, че е безсилен пред Велиндур. Нямаше къде да избяга. Велиндур се разсмя и Джак настръхна от гласа му, който отекна в пещерата.
	— Ето че се срещаме отново! Един гарван и едно безполезно момче.
	Джак отчаяно се огледа. Пещерата беше студена и безмълвна. Велиндур махна с ръка.
	— Тук няма кой да ти помогне. Ако тези друиди още не са мъртви, то скоро ще бъдат.
	— Камелин, направи заклинанието си! — извика Джак.
	— Не мисля, че може да те чуе. Сърцето на Джак се сви.
	Велиндур извади пръчицата на Камелин.
	— Гарванът не може да ти помогне вече — изкиска се той и кимна към скалата.
	Джак се взря в тъмнината. Тялото на Камелин лежеше безжизнено на пода. Джак събра всичкия си кураж и направи две крачки напред. Велиндур отново се закикоти.
	— Казах им, че ще се върна. Те ме подцениха. Ще съжаляват, че ме прогониха от Анун.
	Джак направи още две крачки към Камелин, но внезапно спря. Откъм вратата се чу силно цвъртене. Мотли и Рагс захапаха краката на Велиндур, а Тимъри и дорискът закръжаха около главата му.
	— Не! — изкрещя Джак, когато Велиндур изрита плъхчетата и удари двете малки прилепчета с опакото на ръката си. — Не! — изхлипа той, като видя как приятелите му падат безжизнени на пода.
	Велиндур заобиколи момчето и застана пред ледената завеса. Засмя се гръмогласно и вдигна диамантения ключ, така че всички от другата страна да го видят. Сърцето на Джак се сви.
	— Дойде мигът на разплатата! — изрева Велиндур и хвърли диаманта с всичка сила към стената. Той се пръсна на хиляди късчета. Джак се наведе и покри главата си с ръце, за да се предпази от дъжда от парченца. Доплака му се, като видя какво направи Велиндур. Никой вече нямаше да може да възстанови диамантения ключ.
	Велиндур разпери ръце.
	— Това е моето отмъщение! — изкрещя той и се спусна към Джак. — Никой от вас няма да си тръгне жив оттук!
	Джак отскочи настрани, мушна се под ръката му и се завтече към Камелин.
	— Събуди се! — извика той и разтърси отпуснатото тяло на гарвана.
	Камелин не помръдна. Джак настръхна от злобния смях на Велиндур. Изправи се и бавно се обърна с лице към него. Страхът му беше изместен от тревога за Камелин и за приятелите му. Виждаше Нора, Гуилам и Елан от другата страна на ледената стена. По лицата им разбра, че не могат да му помогнат. Момчето инстинктивно стисна златния жълъд на шията си и с цялото си сърце поиска Велиндур да изчезне.
	Изведнъж в гърба го блъсна силен вятър. Той се олюля, но следващият порив го събори и го запрати към стената. Някаква невидима сила го прикова намясто. С удивление видя как Велиндур губи равновесие и се вдига бавно във въздуха.
	— НЕ! СПРИ! — запищя Велиндур, завъртайки се около себе си.
	Джак притаи дъх. Велиндур се въртеше все по-бързо и бързо, докато очертанията на тялото му се размазаха.
	— Какво става? — размърда се Камелин. — Какво направи?
	— Не знам. Не знам дали бях аз. Пожелах Велиндур да изчезне и тогава се появи тази вихрушка. Може би е била Нора или Елан. Ти добре ли си?
	Джак не успя да чуе отговора на Камелин, защото тътенът от вихрушката се усили и изпълни цялата пещера. Велиндур не спираше да крещи. Джак понечи да запуши ушите си, но не можа да помръдне. Появи се облак дим и вихърът изведнъж изчезна. Тялото на Джак се отпусна. Той се свлече покрай стената и падна върху Камелин. Когато вдигна поглед, Велиндур вече го нямаше, а пръчицата му лежеше на пода до тази на Камелин.
	— Къде отиде онзи злодей?
	— Не знам и не ми пука — отвърна Камелин, — той ми открадна пръчицата! А сега би ли станал от мен?
	— Той взе и моята, но не ги е отнесъл със себе си. Ето ги на пода.
	Джак отиде да вземе пръчиците, като внимаваше да не стъпи на някое парче кристал.
	— Какво е това по пода? — попита гарванът.
	— Това са парчетата от диамантения ключ. Велиндур го строши, преди да изчезне. Провалихме се и сега друидите никога няма да бъдат събудени.
	В този момент чу тихо скимтене.
	— Какво е това?
	Огледаха се откъде идва звукът. Рагс лежеше свит на пода. Джак изтича при него.
	— Какво има?
	Момчето коленичи и повдигна главата на плъхчето. Тимъри и дорискът долетяха отнякъде, а Мотли дотича, следван от Камелин. Рагс заскимтя още по-силно.
	— Свършено е с мен, свършено. Прегазиха ме… Джак видя локвичка кръв под телцето му.
	— Мръдни назад — каза Мотли, — искам да погледна.
	Джак го послуша.
	Рагс простенваше тихичко, докато Мотли ровеше в козината му, за да го прегледа.
	— Няма нищо счупено. В гърба ти се е забило парченце от кристала. Щом го извадим, ще се оправиш. Ела да ми помогнеш, Джак!
	Рагс отново изскимтя. Очевидно го болеше. Джак погледна към входа на пещерата. Нора, Елан и Гуилам бяха притиснали лица в ледената завеса, опитвайки се да видят какво става вътре.
	— Сомнус! — каза Джак, като насочи пръчицата си към Рагс.
	Заклинанието подейства незабавно. Старият корабен плъх се отпусна тежко и потъна в дълбок сън. Мотли и Джак внимателно извадиха парченцето от гърба му. Джак го вдигна към светлината. Тъкмо е канеше да го хвърли, когато чу тихо звънтене. Отломките от диаманта започнаха да се вдигат от земята. Парченцето в ръката му се изтръгна и полетя към другите. Всички се завихриха във въздуха във въртящо се кълбо, което постепенно се смаляваше. Изведнъж ярка светлина изпълни пещерата. Когато светлината угасна, кристалният ключ лежеше цял на земята.
	— Ти ли го направи? — попита Камелин.
	— Не, не бях аз. Само си стана. Нямам никаква представа какво става.
	— Аз имам — каза един глас от тъмнината.
	Джак се стегна, очаквайки да види Велиндур. Взе кристала и го притисна към гърдите си, преди да се обърне по посока на гласа.
	— Не е необходимо.
	В светлината към него пристъпи непознат старец.
	— Нека се представя. Аз съм Мортарн, Пазителят на Пещерите на Вечния покой и Кристалния ключ.
	Старецът се поклони ниско и протегна ръка към Джак.
	— Ако бъдеш така добър и ми дадеш ключа, мога да го върна на мястото му и да пусне другите.
	— Мислех, че всички спите и никой не може да ви събуди — продума Джак.
	— Другите още спят. Аз обаче се събудих благодарение на връщането на кристалния ключ. Бих ти помогнал и по-рано, но не можех. Почувствах присъствието на кристала още щом минахте през петата порта, но бе нужно време, за да се върнат силите ми.
	Джак подаде кристала на Мортарн. Старецът се приближи до входа, постави внимателно диаманта на празното място и го завъртя бавно три пъти. После вдигна ръце и запя. Когато свърши, се обърна към Джак.
	— Съвсем скоро входът ще се отвори. Всички обърнаха очи към леда, който бързо се топеше.
	След миг Нора, Елан и Гуилам се втурнаха в пещерата.
	— Толкова се притеснихме! — извика Нора. — Какво стана?
	— Намерихме кристала в стаята на Велиндур и влязохме през петата порта — обясни Джак.
	— Тя се оказа друидска смаляваща се врата — добави дорискът, — но Джак я отвори с ключа си.
	— Същият ключ? — ахна Нора. — Вълшебният?
	Джак кимна.
	— А какво стана с Велиндур? — попита Елан.
	— Не знам. Аз хванах жълъда, пожелах той да изчезне и така стана.
	Мортарн се приближи до Джак и сложи ръце на раменете му.
	— Мисля, че изчезването на Велиндур се дължи на магията на кристала. Тя е най-силната от всички магии — има свой собствен живот и не може да бъде управлявана от никого. Аз прекарах целия си живот в тези пещери и все още не разбирам как действа. Тя сама избира. Кристалите винаги са давали покой и убежище на всеки, дошъл в пещерите. Сега, когато ги няма, се боя, че онези, които са избрали да почиват тук, никога няма да се събудят. Аз се провалих като Пазител, не вие.
	Мортарн приседна на една издатина и отпусна глава на ръцете си.
	— Не си виновен — обади се Елан. — Велиндур е разбрал за портата.
	— Той е накарал едно боги и сприганите да откраднат кристалите — добави Джак. — Те надали изобщо са разбрали, че са влезли в Анун.
	— Не биха ги взели, ако знаеха — подкрепи го Нора. — Велиндур сигурно им е казал, че всеки може да си вземе от кристалите.
	— Какво ще правим сега? — обърна се Мортарн към Гуилам.
	— Не се тревожи, не всичко е изгубено. Шум от пляскащи крила накара всички да се обърнат към входа на пещерата. Вътре влетяха трите драконетчета, всяко от които носеше по една издута торбичка. Оставиха ги внимателно в нозете на Мортарн.
	— Погледни вътре, стари приятелю — подкани го Гуилам.
	Мортарн отвори една от торбичките. От нея засия топла светлина.
	— Кристалите! — извика той. — Но… как?
	— Дълга история, но благодарение на една стара легенда за Виещата планина, на няколко изгубени драконетчета и на голяма смелост кристалите бяха спасени — отговори с усмивка Нора.
	— Мисля, че е време да ги върнем по местата им, какво ще кажете? — рече Гуилам.
	Нора отвори другите две торбички и отстъпи назад.
	— Имате ли нужда от помощ? — попита Джак.
	Гуилам се засмя.
	— Не, благодаря. Няма да отнеме много време. Дръпнете се назад.
	Той насочи жезъла си към торбичките и от тях заструя бяла светлина. Кристалите се надигнаха, увиснаха за миг във въздуха, след това всеки зае мястото си на стената. Скоро цялата пещера се преобрази и се изпълни с мека светлина.
	— Величествено! — възхити се Мотли, докато се оглеждаше.
	— Наистина удивително — призна дорискът, който пърхаше из залата.
	— Мисля, че е време да оставим Мортарн да свърши работата си на спокойствие — подсети ги Нора.
	— Да се върнем в двореца! — предложи Елан.
	— Дворец ли? — сънено се обади Рагс. — Къде съм?
	— Рагс! — извика Джак и се спусна към малкото плъхче. — Добре ли си?
	— Кракът ме боли.
	Нора се приближи и го прегледа.
	— Трябва да сложим нещо на крачето, за да не го боли и да зарасне бързо.
	Тя вдигна нежно плъхчето и го залюля в ръцете си.
	Докато всички се суетяха около Рагс, Джак се приближи до Мортарн.
	— Какво според вас направи магията на кристала с Велиндур?
	— Магията на кристала никога не унищожава, тя само защитава и дарява живот.
	— Значи Велиндур не е мъртъв? — изграчи Камелин, като се заклатушка към тях.
	— О, не, не е мъртъв, но магията може да го е отнесла къде ли не.
	Джак не се зарадва на тази новина. Мислеше си, че с Велиндур е свършено веднъж завинаги. Сега поне се надяваше магията да го е пренесла някъде много далеч. Не искаше повече да го вижда.
	— Време е да вървим — обърна се Елан към Камелин и драконетите. — Вие летете напред и съобщете на всички, че идваме.
	— И аз ще дойда с вас! — изписука Тимъри. Щом излезе от входа, Нора го превърна в красиво колибри.
	— Чакайте ме! — извика дорискът и също се превърна в колибри, само че с очилца.
	Елан се наведе и протегна ръка, за да може Мотли да се покатери по нея. Той се настани гордо на рамото й и всички се сбогуваха с Мортарн. Нора се приближи до Джак и протегна ръка:
	— Мисля засега аз да пазя пръчицата на Камелин.
	Джак я сложи в дланта й. Нора и Гуилам се запътиха към двореца. Елан застана на входа до Джак. Момчето се обърна да погледне за последно пещерата. Двамата помахаха на Мортарн и последваха Нора и Гуилам по пътеката.
	— Значи Ембър не успя да стопи леда?
	— Не, опита се, но както сам видя, магията на кристала е много силна.
	Джак се прозя.
	— Биваше си я тази нощ. Радвам се, че сутринта не трябва да ставам за училище.
	— Преди да се приберете, ще отпразнуваме победата.
	— Имаш предвид, че ти няма да дойдеш с нас?
	— Скоро и аз ще се върна, но засега оставам тук. Уинвър и Хеста много ще се зарадват да ви видят.
	— Мислиш ли, че Нора ще се ядоса, задето дадох пръчицата на Камелин? — попита той Елан. — Без неговата помощ нямаше да можем да спасим Рагс, нито да намерим кристалния ключ!
	— Убедена съм, че когато й обясниш, няма да има нищо против. Пък и доколкото разбрах, Камелин е научил само едно заклинание.
	— Да, но то ни беше много полезно тази нощ. Джак зърна в далечината върховете на четирите стъклени кули.
	— Стъкленият дворец също ли е кристална магия?
	— Не знам — призна Елан. — Възможно е да е направен от същите кристали. Дори не си спомням времето, когато го е нямало. Можеш да погледнеш в библиотеката. Всичко, което някога е писано за Анун, е там.
	— Може би следващия път. Малко съм уморен сега.
	— Почти стигнахме. След като си починете, ще празнуваме.
	Джак се усмихна. Не бе очаквал толкова скоро да се върне в Анун.
	Стигнаха до селото на друидите. Гуилам ги чакаше, подпрян на жезъла си, до отворената врата на дома си.
	— Изглеждаш уморен, Джак. Защо не поспиш малко? Ще те събудя, когато стане време да тръгваме.
	Джак погледна към Елан.
	— Добре, ще се видим после.
	Джак влезе в къщата и отиде в стаята, където отседнаха с Камелин предния път. Щом отвори вратата, чу хъркане. На сламеника спеше Камелин. Не се събуди дори когато Джак се строполи до него. В мига, в който главата му докосна възглавницата, Джак също потъна в дълбок сън.


	Джак чу някой да го вика. Опита се да отвори очи, но сънят пак го отнесе. Вратата се отвори:
	— Събуждай се, сънливко! Всички ни чакат на поляната.
	Джак присви очи срещу светлината, която струеше през прозореца, и видя Гуилам.
	— Къде е Камелин?
	— Уинвър и Хеста дойдоха да го вземат. Нора искаше да се види с него — май във връзка с пръчицата.
	— Аз съм виновен за пръчицата! Трябва да ида да й обясня как е Рагс.
	— Нора превърза раната му. Ще се оправи, но куцането може да му остане за цял живот. Не изглеждаше особено доволен, когато тя го посъветва да се оттегли от Нощните стражи. Нора предложи на Рагс да поеме охраната на хербориума. Убеден съм, че ще му хареса да не обикаля из горите по цяла нощ. Хайде сега, размърдай се!


	Джак и Гуилам продължиха да бъбрят по пътя към поляната. Около Монолита бяха наредени маси и столове, а до големия камък стояха множество хора и разговаряха. Джак не познаваше високите мъже в пелерини, които бавно им кимнаха с глава.
	— Трябва да се гордееш, Джак — каза Гуилам. — Без твоята помощ те нямаше да оживеят.
	— Това друидите от Пещерите на вечния покой ли са?
	— Да, това са тези, които избраха да се събудят и да помогнат на кралицата. Чака ни много работа, за да стане страната ни отново щастливото място, което беше.
	— Къде са Камелин и останалите? — огледа се Джак.
	— Скоро ще дойдат. Видя ли кой е там горе?
	Гуилам кимна към трите възвишения в задната част на амфитеатъра. На билото на средното седеше Ембър. Големият й извит сребърен рог блестеше на слънцето, а червените й люспи проблясваха като лъскава кожа. Тя вдигна предната си лапа и Джак видя, че ноктите й също са лъснати. Изглеждаше наистина великолепно.
	— Дали е щастлива? — попита Джак.
	— Убеден съм! Тук ще бъде в безопасност, а и в планините има много пещери, където може да създаде свой дом. Ще се погрижим да се чувства добре.
	Джак се усмихна и й помаха, но Ембър беше обърнала глава към двореца.
	— Кралицата! — извика някой.
	Джак се изправи на пръсти, но не видя нищо, докато тълпата не се раздели. Всички се поклоняха, когато процесията минаваше покрай тях. Най-отпред вървеше Корагуенелан със сребърната корона с трите луни, която Джак бе виждал и преди. Полите на дългата й зелена рокля се влачеха по земята. Пръчицата й беше прибрана под сребърно коланче, а везаната й бяла пелерина се полюшваше на вятъра и сребърните нишки искряха на слънцето. Уинвър и Хеста седяха гордо на раменете й. Тълпата отново се поклони, Джак също. След кралицата вървяха дванадесет души с качулки. Когато стигнаха до Гуилам, първите двама спряха и той застана пред тях.
	— Ела, Джак, трябва да вървиш до мен пред Свещения съвет.
	Джак пристъпи напред и заедно последваха кралицата към една дълга маса. Нора ги чакаше с двете плъхчета на раменете си. Когато Корагуенелан се настани на красив резбован стол начело на масата, пред очите им избухна феерия от цветове — две колибри и три драконетчета се стрелкаха във всички посоки. Многоцветните им люспи и перца сменяха багрите си, докосвани от слънчевите лъчи. Всички заръкопляскаха. Кралицата даде знак на хората да седнат.
	— Нека веселието започне! — обяви тя. Между масите тръгна разказвач, който припомни легендата за Виещата планина. Когато стигна до края, Рагс се изправи, подпрян на бастунче, и разказа на всички за приключенията им в Сребърната планина. Когато стигна до ролята на Ембър Сребророгата, той посочи красивия дракон, полегнал на билото на хълма. Всички заръкопляскаха. Мощният й рев обаче ги накара да замълчат. Тя разтвори крила и се спусна към тях. Издиша огнен пламък към барбекюто и въглищата мигом се запалиха. Джак никога не бе виждал такава изумителна гледка. Беше усетил как Ембър излита от ямата в Сребърната пещера, но там беше тъмно и тя беше невидима. Крилата й хвърлиха сянка върху цялата поляна. Всички хванаха чашите и чиниите си, за да не ги отнесе вятърът. Ембър направи едно кръгче и отлетя към планините. Настъпи мълчание. Хората гледаха след нея, докато не изчезна съвсем.
	— Сега е мой ред — рече Камелин и полетя.
	Той изпълни най-сложните номера, които знаеше — пикира, въртя се, прави тройни салта и летя по гръб. Трите драконетчета също се включиха и издухваха огнени обръчи, през които да премине гарванът. Тълпата въодушевено ръкопляскаше.
	След като всички хапнаха добре и се наприказваха за приключенията си, Нора се изправи и обяви, че е време да тръгват.
	— О, не! Нека поостанем още малко! — помоли Камелин.
	— Боя се, че не. Дядото на Джак ще се тревожи за него, ако дойде да го търси в имението Юел и не го намери. Освен това трябва да огледам един гарванарник.
	Камелин погледна към Джак.
	— Претърпяхме инцидент с едно от кошчетата и нямахме време да почистим — обясни Джак. — Много бързахме снощи.
	Нора не отговори, но момчето забеляза, че двете с Корагуенелан се усмихват.
	— Мисля, че това е твое… — рече Гуилам, като извади гарванското кошче на Камелин изпод масата.
	— О, чудесно! Сега няма да се наложи да летим на обратно. Можем да се возим в кошчето.
	— Не мисля — възрази Нора, като насочи пръчицата си към него. То се смали до размера на малка чинийка. — Така по-лесно ще го занесеш до къщи.
	Камелин направи физиономия, но нищо не каза.
	Джак изведнъж се сети за ключа на Нора. Свали го от верижката си и й го подаде.
	— Този ключ не е мой, Джак. Той е твой.
	— Но аз го намерих в чекмеджето в хербориума.
	Камелин се намръщи.
	— И през цялото време е бил у теб?
	— Да — потвърди Нора, — и добре е направил, че не го е използвал, за каквото не трябва.
	— Не разбирам — каза Джак. — Това е вълшебен ключ. Свива се и се разширява според ключалката.
	— Не е ключът — отвърна Нора. — Ти го караш да променя формата си. Магията идва от теб.
	— О, божичко! — изписука Тимъри. — Джак може да прави истински магии!
	Камелин изпуфтя.
	— Как така? — не разбираше Джак.
	— Силата на Анун е в теб — обясни Гуилам. — И с всяко твое идване тук тя става все по-голяма. Ще дойде време, когато изобщо няма да имаш нужда от пръчица.
	Джак беше смаян. Не знаеше какво да каже. Искаше му се да научи повече, но сега не беше подходящият момент. Гуилам се приближи до неколцина мъже с качулки, които стояха край пътеката, водеща към Западния портал. Корагуенелан им благодари за всичко, което бяха направили.
	Всички им помахаха, когато тръгнаха по пътеката.
	— Ще се приберем за нула време — увери ги Нора.
	— Да-да! — измърмори Камелин. — Щяхме да стигнем два пъти по-бързо, ако не беше смалила кошчето ми.


	Когато стигнаха до имението Юел, Нора отиде право в хербориума, за да настани удобно Рагс.
	— Да не изчезнеш нанякъде — предупреди тя Камелин. — Не забравяй, че те чака проверка на гарванарника.
	Камелин литна нагоре, а Нора и Джак се качиха по стълбите. Когато стигнаха, Джак зяпна от изненада. Подът беше безупречно чист. Никъде не се виждаше и едно парче от кошчето. Камелин кацна на перваза. И неговият клюн висеше отворен.
	— Как успя да подредиш? — попита Нора.
	— Ние помогнахме! — изписука Фъргъс и двамата с Бери застанаха до Камелин.
	— Това беше най-малкото, което можехме да направим, след като ти отиде да спасяваш Рагс — додаде Бери.
	Джак се усмихна.
	— Какво е станало с прозореца? Камелин пристъпи неспокойно от крак на крак.
	— Ако не го бях уголемил, нямаше да можем да излетим с кошчето през него.
	Нора насочи пръчицата си към прозореца и върна предишните му размери.
	— Така е по-добре. Вече всичко си е нормално.
	— Аз по-добре да си събера нещата — обади се Джак, — дядо скоро ще дойде.
	— Всички сме ви много задължени — каза Нора. — Нямаше да можем да спасим друидите без вашата помощ.
	Камелин се прокашля и погледна към пръчицата, която стърчеше от джоба на Нора.
	— Да, можеш да си я вземеш, но ако чуя, че си я използвал не по предназначение, знаеш къде ще отиде.
	Камелин се приземи на пода и заподскача към Нора.
	— Ще бъда добър! — обеща той и внимателно пое пръчицата с клюна си.
	Нора се усмихна.
	— Без повече уголемявания. Освен в спешни случаи! Мисля, че утре двамата с Джак трябва да се поупражнявате. Един от вас има много да наваксва.


	Преди да слезе в кухнята, Джак се върна в гарванарника, за да каже довиждане на Камелин. С изненада го откри да лежи по гръб с вирнати във въздуха крака, върху меко столче по негов размер.
	— Откъде взе това?
	— Харесва ли ти? Реших, че няма да имаш нищо против, ако смаля твоето столче. Искаше ми се нещо по-удобно от кошчето.
	— А Нора знае ли?
	— Тя забрани да уголемявам нещата. За смаляването нищо не е казала.
	— Мислех, че знаеш само едно заклинание.
	— Аааа, смаляването е лесно. Просто казваш заклинанието за уголемяване на обратно.
	Джак се усмихна. Струваше му се, че Нора не би възразила, стига гарванът да не почне да лети с новото си легло наоколо.
	— Значи ще се видим утре?
	— Да. Беше страхотен уикенд, нали?
	Джак не можеше да намери правилния отговор.
	— Да, по-различен беше — каза той накрая и заслиза по стълбата.
	Имаше чувството, че го е нямало не два дни, а цяла седмица. Все още имаше въпроси, които му се искаше да зададе. Трябваше да научи колкото може повече за магията на кристала. Трябваше да научи и много неща за самия себе си, особено ако Гуилам беше прав и магията на Анун беше вътре в него. Джак стисна с ръка малкото ключе на сребърната верижка. Нора му каза, че той го е направил специално. Силата му го караше да променя формата си. Оставаха му шест седмици ваканция. Щеше да ги използва, за да научи всичко възможно за собствените си сили и нещата, които може да прави с тях. Нямаше търпение да започне.
