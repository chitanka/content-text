>	Част първа
>	Синът на алхимика

>>	За двете раждания

	Повит в бяла пухена завивчица, стегнат със син повой и изкъпан с топла водичка, Петър — новороденият син на пражкия алхимик Янек Кукан от Кукан* — за първи път в живота си като самостоятелно същество, отделено от майчиното тяло, споделяше съня на своята майка, която лежеше в леглото си до люлката. Можем да предполагаме, че сънят му е бил без сънища, защото детето, родено същия ден малко след пладне, със сигурност все още не е могло да познава лица, форми, образи и пейзажи, без които сънищата не съществуват. Нощта бе от тъмна по-тъмна, пълна с лоши знамения, но и със знамения добри; и тъй като лошите и добрите се уравновесяваха взаимно, можем да кажем, че това бе една съвсем обикновена нощ в края на април.
	[* Вероятно алюзия за приказната страна на изобилието Куканя. — Б.пр.]
	На долния етаж, под спалнята на родилката, в своята дяволски смърдяща на амоняк и застоял дим лаборатория господин Янек Кукан от Кукан — мъж благороден и вглъбен — тъкмо изживяваше извънредно вълнуващи мигове, тъй като всички признаци сочеха, че бе близо до края на своето Велико деяние, тоест до сътворяването на Философския камък, наричан още Царица на материята или Велик магистерий, или Еликсир на мъдреците, или пък Бисер на съвършенството — магическото вещество, което превръща обикновените метали в скъпоценни.
	Господин Янек седеше пред хитроумно измислена, без съмнение негодна за домакинска употреба малка вещ, наречена атанор, и загърнат зиморничаво в черен кадифен халат до петите, от време на време раздухваше с малък кожен мях подклажданото с дървени въглища пламъче и така поддържаше предписаната температура за глинената паница с пясък, в която бе поставена херметически запечатана колба, наречена Философско яйце. Същевременно той съсредоточено се взираше с уморените си очи, подсилени от пенсне с дървена рамка на върха на носа му, в скъпоценното съдържание на колбата — жълтеникаво златиста течност с червеникав оттенък.
	Този червеникав оттенък, лек, почти недоловим, като първите колебливи слънчеви лъчи в снеговита утрин, беше за алхимика причина за задоволство тъй велико, че граничеше със смайване и неверие, понеже означаваше, че веществото, което той приготвяше вече шест и половина години, а от половин година нагряваше в пясъчна баня, се приближаваше към последната от петте степени на своето узряване. Първата степен, наречена Caput corvi или Гарванова глава, се отличаваше с черния си цвят. След продължително нагряване Гарвановата глава посинява, което е втората степен, тъй нареченото Рухо на каещия се или накратко Каещият се. След като Каещият се побелее, настъпва третата степен — Белият лебед, който пък, след още загряване, пожълтява, а това е вече четвъртта степен, наричана с името Волска жлъч или Лъвски зъб, докато най-сетне, ако всичко върви добре, веществото придобива червен цвят и се превръща във Философски камък, Lapis philosophorum, ослепително ярък, сияещ като перла, мек като восък, ала избухлив в огън.
	Домът на алхимика се намираше в западните покрайнини на столицата на нашето кралство, недалеч от крепостната стена, в един от новите квартали, населен предимно с чиновници от средните слоеве на дворцовата и земската управа. Лабораторията му бе мрачна, само с един прозорец, тесен като бойница и украсен с изображение на змия, която поглъща опашката си, а с тялото си обрамчва гръцки надпис, изразяващ главната идея на алхимиците от всички времена: „Всичко е Едно“. Същата фигура със същия надпис, изработена от емайл, красеше и пръстена с печат, който господин Янек никога не сваляше от ръката си. Самото помещение бе немного голямо, но пък неимоверно богато на съдържание, понеже освен атанора в него имаше още пет различни пещи с фантастични форми, сега изгасени, като най-голямата от тях бе една открита пещ за топене на метали; там имаше и непроходима гора от подставки и странни триножници, ковчежета и масички, отрупани със стъкленици, хаванчета и книги, види се, учени, още и метални кутийки, и тигели за топене, но най-забележителното нещо бе една огромна реторта, поставена в пиринчен пръстен; над всичко това имаше одър, опрян на две греди, окичени с черпаци с най-различна форма и големина, с клещи и везни, до който се стигаше по стълба. Горе на одъра, завит в овехтял кожух от меча кожа, потънал в скромния сън на светец и аскет, лежеше помощникът на господин Янек — августински монах, учен човек, знаещ покрай всичко останало и езика, на който Адам и Ева са разговаряли в рая.
	Насред тази фантастична бъркотия върху красиво копринено килимче стоеше разкошно кресло, предназначено за отбрани клиенти, с резбовани облегалки и тапицирано с позлатена кожа. Контрастът между тази скъпа мебел и непрогледния гъсталак от вехтории създаваше впечатлението, че изумителният безпорядък в лабораторията на алхимика не е изцяло функционален, тоест до известна степен е аранжиран, за да въздействува върху въображението на по-простите хорица, които биха надникнали вътре, и да затвърди тяхната представа за тъмните дела на алхимика; а в действителност главната причина бе, че господин Янек не бе толкова заможен, та да посвети цялото си време на Философското Велико деяние — нали трябваше и някак си да изхранва своето семейство. Най-големият успех в досегашния му живот бе, когато по стари халдейски рецепти приготви лек, наречен Смарагдов еликсир, който навремето помогна на Негово величество императора да се избави от някои свои най-интимни проблеми и по този случай господин Янек бе удостоен с герб — на черен фон сребърно гнездо върху златен кокоши крак — и с благородническа титла. За жалост императорът, себелюбив и докачлив, остави еликсира само за себе си и заплаши господин Янек, че ако не запази всичко в тайна, му готви най-страшната отплата — ще разпореди Светата инквизиция да се занимае с дейността на алхимика, което на практика би означавало изтезания и смърт на кладата. А тъй като от благородническа титла не може да се живее, господин Янек Кукан от Кукан бе принуден да върви и по пътища, донейде хлъзгави и недостойни за неговите амбиции — да прави микстури против лунички и загрозяващи косъмчета (те намираха добър прием в двора), маджун за слепване на грънци (купуваха го странствуващи занаятчии), да дава съвети на разни наивници, които идваха при него като при магьосник, за да им врачува на стъклено кълбо или да им гледа на ръка, или пък да зачеркне в календарите им дните, през които ще им върви; те купуваха от него церове против мор, урочасване, зачеване, брадавици и невървене на карти. Посещаваха го и бъдещи майки да им каже какво ще родят — за тази цел той използуваше едни шлифован кристал, който закачаше на конец над корема на жената, и ако се въртеше надясно — трябваше да се роди момче, а наляво — момиче; отбиваха се при него и земеделци, за да им открие вода с върбова пръчка.
	Но сега, когато в херметически запечатаната колба зрееше плодът на Философското злато, известил за себе си с дългоочаквания червен цвят, се виждаше краят на тези противни и унизителни мъки и наближаваше времето, когато, както е казано в една английска комедия от онова време, щяха да разхлаждат господин Янек с ветрило от щраусови пера и да му поднасят ястия на ахатови подноси, украсени със злато, смарагди, сапфири и рубини.


>>	Хомункулус

	Не е трудно да се досетим, че времето на Петровото раждане спада към 15.. или може би 15.., ако не и 15.. година, когато, ако се позовем на плитката човешка памет, французинът се е надигал срещу испанеца, а той пък, доколкото ни е известно нещо за тези събития, е воювал и срещу турците, които на свой ред се биели с унгарците — близо до нас, тъй че в нашата страна това предизвикало страх и олелии, докато италианецът е бил на нож с французина, който се бранел от англичанина, полякът водел бой с татарина, а немецът точел зъби на датчанина; католиците убивали протестанти, а протестантите — католици; чумата се редувала с епидемии от едра шарка, а земята вехнела от суша или изпосталявала от непрекъснати дъждове и наводнения, хората стенели под все по-тежкото бреме на данъците и всички твърдели в един глас, че по-ужасен век никога не е имало и че това, което е преживяло тогавашното поколение, още никой не е преживявал.
	Но да оставим това, защото господин Янек Кукан от Кукан се отнасяше с философско пренебрежение към всеобщата суетня, войнственост, алчност, страх и завист и с цялата мощ на будната си мисъл се бе отдал на своето Велико деяние. Това Велико деяние, както вече споменахме, навлизаше в последния стадий — може би ден, може би седмица, месец или месеци; учените книги, в които се говори за търсенето на Философския камък, са отчайващо непоследователни и мъгляви по тази точка, както и по безброй други, а са единни само в мнението си, че в крайната фаза на зреене трябва да се полагат изключителни грижи за Философския камък. Така че на господин Янек не му оставаше нищо друго, освен да бди, да наблюдава, да раздухва огъня, да вярва, да се надява и да чака с нетърпение.
	И докато вършеше търпеливо всичко това, алхимикът започна да размишлява над съвпадението във времето на двете раждания, които самият той бе причинил — раждането на скъпоценното вещество, което се извършваше пред очите му, и раждането на синчето му, което вече бе приключило благополучно; и леко опиянен от двойното си бащинство, господин Янек не можа да се въздържи от една донякъде фриволна мисъл, която накара свитите му устни да потръпнат от лека усмивка: колко по-просто е да създадеш едно дете, отколкото Философски камък!
	Тази мисъл бе не само фриволна, но в края на краищата би могла да се стори някому и налудничава, тъй като алхимикът сравняваше две събития, които нямаха нищо общо: за раждането на детето можеше да се говори в пълния и буквален смисъл на тази дума, а за раждането на Философския камък — само в преносен. Но не е така — Философският камък също се ражда, защото и той като детето възниква не от друго, а от сродяването и съвкуплението на двете начала — мъжкото и женското. Мъжкото начало тук е представено от Философската сяра, която, разбира се, няма нищо общо с обикновената сяра; тя е добита с много труд от чисто злато като материализиране на съдържащата се в земята и огъня топлина и на езика на алхимиците е назовавана само с мъжки имена: Змийски самец, Крал, Съпруг, Дух, Творец, Безкрил дракон или Червен лъв. Женското начало, с което Философската сяра се свързва чрез сватба, където ролята на свещеника играе Философската сол, се нарича Философски живак, извличан от среброто — материализиране на влагата от въздуха и водата, и е назоваван Арменска кучка, Лилия или Бяла манна, Матка, Мляко, Бялата дама, Променливо време и с много други не по-малко чудновати названия, възбуждащи въображението. Детето се ражда от майка, оплодена от баща, който също се е родил от майка; а четирите стихии, от които е възникнал този свят — тоест земята, водата, огънят и въздухът, чийто най-рядък дериват е Философският камък, — са възникнали на свой ред от светлинната Прамъглявина, наричана Майка.
	Следователно лукавата мисъл на алхимика, бликнала от дълбините на неговата начетеност, беше съвсем основателна, понеже при раждането на Света, на Философския камък и на Детето става дума все за едно и също. Но що се отнася до страхотните усилия, които, за разлика от появата на детето изисква появата на Философския камък, те са следствие на това, че човек е много по-несръчен алхимик в сравнение с божествения алхимик, който присъствува във всеки жив организъм и когото Аристотел е наричал ентелехия, а Парацелз — архей, и следователно господин Янек спокойно може да го нарече неизвестен майстор и постоянен гост, който знае всичко, без да е трябвало да го учи, който правилно направлява химическите процеси в човешкото тяло, правилно поддържа температурата му на необходимото ниво и туптенето на сърцето в необходимия ритъм, правилно отделя вредното от полезното, а в женската утроба, чието жалко подражание е пещта атанор, правилно регулира процеса на зреенето и на растежа на плода.
	— Боже мой, какво чудо! — въздъхна господин Янек. — И колко мило и любезно е от твоя страна, че се сдобих с наследник в мига, в който разбирам, че не съм се бъхтал цял живот напразно!
	По това, че господин Петър Кукан от Кукан щеше да продължи делото на господин Янек Кукан от Кукай и че щеше да върши тази работа при условия, далеч по-добри от предоставените на баща му, не можеше да има нито спор, нито разумни съмнения.
	„Големи задачи те чакат, мили Петре, и се лъжеш, ако смяташ, че Философският камък е върхът и че баща ти е извършил всичко. За какво му е на човек цялото злато и сребро на света, щом животът му е толкова кратък и мъчителен! Но няма нищо страшно — нали затова е тук Петър Кукан от Кукан — за да създаде за себе си и за ближните си алкахест, универсалния лек, който изсмуква, разтваря и отстранява всичко, от което тялото старее, и така прави човека безсмъртен. Но Петър Кукан от Кукан няма да се задоволи само с реализирането на алкахеста; той ще продължи славата на рода Кукан, като открие тайната на загадъчната изолация на Духа на света и по този начин получи вещество, което прави сухото дърво яко и здраво, а на умиращия старец възвръща младостта и силата; а съюзи ли се гениалността ти, в която не се съмнявам, с усърдие и постоянство, накрая ще решиш и вековния проблем за хомункулуса — изкуствения човек, роден в реторта.“
	Усмихвайки се със строгите си устни, господин Янек притвори морни очи, за да си представи този хомункулус в неговото съвършенство, незасегнат от човешки недостатъци, мъничък като палец и прелестен като восъчна фигурка, изваяна от скулптор, здрав и дяволски хитър и при това безкрайно благодарен за своето неправдоподобно съществуване, понеже, както е известно, няма нищо по-лошо от това да не съществуваш. Виждаше го — един необикновен дребосък, отскубнато научни методи от безкрайността на небитието — как се разхожда по масата между книгите, пергелите и мастилницата, винаги готов да изскочи или да надзърне отнякъде, строен, грациозен, издокаран в испански национален костюм, на хълбока му виси рапира от наточено острие на шиш за печене на месо, с която някой ден ще извоюва първата си победа в двубой с гладна мишка. Докато алхимикът със замряло сърце си представяше това ужасно клане между най-благородното същество и най-простата и обикновена твар, живееща на Земята, пенснето му се свлече от носа и той заспа, тихо и дълбоко.


>>	Трите жени

	И така, през оная възстудена нощ в края на април в дома на Кукан спяха всички — господин Янек сънуваше хомункулуса; монахът августинец несъмнено сънуваше нещо набожно; детето, както вече предположихме, не сънуваше нищо, а майка му — младата, но енергична дъщеря на един беден майстор по скопяване, с душевната си простота виждаше в съня си нещо объркано за златни карета, в които някога нейният син ще се вози. И в това време край люлката се появиха изневиделица три жени.
	Да, точно така — изневиделица. Дойдоха отнякъде, откъдето са идвали от памтивека, и сега бяха тук. И трите стройни, облечени с дълги лъскави одежди, от време на време ставаха прозрачни, кога повече, кога по-малко. По онова време ги наричаха орисници, така ги наричат и до днес, но всъщност това бяха старите Мойри от езическата ерес — Клото, Лахезис и Атропос, дъщерите на Зевс Гръмовержец. Клото и Лахезис бяха бели, дори възбели, а Атропос — възчерна, толкова черна, че ако не бяха няколкото тлеещи въгленчета в огнището на камината, нямаше изобщо да се вижда в тъмното.
	Преди да изпълнят мисията, заради която бяха дошли тук кой знае откъде, те заразглеждаха детето, чиято съдба трябваше да предопределят. Клото и Лахезис стояха над люлката и съвестно обмисляха какво добро да отсъдят на това така сладко нанкащо момченце, което от пръв поглед спечели техните сърца, нищо, че сърцата им бяха прозрачни. Затова пък Атропос се задоволи с един бегъл поглед, който хвърли на детето, и въобще не се замисли. Не беше необходимо. Според нейното непоклатимо убеждение всеки човек, бил той мъж или жена, бял или черен, плебей или велможа, такъв или онакъв, заслужаваше само най-лошото. Злото е по-лесно от доброто.
	— Сестри, не мислите ли, че е крайно време да започнем? — каза тя след малко.
	— Да, започни — рече Клото.
	— Хайде, започвай — обади се Лахезис.
	Те знаеха от опит, че за детето е по-изгодно да започне тя, възчерната, защото дори и да му предречеше най-страшния край, те двете, добрите, все пак биха могли да отклонят прокобата. Класически пример за това е известният случай с принцеса Роз д’Елантин, наричана Спящата красавица*, на която Атропос предопределила, че като стане на петнадесет години, ще се убоде с вретено и ще умре. Но тъй като Клото до този момент все още не била казала своята дума, тя успяла да промени това злощастно пророчество, в смисъл че Красавицата наистина ще се убоде и ще умре (понеже нещата вече не можели да се оправят), но смъртта й ще бъде само привидна и след сто години тя отново ще оживее. (Както знаем от частни, но съвсем достоверни източници, след орисването Лахезис укорила своята възбяла сестра, че е могла да промени по-елегантно и по-изгодно печалната участ на Красавицата чрез невинната и често употребявана заради хлъзгавината си думичка „ако“. Тя би могла да каже: да, Красавицата непременно ще се убоде с вретено, но само ако изобщо й попадне подръка някакво вретено; понеже такива неща, като вретено, не се намират в царските палати, Красавицата ще се отърве от своята иначе неотвратима съдба и ще умре на деветдесет години, без да е виждала вретено през целия си живот, а камо ли да се убоде с него.)
	[* В чешкия вариант — „шипков цвят“, което отговаря на френското „Rose d’Eglantine“. — Б.пр.]
	Именно затова Атропос не обичаше да бъде първа.
	— Само след вас — каза тя, обърна се към прозореца и стана толкова прозрачна, сякаш изобщо я нямаше.
	— Ами тогава да започваме — рече Клото и стана по-малко прозрачна.
	— Ти си първа, сестро — обади се Лахезис, която също стана малко по-плътна.
	— Ще бъдеш снажен като бор, широк в раменете и тънък в кръста, в лицето ще приличаш на архангел Михаил, чиято икона краси олтара в близката църква на миноритите — започна Клото.
	— Това обстоятелство, тоест приликата ти с архангел Михаил, ще изиграе важна роля в твоя живот и ще стане каузален фактор — каза Лахезис.
	— Моля те, сестро, не ме прекъсвай — рече Клото недоволно. Тя не обичаше Лахезис да се обажда по време на нейното прорицание, особено когато се намесваше по своя прекалено интелигентен маниер, както сега, с което според Клото излишно усложняваше съдбините на човешкия род.
	— Прощавай, сестро — извини се Лахезис. — Но аз сметнах този съпровождащ детайл за много важен.
	„Я върви по дяволите със своите съпровождащи детайли“ — помисли си Клото и продължи по собствения си простичък начин:
	— Ще бъдеш храбър и ловък с шпагата и в боя с копия, а колкото до стрелбата, точността ти ще бъде ненадмината. Що се отнася до интимния ти живот, инструментът ти винаги ще бъде весел и винаги готов. — И тъй като Атропос често бе разваляла даровете за добро физическо състояние, предречени на някое дете, като му натрисаше примерно туберкулоза, Клото бързо продължи: — Здравето ти ще бъде толкова крепко, че няма да бъде заплашено нито от рак, нито от елефантиазис, с прокажените ще можеш, ако поискаш, дори да се целуваш, без да прихванеш, и дори ако всички наоколо бъдат повалени от чума, ти ще си останеш пъргав като стърчиопашка. — И понеже не искаше да остане по-назад от Лахезис, която винаги задълбаваше във врачуванията си, Клото добави: — А духом ще бъдеш толкова съобразителен, че учителите ти ще се смайват от твоята памет, от способността ти правилно да разсъждаваш и да спориш.
	Клото замълча и отстъпи мястото си на Лахезис.
	— А сега говори ти — каза тя и стана по-прозрачна.
	Лахезис каза следното:
	— А сега най-важното, мили Петре от Кукан. Нещо, без което всичките дарове, с които те обсипа сестра ми, не струват и пукната пара.
	„Как пък не“ — помисли си Клото разгневена.
	— Защото за какво ти е снажно тяло, ако красотата ти бъде само маска на лош и подъл характер; защо ти е съобразителност, ако тя бъде само инструмент за долни подбуди и низки цели? При теб няма да има подобно нещо, Петре Кукан, нищо такова, по-скоро точно обратното.
	Лахезис замълча за миг, а после продължи:
	— Ще бъдеш на нож с добродетелите, изписани върху скрижалите на тъй наречения Мойсей, този хитрец на хитреците, понеже безпрекословното самоподчинение на тези заповеди ще ти се струва лъже набожно. Никога няма да приемеш и да проумееш защо трябва да вярваш само в един бог, а не в няколко, ако се наложи, или пък в нито един. Никога няма да приемеш и да проумееш защо трябва да почиташ майка си и баща си повече, отколкото са заслужили. Никога няма да приемеш и да проумееш защо не можеш да пожелаеш жената на ближния си, щом самата тя е склонна на това и предпочита твоята хубост пред грозотата на съпруга си. Никога няма да приемеш и да проумееш защо не можеш да убиеш крадеца и злосторника. Противно на това никога няма да откраднеш и да излъжеш дори ако кражбата или лъжата биха ти донесли най-голяма изгода, защото да крадеш и да лъжеш ще противоречи на твоята гордост и на съвестта ти; а ти, Петре Кукан, ще живееш винаги в съгласие с гордостта и съвестта си. И ти като Тома Неверни няма да вярваш на ничия рана, докато не сложиш пръста си в нея, и никога няма да се примириш с правилото, че кралиците нямат нозе, понеже това правило просто не е правдиво.
	„О, Зевсе Гръмовержецо, отче наш, какво е пък това? Защо забърква някакви безноги кралици?“ — помисли си Клото.
	А Лахезис продължаваше:
	— Такъв ще бъдеш, Петре Кукан, свободолюбив и горд, и няма да се водиш по чужд ум.
	След тези си думи тя стана малко по-прозрачна и попита възбялата си сестра:
	— Искаш ли да добавиш нещо?
	— Няма какво да кажа повече — отвърна Клото, Стана прозрачна и се обърна към възчерната: — А сега говори ти, сестро.
	И с тревога се загледа в нея. Но черната мълчеше и се усмихваше загадъчно.
	— Е, защо мълчиш, наша най-скъпа, най-мъдра и незаменима? — каза Лахезис, която, въпреки че се страхуваше от черната като от дявол и признаваше нейното превъзходство, понякога си позволяваше невинно да я иронизира. — Тази нощ имаме още много, много работа.
	И тя беше неспокойна. Не бе изключено, дори бе повече от вероятно Атропос, раздразнена от прекрасните качества, предопределени на новороденото от нея, Лахезис, и от простодушната Клото, да избълва нещо страшно и унищожително. Тя би могла например да отсъди на Петър среща с фатална жена, която ще го влуди и ще го докара до безумия, водещи към бесилката, или пък да каже, че изключителната му интелигентност, нашепната от Клото, ще му помогне да достигне високо положение в еретическите кръгове и той ще умре със смъртта на Ян Хус или на Джордано Бруно; или пък просто да заяви, че бляскавите му предимства ще предизвикат завистта на властелините, а това е наистина най-лошото, което би могло да го сполети, така че ще се радва, ако само му отсекат главата, вместо да го хвърлят във врящо олио, да го набучат на кол или нещо подобно, както правят в такива случаи.
	— Ти, сестро, каза, че той никога няма да повярва, че кралиците нямат нозе — проговори най-сетне черната.
	— Да, казах го и няма да си взема думите назад — отсече Лахезис и троснато завъртя глава.
	— И че винаги ще живее в съгласие със съвестта си?
	— Да, казах и това, защото то логически следва от всичко, което му бе предопределено преди — отговори Лахезис.
	Атропос продължаваше мълчаливо да се усмихва, а после изведнъж, за голяма изненада на двете възбели орисници, заяви кратко и ясно:
	— Нямам какво повече да добавя. Напълно съм съгласна с вас и подписвам всичко, което казахте тук.
	И започна да се стопява. Последните черни отблясъци чернеещо проблеснаха по чернеещото й наметало, а после изчезна яко дим.
	— Какво означава това? — прошепна „Лахезис“.
	— Не знам, ти трябва да знаеш, нали си по-умна от мен! — изсъска през зъби Клото и изчезна; след нея обезпокоена се разнесе и Лахезис.
	Отвън на двора тъкмо изкукурига петел.
	Гласът на глупавата птица, която, както е известно, си въобразява, че с пеенето си призовава слънцето, внезапно събуди августинския монах. Той показа главата си изпод кожуха, надзърна от одъра да види какво става долу и съзря нещо ужасно — господин Янек Кукан от Кукан спеше като пън, усмихвайки се на сънищата си, а в огнището на атанора — мрак, пустош, студенина.
	— Помощ! — закрещя монахът от уплаха, макар че нямаше никой, който да се притече на помощ нито на него, нито на господаря му в тази критична ситуация, и като фурия се спусна надолу с хилавите си крачета и костеливия си задник. А господин Янек, който се разсъни веднага щом клепачите му се отлепиха, неволно и болезнено простена, тъй като Философското яйце, което според учените книги точно сега имаше най-голяма нужда от внимание и грижи, явно бе изстинало и мъртво; онова, което в най-скоро време предстоеше да стане най-прекрасното и най-благородно човешко творение, сега приличаше на тютюнев катран от изгаснала лула, сякаш никога не бяха съществували нито розовият оттенък, нито жълтеникавият цвят на предпоследната фаза.
	Цял ден двамата чародейци отчаяно се опитваха да съживят мъртвото яйце, като го подгряваха предпазливо — редуваха се да го топлят с дъха си, слагаха го под мишниците си, пъхаха го в конски тор, в гореща вода, а накрая го върнаха и в старателно затопления атанор, но всичко бе напразно. Господин Янек приемаше нещастието, за което сам си беше виновен, с разсъдливо спокойствие, ала августинецът не спираше да сипе проклятия за седемте години, изгубени в бъхтене и бдение.
	— Какво да се прави? — утешаваше го господин Янек. — Все едно че е умряла бременна жена. Нейната смърт неизбежно води след себе си и смъртта на недоносения плод. Само че човешкото тяло е сътворено от толкова съвършен алхимик, че смъртта не може да настъпи без сериозна причина, докато при нас, лошите алхимици, е достатъчно съвсем малко, например една ненадейна дрямка, за да загине Деянието. Тъкмо това ми мина през ума тази нощ и така се бях унесъл в тези мисли, че сигурно затова съм заспал.
	Но това не можа да утеши августинеца.
	— Господарят размисля, господарят се унася — нареждаше той, — а седемте години отидоха на майната си, отидоха по дяволите!
	Накрая господин Янек се престраши да разпечата колбата, за да се увери дали Камъкът е наистина безвъзвратно развален, както изглеждаше отвън. Действително бе така, ако не и по-зле. Гъстият клей вътре не ставаше дори за лепене на грънци, защото така гадно смърдеше, че двамата чародейци, макар и свикнали с най-остри миризми, бяха принудени да отворят прозореца.
	— Ами сега? — попита августинецът така покрусен, че чак дъхът му спря и на брадясалото му лице избиха синкави петна.
	— Ще започнем отново — каза господин Янек Кукан от Кукан.
	— Но това означава нови седем години работа! — простена монахът, едва поемайки си дъх.
	Господин Янек отговори с великолепната формула, която Историята отрежда само на най-знаменитите хора:
	— Точно затова не бива да губим нито секунда.


>>	Появява се шестгодишният Петър

	И те наистина не изгубиха нито секунда, но въпреки това им потрябваха не седем, а цели шестнадесет години, за да постигнат своето — с току-що получения Философски камък, по-точно с едно нищожно парченце, обвито с восък, те извършиха първото си превръщане на обикновеното олово в чисто злато, за което златарят от Златарска улица бил казал, че през дългия си живот не е виждал и не е докосвал нищо по-фино; тук си позволяваме да изпреварим събитията и да кажем, че това накара болното сърце на чувствителния монах да спре завинаги и той издъхна от най-прекрасната смърт, която може да се пожелае на едно човешко същество — смъртта от радост.
	Оказа се всъщност, и от ден на ден ставаше все по-ясно, че предишния път работата по Великото деяние е преминавала при извънредно благоприятно стечение на обстоятелствата (естествено, без да смятаме онзи заключителен неуспех, предизвикан от ненавременното заспиване на господин Янек), така че седемте години, които й бяха посветили, им се бяха сторили като един миг!
	Затова пък сега двамата алхимици бяха принудени неколкократно да започват всичко отначало. Първия път това им се случи, когато се счупи алембикът, тоест връхчето на дестилационния апарат, в който чрез хилядократно повтаряна дестилация получаваха веществото, наричано днес тежка вода. Втория път някакъв дефект в стъклото на Философското яйце предизвика пръскането на херметически затворената стъкленица на хиляди парченца, които толкова зле нараниха августинския монах, че той по чудо не ослепя… и така нататък, и така нататък… Освен това госпожа Куканова, или госпожа Афра, все по-често натякваше на висок глас, сърдито и злобно на мъжа си, че носи вкъщи малко пари и докато всякакви измамници, които имат достъп до императорския двор, забогатяват все повече и закупуват дворци и имения, той — Янек Кукан от Кукан, кара нея, майката на първородния му син, да води окаяно съществуване. За да й запуши устата, господин Янек неохотно, но все по-често започна да облича отеснелия си официален черен костюм, да навлича на врата си колосана яка, която го дращеше и задушаваше, и опирайки се на бастунчето си от абаносово дърво, украсено със злато, което беше излишно, но създаваше впечатлението, че притежава магическа сила, да наема карета, която го откарваше горе в императорския дворец, за да продава на презрените дворяни и дворянки нещо от страничните продукти на своята лаборатория — тоалетни води, помади и пудри. Разбира се, тяхното качество беше луксозно и направата им му отнемаше толкова повече време, колкото повече продаваше от тях.
	Но това не е толкова важно. Колкото и да е траело получаването на Камъка, най-смайващото е, че те въпреки всичко най-накрая успяха. Да твърдим със сериозен вид, че нищо особено не се е случило, когато господин Янек успешно е превърнал оловото в злато с помощта на някакви съставки с фантастични имена, приготвени върху дървени въглища в примитивни апарати с не по-малко фантастични имена като алембик, атанор или пеликан — стъклена реторта, усукана по много сложен начин, е недостойно за сериозно повествование, каквото претендира да бъде и в действителност е този роман. И въпреки това трябва да признаем, че успехът на алхимика, в който неговото нечовешко търпение надделя над жалките средства, с които разполагаше, беше факт; затова ние държим на него, макар да осъзнаваме всички степени и форми на недоверие, които той може да предизвика.
	Господин Янек Кукан от Кукан отначало сигурно и сам едва ли е повярвал на очите си, когато е видял как разтопеното в котлето олово след прибавянето на едно нищожно зрънце от Камъка постепенно започва да придобива зеленикавия цвят на окислена мед, после жълтеникав, а накрая златистия цвят на най-златното злато. Друга проява на подобно недоверие е страхотната възбуда, която при вида на тази гледка уби августинския монах — сърцето му в никакъв случай не би спряло, ако ставаше дума за нещо очаквано и естествено, примерно за златистия цвят, който придобива изпечената гъска в тавата или човешката кожа на слънце. Мнозина връстници на господин Янек също с недоверие и насмешка отричаха фантастичните му усилия и това сигурно не би засегнало алхимика, ако сред неверниците не бе най-близкият за него човек — единственият му син.
	Защото Петър не оправда и продължаваше да не оправдава първоначалното убеждение на баща си, че ще сподели неговите интереси и идеали, ще стане негов помощник, а по-късно и продължител на делото му; и наистина борбата с материята, която господин Янек предприе заедно с августинеца, бе съпроводена от борба със собствения му син, с отвращението, което Петър проявяваше още от дете към лабораторията на баща си, към неговата работа и целия му начин на живот. При това трябва своевременно да се отбележи, че позицията на господин Янек в тази деликатна и мъчителна борба бе отслабена от факта, че госпожа Афра, горчиво разочарована от брака си с този благородник със собствен герб и приятел на императора, не искаше и да чуе нейният единствен син да стане алхимик и до гроб, както грубо се изразяваше тя, да бъде вързан за бащините смрадливи пещи, никому ненужни хаванчета и стъкленици.
	Без да обръща внимание на това, господин Янек много отрано започна да прокарва своите намерения за бъдещето на сина си. Петър едва бе надраснал пелените си, когато той му отреди специална съдинка, в която само детето имаше право да чишка, тъй като за получаването на особена сол, наричана арманячна или амонячна, алхимикът се нуждаеше от невинната детска пикоч. Когато Петър навърши шест години, господин Янек реши, че детските му ръчички могат да бъдат използувани за събиране на капчици роса от листенцата на тайнственото растение, наричано алхемилия или лъвска лапа, а в просторечието известно като шапиче, също и цариче, слезовка или самодивски ягоди. Това малко цветче, скромно и безцветно, растеше в градината на Куканови ненормално дълго — от юни до септември.
	За шестгодишното момче бе ужасно мъчително в ранна утрин, още сънено, да пълзи на четири крака по мократа трева и капка по капка да отърсва в чашка идиотската алхимична роса; така господин Янек, вместо да го примами, както бе намислил, и да събуди в него сгряващото чувство за значимост и съдействието му, го отврати до немай-къде. Един ден на Петър това страшно му омръзна и той си каза: „А защо?“, което по-късно стана най-любимият му израз, и пращайки по дяволите алхемилиите, се завря в плевнята, където държаха храната за двете кравички — една много важна част от имота на Куканови, и след като се наспа до насита, напълни чашката с вода от кладенеца и я занесе в лабораторията на баща си. Обстоятелството, че господин Янек не разбра измамата, разколеба уважението на Петър към работата на баща му, ако изобщо някога бе изпитвал такова.
	Първата лекция по алхимия, когато господин Янек показа на Петър един забавен (както наивно смяташе самият той) и при това много инструктивен опит с тъй наречения Философски бич, не беше по-успешна.
	Всички или почти всички сведения за съществуването на Философския камък и за способността му да облагородява по-малко ценни метали, а те са достигнали до нас от дълбините на четири хилядолетия, тоест приблизително от периода, през който е живял египетският фараон и чудотворец Хермес Трисмегистус, смятан за баща на алхимията, говорят еднакво за минималното количество от това вещество, необходимо за провеждането на опита. От този непрекъснато повтарян и подчертаван факт естествено възниква представата, че Философският камък, смятан от нас за домашно произведено хранилище на ядрена енергия, е бил използуван като мощен катализатор, по-точно ядрен катализатор. И именно споменатият Философски бич е древното алхимично обозначение на катализатора, на онази тайнствена субстанция, която помага и ускорява протичането на химическата реакция, без самата тя да участвува в нея.
	Малко е да се каже, че Петър Кукан от Кукан не обичаше лабораторията на баща си: той я ненавиждаше. Тя го отвращаваше, защото бе тъмна, студена и миришеше противно, той се страхуваше от змията, нарисувана върху едничкия й прозорец, и от огньовете, лумнали в пещите, боеше се и от физиономията на монаха августинец с неговия единствен зеленикав зъб, който се появяваше в черната дупка посред мръсната му, опърлена от огъня брада всеки път, когато той проговаряше или се смееше. Монахът отвръщаше на очевидното отвращение на Петър с нескривана антипатия, понеже не можеше да забрави, че последното Велико деяние се развали именно в деня на Петровото раждане, когато господин Янек така се бе унесъл в мислите си за своя син, че в унеса си заспа. „Божичко — мислеше си Петър, — защо татко се занимава с такива глупости? Да бъдеш алхимик, е най-лошото нещо, което може да сполети един човек — дори ковачът Неруда е по-добре, защото, макар и да има пещ, подковава конете на двора, на слънчице; и шивачът е по-добре, защото, макар да се трепе в работилницата си, там нищо не смърди; и скитникът е по-добре, и писарят в съда, и гостилничарят от «Тримата глупци», и лодкарят, и войникът, и изобщо всеки; най-зле от всички е алхимикът.“
	Такива бяха възгледите на шестгодишния Петър, в когото бащата виждаше продължител на делото си, откривател на еликсира на безсмъртието и създател на хомункулуса. Той всячески отбягваше бащината лаборатория, а когато веднъж, за да му покаже опита с Философския бич, господин Янек го сгащи тъкмо когато се миеше на кладенеца, замъкна го в страшната си лаборатория и го настани в креслото за отбрани гости, Петър само дето не се разплака от унижение и яд. Природата бе надарила момчето с омайно чиста и човешки трогателна усмивка, с която той, когато поискаше, печелеше симпатиите на всички добронамерени хора; но докато седеше така — с навъсено челце, мрачно вперил в земята кадифеночерните си очи, чието разположение (те бяха малко раздалечени едно от друго) придаваше на все още облото му и меко мургаво лице гордо и пренебрежително изражение, — той бе повече от противен, бе отвратителен и затова не може да не ни смайват търпението и снизходителността на господин Янек, задето прости на сина си тази гримаса, която действуваше на нервите. (Между другото тук можем да споменем, че черните, раздалечени очи на Петър бяха още по-тъмни, защото ги засенчваха дълги, копринени, чаровно извити мигли, каквито рядко се срещат при мъжете, а ако все пак се срещнат, будят у жените горчивата мисъл защо творецът е надарил с това великолепие същество, което не е способно да го оцени и на което то не може да послужи за нищо).
	Уверен в себе си, убеден, че този път ще събуди и привлече интереса на сина си, господин Янек застана зад писалищната си маса, върху която пламтеше спиртник, и показа на Петър парченце захар, което измъкна от чекмеджето.
	— Какво е това, сине? — попита той.
	— Захар — промълви Петър с нацупената си устичка. Искаше да добави и „дай ми“, но при мисълта, че тази захар е пропита от гадните миризми, изпълнили цялата лаборатория, започна да му се повдига.
	— Чудесно! Да, това е захар — похвали го господин Янек. — Какво знаеш за захарта?
	— Че е сладка — каза Петър.
	— Да, сладка, хранителна и безвредна за човешкото здраве. Но това са свойства на захарта, които сега не ни интересуват.
	— А защо? — попита Петър.
	— Не ни интересуват, защото сега се интересуваме от нещо друго — рече господин Янек. — Гледай, сега ще сложа тази захар в огъня.
	— А защо? — попита Петър.
	— За да видиш, че захарта не гори — рече господин Янек.
	— Ама аз не искам да виждам, че не гори — каза Петър.
	Господин Янек държеше на своето, хвана захарта с клещи и я постави над пламъчето на спиртника. Бялата бучка започна да се поти, пожълтя, после стана кафява и бавно се стопи.
	— Видя ли, че не гори? — рече господин Янек.
	— Ама аз знаех, че не гори — каза Петър.
	— Откъде можеш да знаеш?
	— Ти сам го каза — отговори Петър.
	— Много мило от твоя страна, че вярваш на онова, което казвам, но може би ще успея да накарам тази захар въпреки всичко да гори — рече господин Янек.
	Алхимикът заговорнически смигна, после потърка с пръсти един железен гвоздей, измъкна от чекмеджето на писалищната си маса друго парче захар, поигра си с него, пъхна го в огъня и захарта пламна и горя, дока то накрая изгоря.
	— Видя ли? Негорящата материя се превърна в горяща — каза победоносно господин Янек. — Това е първата трансмутация на материята, която виждаш. Добре я запомни, сине.
	— А защо? — попита Петър.
	— Защото това е един вид чудо — рече господин Янек. — Достатъчно беше едва доловимото, съвсем незначително и незабележимо количество желязо, което бе останало по пръстите ми, докато държах гвоздея, и което пренесох върху захарта, за да стане тя нещо друго, притежаващо свойства, различни от тези, които имаше преди. Това невъобразимо малко количество желязо, което предизвика чудото, на нашия научен език се изрича Философски бич.
	— А защо? — попита Петър.
	Господин Янек въздъхна.
	— Защото то наистина въздействува като бич. Захарта не искаше да гори, но Философският бич я принуди и тя се запали. Това е все едно да накараш с бича един упорит кон да бъде послушен. Разбра ли поне нещо от това, което ти казах?
	— Мисля, че да — каза Петър.
	— Тогава ми кажи какво си разбрал.
	— Когато принудя с бич упорития кон да бъде послушен, той става нещо различно от това, което е бил преди.
	— Правилно — каза господин Янек.
	— Това означава, че послушният кон не е кон — каза Петър.
	— Кон е — рече господин Янек, — както златото е метал, и желязото е метал, и медта е метал, послушният мин и упоритият кон са все коне и въпреки това златото е нещо по-различно от желязото и медта, а послушният кон е нещо различно от упорития кон и горящата захар е нещо по-различно от негорящата.
	— Горящата захар не е ли сладка? — попита Петър.
	— Още в началото на обяснението си ти казах, че въпросът за сладостта на захарта не ни интересува — отговори господин Янек.
	— Ала мен ме интересува дали тази захар е останала сладка — каза Петър.
	— Това сега не е важно. Трябва да те интересува само дали захарта гори, или не.
	— И все пак, остана ли горящата захар сладка? — попита Петър.
	Господин Янек помълча малко със затворени очи, преди приглушено да изрече:
	— Остана си сладка. — Значи е същата захар — отвърна Петър. Господин Янек отново млъкна.
	— Бъди така добър, сине, и се махни оттук — каза след малко. — Върви си. Търпението ми има граници.
	Освободен, Петър не чака да го подканят втори път и избяга, а августинският монах, дяволски осветен от пламъка на дестилаторната пещ, се хилеше с широко отворена уста, откъдето стърчеше продълговатият му зеленикав зъб.


>>	Образът на архангел Михаил

	Ако не ни беше известно, че своеобразните си характерни качества, с които трябваше да се отличава от повечето свои връстници, Петър получи от интелигентната орисница Лахезис — дъщерята на Зевс Гръмовержец, можехме да предположим, че ги е наследил от майка си, защото госпожа Афра — дъщерята на почтения майстор по скопяване, набожната католичка, бе простовата, но енергична и прозорлива жена, надарена със здрав и целеустремен разум, свикнала да казва на черното черно, а на бялото бяло.
	Нейна бе заслугата, че Петър тръгна на училище като всяко друго дете, на което не е отредено да овладее черната магия, и то в наскоро откритото начално училище към йезуитския пансион „Свети Климент“. Ръководените от йезуитите училища бяха много популярни, дори прочути. Говореше се, че там за два месеца учениците научавали повече, отколкото в протестантските училища за две години. И както му бе отредила по-простата, но добродушна Клото, Петър наистина усвои с такава очевидна лекота немски и латински, да не говорим за четенето и писането, че учителите му бяха във възторг, а при това му оставаше достатъчно свободно време да участвува в големите и славни битки против турците, да играе на ашици, на дама и да гони железния обръч по най-любимата сцена на своите детски развлечения — пазарното площадче пред църквата „Дева Мария Застъпница“. Но тъй като господин Янек го преследваше както паяк мухата, за да го впрегне на работа в лабораторията, госпожа Афра си науми веднъж завинаги да отдалечи сина от сянката на бащата и да го насочи към властта и богатството, за да може някой ден да се вози в златни карети (за което тя си мечтаеше от самото му раждане) и всички да му се кланят.
	Тя все още не знаеше как ще постигне това, но хранеше твърда и непоколебима надежда, че ще намери подходящ случай и действително го намери.
	Веднъж в началото на април, когато Петър караше дванадесетата си година, до госпожа Афра достигна вестта, която пръв бе разгласил с барабана си слугата на общинския съветник, че граф Одорико Гамбарини търси за своето десетгодишно синче Джовани постоянен другар и компаньон на същата възраст, затова нека кандидатите от местната католическа аристокрация, при условие че знаят местния, тоест чешки език, да се явят идния вторник в десет заранта в жилището на господин графа, което, както е известно на всички, се намира на Влашка улица под връх Петршин.
	И наистина, то бе известно на всички. По онова време Прага бе пренаселена от всякакви чужденци, немци и италианци, поляци и французи, почтени и негодници, високопоставени люде и всякаква сбирщина, от търговци и авантюристи, архитекти, зидари, безделници и какви ли не още; така че да бъдеш благородник с благозвучно име, напомнящо за Италия, не беше нито изключение, нито пък привличаше вниманието; при все това за граф Одорико Гамбарини знаеха всички — от прислужника в гостилницата, бабата на пазара и салджията от Подскали до хората от най-висшите придворни кръгове, — че той е преди всичко знатен мъж, който се ползува с добро име в императорския двор и когото лани императорът бе повикал от Италия като прочут познавач на изкуството. Тогава графът бе приел поканата и бе пристигнал в Прага съвсем за малко и може би само от любопитство, тъй като нищо не знаеше (това можем да си го представим) за този далечен град в Средна Европа, но прекрасният дворец на императора — колекционер и меценат, — с неговите картинни галерии, съкровищници и градини, където сред портокалови и смокинови дървета пееха фонтани, а господа с исторически имена водеха духовити разговори, флиртуваха, плетяха интриги и излагаха на показ тоалети, извезани с перли и с чисто злато, целият този най-изискан разкош и сладко безделие го изненадаха възможно най-приятно; хареса му и самата Прага, по онова време три пъти по-голяма от Виена, заради чудесното й разположение, което му напомняше за Рим, и заради усиленото и плодовито строителство, което започваше да я доближава до представителните италиански градове. Затова той реши да остане да живее в Чехия, купи си един приветлив малък дворец под Петршин и след като пусна в него сума ти зидари, скулптори и гипсаджии, за нечувано кратко време го преустрои и реставрира целия.
	Граф Гамбарини бе родом от Страмба, главен град на планинска държавица със същото име в Средните Апенини. Тя бе основана преди 150 години, тоест в средата на XV век от маркиз Виторино д’Албула след обединяването на няколко незначителни папски васални имения. Държавата Страмба беше три дни път пеша дълга и също толкова широка, в нея имаше около 400 селца със стотина хиляди жители, горди с независимостта си, която дължаха не само на своята храброст и твърдост, не само на сравнително лесната отбрана на домовете си, но и на това, че най-могъщите полиси на Италианския полуостров — Милано, Рим, Венеция и Неапол — бяха далеч, а отгоре на всичко непрекъснато се караха помежду си.
	Маркграфът Виторино, наричан заради голямото си шкембе Господина с търбуха, а заради буйния си нрав — Гъзестия кавгаджия, бил своенравен човек, чийто портрет — на него той бил изобразен в бойно снаряжение, с милански доспехи, изработени по поръчка, за да поберат големия му търбух — бил унищожен по време на пожара в Тюйлери. Маркграфът Виторино събрал и обучил с помощта на най-близкия си приятел, младия граф Джироламо Гамбарини, малка, но превъзходна армия от наемни войници, с която се сражавал ту на страната на краля на Неапол, ту на страната на Миланския херцог, веднъж дори на страната на папата, и им помагал по време на воините, които те постоянно водели помежду си; ползувал се с отлична репутация, че никога не предавал господаря, с когото бил сключил condotta, договор, и не преговарял зад гърба му с неговия противник. Граф Джироламо Гамбарини бил неоценим помощник на маркграфа по време на походите му, дори нещо повече: когато към края на живота си маркграфът се разболял от подагра, Джироламо застанал сам-самичък начело на армията му и нямало случай да се върне у дома си другояче, освен като победител, отрупан с плячка.
	Синът на Джироламо Гамбарини, прехрабрият Федериго, бе останал в историята с това, че на служба при Фердинанд Католически свалил неаполитанския крал от престола. Този герой се ползувал с такова голямо уважение, че дори враговете му, когато го видели, сваляли оръжието си и го поздравявали, като снемали шапки, защото го смятали (имало даже специална словесна формула) за „баща на войнишкото съсловие“.
	Този неумолим защитник на старите и западнали вече по онова време нрави и добродетели, освен всичко друго бил и враг на модерното огнестрелно оръжие; за него се говорело, че бил заповядал да извадят очите и да отсекат ръцете на един пленен schioppetti, пехотинец-стрелец, защото не могъл да се примири с мисълта някой храбър и знатен рицар да бъде убит от куршум, изстрелян отдалеко от един най-обикновен прост войник.
	Друг знаменит Гамбарини — Габриото, бил известен юрист, наричан „Царя на законите“, а неговият племенник Джианело, удостоен от папата със символа на целомъдрието — златната роза, — бил учен и писател, чието най-важно съчинение, „De re militari“, заради интересното си и ново решение на въпроса кой е бил по-велик пълководец — Сципион Африкански или Анибал, се радвало на голямо внимание сред специалистите и образованите хора. А пък прекият потомък на тези знатни мъже, нашият граф Одорико Гамбарини, изкуствоведът, укрепил традиционното приятелство на Гамбарини с владетелите на Страмба, повишена от началото на XVI век в херцогство, омъжвайки метресата си, която представял за своя братовчедка, прекрасната Диана да Просида, за Танкред д’Албула, защото този естет и потомък на Гъзестия кавгаджия бил обзет от безумна страст по нея. В резултат на тази сватба, състояла се близо десет години преди идването на граф Одорико в Чехия, синът му Джовани наричаше херцог Танкред свой чичо.
	Правдоподобно е, тъй като няма основание да се предполага обратното, че граф Одорико Гамбарини е бил богат още преди да напусне родината си и да се засели в Прага — за това между другото свидетелствуват и фактите, че в колекцията от стари оръжия, която навремето той бе донесъл със себе си, бе и прочутата пушка, принадлежала някога на знаменития скулптор и златар Бенвенуто Челини*; или пък че портретът му от млади години, на който той бе изобразен как, готвейки се за лов и слагайки ръкавиците си, с усмивка наблюдава нетърпеливо подскачащите ловджийски кучета, бе сътворен от четката на самия Лоренцо Лото**. Сигурно е обаче, че за един помощник в избора на ценни предмети той добре си беше напълнил гушката — купуваше селца и лозя, пивоварни и имения, както другите купуват наденици; в конюшните му цвилеха чистокръвни унгарски жребци, а на публичен търг за имота на някакъв благородник плати веднъж за един ръкопис на древния лекар Диоскорид Педаний триста кесии с по 60 чешки гроша, което си беше доста тлъста сумичка, като имаме предвид, че ръкописът, макар и уникален, не ставаше за нищо, а една добра впрегатна кобила по него време струваше двайсет кесии. С една дума, граф Одорико Гамбарини беше тъкмо онзи велможа, който напълно отговаряше на простичките изисквания на госпожа Афра Куканова от Кукан — той бе магнат, който знаеше къде зимуват раците и накъде духа вятърът, той можеше да помогне на сина й да излезе на пътя, по който се пътува в златни карети; а обстоятелството, че графът търси постоянен компаньон за сина си, означаваше, че щастливият избраник не само ще споделя разкоша, с който графът се бе обкръжил, но и ще се запознае с всевъзможни знатни господа и ще проникне в средите, в които се правят пари и кариери.
	[* Бенвенуто Челини (1500–1571) — флорентински скулптор и ювелир. — Б.пр.]
	[** Лоренцо Лото (ок. 1480–1556) — италиански живописец. — Б.пр.]
	Така си представяше нещата госпожа Афра и Петър нямаше нищо против нейната идея най-вече поради това, че в училище тъкмо предстоеше разследване за неговото участие в разбойническото нападение над учениците от протестантския лицей на Старе место, при което пострадаха два прозореца, а разследването щеше да приключи с пердах и карцер; много му се нравеше и мисълта, че ще живее далече от омразната и ненавистна бащина лаборатория.
	И така, в определения вторник заранта госпожа Афра се отправи към Влашка улица, облечена с най-хубавата си рокля от зелена Дамаска на пъстри цветя, вече два пъти прекроявана, но все още сносна, а на главата с бродиран шал от прозрачна материя. С едната си ръка тя държеше Петър, за да му намали годините, тъй като той беше две години по-голям от Джовани, а с другата повдигаше роклята си, защото улиците бяха много кални и пълни с отпадъци и други нечистотии. Най-накрая госпожа Афра потропа с бронзовото клепало по портата на графския дворец.
	Отвори им великолепен лакей с дълга брада, разчесана на две по средата; на главата му имаше барета, украсена с перо от петел, облечен бе в червена ливрея с буфан ръкави и тесен панталон със същия цвят, на десния му ръкав беше извезан гербът на Гамбарини — на червен фон сребърен крак в доспехи между две звезди, а на левия със сребърна нишка — техният девиз „Ad summam nobilitatem intenti“, което значи „Устремени към върховете на благородството“. Отначало със сериозно и навъсено лице той изслуша тирадата на госпожа Афра за целта на нейното и на сина й посещение, което, както се оказа по-късно, беше само една излишна формалност, тъй като лакеят не знаеше друг език, освен италианския или по-точно тарентския диалект*, който е непонятен дори за коренните италианци от северните части на полуострова. После, като тропна два пъти с позлатената си пастирска гега, която здраво стискаше в ръката си, той призова един друг лакей, облечен в същата червена ливрея, украсена с герб и девиз, но гладко обръснат. Лакеят преведе майката и сина през облицования с полирани мраморни плочи вестибюл с фонтан във формата на чаша по средата, в който скромно си живееха и скучаеха няколко златни рибки, до представителния салон на приземния етаж, наричан от господаря на дома (с очарователната му склонност към преувеличение) Sala del paradiso, който бе струвал на упълномощения да реставрира двореца архитект много безсънни нощи, защото по заповед на господаря той увеличи площта на салона, като присъедини към него няколко от съседните стаи и не знаеше дали сградата ще издържи разбиването на толкова стени, без да се срути. Но всичко мина благополучно, дворецът се срути едва много години по-късно, след едно земетресение в Прага, а засега Райският салон заслужаваше претенциозното си име поради прекомерната си пищност — стените бяха покрити от тавана до пода с тъмночервено кадифе, което подчертаваше блясъка на кристала, среброто и слоновата кост по масите, на полиците и в огромния бюфет, който наподобяваше олтар; таванът бе украсен с алегорична стенопис, изобразяваща редуването на Пролетта, Лятото, Есента и Зимата. Всичко това бе изключително хубаво, но никак не беше хубаво, че когато госпожа Афра и Петър влязоха в Райския салон и се озоваха пред господаря на дома, седнал в кресло върху малък подиум в единия ъгъл на помещението, там вече се разхождаха повече от дузина изплашени момчета, грижливо сресани и изкъпани, но притеснени както от празничните дрехи, с които бяха облечени, така и от необикновената и непонятна за тях парадност, която трябваше да изтърпят тук в компанията на своите майки — местни благороднички, несъмнено вдъхновени от същите помисли и надежди, които предложението на граф Гамбарини бе породило в главата на госпожа Афра. Те също се разхождаха, като по време на тази променада кокетно се кършеха, повдигайки полите на прекрояваните си рокли, и се разхлаждаха с ветрила, за да се види колко добре са възпитани и как знаят да се държат във висшите кръгове; с една дума, бяха изискани, а междувременно тайно, през зъби изсъскваха по някоя злобна забележка към синовете си да не зяпат, да не се прегърбват, да не тропат като мулета и т.н.
	[* Тарент — древногръцка колония на Тарентския залив, днес град Таранто. — Б.р.]
	— Моля ви, започнете да се разхождате — каза на госпожа Афра облеченият в черно майордом немец, който стоеше приведен дискретно зад креслото на графа в очакване на неговите заповеди. — Разхождайте се като у дома си и не обръщайте внимание на нищо.
	Дълбоко засегната от това, че граф Гамбарини не пожела да узнае нейното аристократично име, не си направи труда да я поздрави и дори не й се представи, госпожа Афра си помисли: „Ама че маниери! Тия чуждоземни благородници много са си вирнали носовете.“ След това със злоба и мъка в сърцето сграбчи ръката на Петър (но той не можа да го понесе и се отскубна) и се включи в променадата на дамите и като тях кокетно повдигна полата си, усмихна се и тръгна насила, като леко поклащаше бедра и се разхлаждаше с ветрилото, и поглеждайки към тази-онази, си мислеше за тях: „Виж се на какво мязаш! Боже опази, ти пък какво търсиш тук, грозотийо! Ти си толкова аристократка, колкото аз съм Савската царица, а пък за отрочето ти да не говорим. Ако то стане компаньон на младия граф Гамбарини, няма справедливост на тоя свят. Хора, вижте го само — та той е кривоглед и клепоух!“
	Какво ли толкова може да ми се случи, мислеше си Петър, най-много графът да не ме забележи и да се върна при йезуитите. И като сложи лявата си ръка на хълбока, с високо вдигната глава се заразхожда до майка си спокойно и самоуверено, сякаш бе израсъл не другаде, а в райски салони с тъмночервено кадифе по стените; с невъзмутимо спокойствие в черните си раздалечени очи той гледаше своите конкуренти, равнодушен към злобните усмивки, които те тайно му отправяха, понеже самият той толкова се различаваше от тях, че не можеше да не събуди омразата им.
	— Моля ви, дами, разхождайте се като у дома си — повтаряше майордомът. — Като у дома си и не обръщайте внимание на нищо.
	Граф Гамбарини беше дребен на ръст, с лице сякаш изящно изваяно от слонова кост, с красиви бели коси, накъдрени над слепоочията, а от устните му не слизаше презрителната усмивка. Той седеше неподвижен, с кръстосани крака в сребристосиви копринени чорапи, и разглеждаше с нескривано недоволство и скука децата, които се разхождаха пред неговия трон, като си помагаше със златен лорнет. От време на време той тихичко казваше нещо на майордома, който усърдно кимаше с глава в знак на съгласие.
	— Усмихвай се — прошепна госпожа Афра на Петър.
	— А защо, след като тук няма нищо смешно?
	— Я престани с това твое „а защо“, ами вземи се прегърби, за да изглеждаш по-малък. И не се дръж, все едно половината свят е твой, господин графът ще вземе да си помисли, че не си с всичкия си, защото, ако баща ти не беше просяк, едва ли щеше да се домогваш до това място… Божичко, направи нещо, той тъкмо те гледа.
	Наистина беше така, дори нещо повече — графът не само гледаше Петър с графските си очи, но докато го гледаше, изразът на досада и недоволство започна да изчезва от лицето му, той свали и двата си крака на земята, занавежда изящно изваяната си глава ту надясно, ту наляво, ту напред, ту назад, а с палеца и показалеца си направи кръгче, през което загледа ту с лявото, ту с дясното си око — накратко казано, държеше се като познавач на изкуството, какъвто и беше в действителност, който разглежда извънредно много заинтригувала го картина.
	— Виждате ли онова момче със синьото костюмче и бялата якичка? — обърна се той към майордома. Графът говореше немски лошо, с особен акцент, но си помагаше с толкова изразителни жестове, че майордомът лесно го разбираше.
	— На вашите услуги, ваша светлост, разбира се, че го виждам — каза майор домът.
	— Това момче ми прилича на някого. Не знаете ли на кого?
	Лицето на майордома придоби печално изражение.
	— Не бих могъл да ви бъда полезен, ваша светлост. Освен ако не благоволявате да имате предвид младия Лобковиц? И той ходи с високо вдигната глава и има навика да държи лявата си ръка на хълбока.
	— Не, не, не — каза графът, — нямам предвид никакъв Лобковиц, а картина. Това момче ми напомня някаква картина. Случайно да знаете коя?
	— Може би Минерва от Ботичели? — предположи майордомът с плаха надежда.
	Графът изръмжа:
	— Глупости! Та тя е жена!
	— Осмелих се да изрека тази волност, защото предполагам, че лицето на едно момче на тази възраст прилича по-скоро на моминско или женско лице, отколкото на мъжко. Но щом ваша светлост държи на това, че трябва да е лице на мъж, позволявам си да ви предложа лицето на това момче да напомня на ваша светлост за лицето на Давид от Верокио… Вярно, че то е скулптура, а не картина, но при добра воля можем да сметнем и скулптурата за картина, тъй като изобразява нещо, но най-важното е, че споменатият Давид също е с ръка на хълбока.
	Графът само с движение на устните си произнесе няколко безгласни, но несъмнено много гневни слова и повика Петър с лявата си ръка, на която имаше голям пръстен с печат, да се приближи.
	В същия момент разхождащите се двойки майки с деца изведнъж спряха и замряха, само госпожа Афра доведе сина си пред графския трон и се поклони по възможно най-благородническия начин.
	— Аз съм Куканова от Кукан — представи се тя. — А синът ми се казва Петър.
	— Кукан, Кукан… Мисля, че така се казва придворният доставчик на парфюми и еликсири, от когото аз самият купувам: много качествен афтършейв.
	Госпожа Афра се изчерви от изненада, тъй като дотогава никога не й се беше случвало да чува от някого хвалби по адрес на мъжа си.
	— Съпругът ми ще бъде трогнат и поласкан, като му кажа, че неговото изделие…
	Графът нетърпеливо махна с кльощавата си пожълтяла ръка и я прекъсна.
	— Сега не става дума за това — каза той и се обърна към Петър. — А ти, ragazzo mio*, можеш ли да ми кажеш откъде имаш този лик?
	[* Момчето ми (ит.). — Б.р.]
	Това бе въпрос, чийто смисъл убягна на Петър, но понеже йезуитите добре му бяха предали изкуството никога да не остава длъжник с отговора, на който и да е въпрос, дори и най-неочаквания, и му бяха внушили, че е по-добре да изтресеш някоя баналност, отколкото да мълчиш или да заекваш, той отговори без колебание:
	— По-добре ще е да попитате майка ми за това. Едва бе изрекъл тези думи и дамите, които злобно наблюдаваха сцената, едновременно избухнаха в буен смях и неприличен кикот, а малчуганите, доволни от настъпилото разведряване, макар и да не разбираха какво става, се присъединиха към майките си с писъци и крясъци, така че врявата стана непоносима, но не за дълго, защото графът започна да почервенява от гняв, от което вените по челото и слепоочията му се издуха, а после скочи на късичките си крачета и с крясък посочи вратата:
	— Вън! Всички вън! Да не ви виждам повече. Изчезвайте оттук, след като не знаете как да се държите! На какво се смеете? На мен се смеете! И защо? Защото това момче отговори на въпроса ми остроумно и правилно? Да ми се надсмивате в собствения ми дом! Pronti, pronti*, вън! За вас, естествено, не се отнася, синьора — каза той на госпожа Афра, докато останалите дами побегнаха уплашени, повличайки след себе си децата. Те пищяха, роптаеха и се бутаха в суматохата, която услужливият майордом засили още повече — той слезе от подиума и заразмахва тънките си ръце като черни криле, гонейки изпъдените през вратата.
	[* Тук: Живо, живо! (Ит.) — Б.р.]
	Този господар е много строг, тук няма да се задържа дълго, мислеше си Петър, но въодушевен от тази сцена, с интерес наблюдаваше как лицето на графа постепенно възвръща първоначалния си цвят на слонова кост, след като междувременно той отново бе седнал в креслото и със затворени очи чакаше да се изпразни Sala del paradiso, която за кратко време се бе превърнала в ад.
	След като отново се възцари тишина, графът отсече със затворени очи:
	— Да се проветри!
	Едва когато заповедта му беше изпълнена и двама слуги с помощта на дълги прътове с куки на върха отвориха високите прозорци и в прекрасния салон нахлу свежият въздух на ранната пролет, графът стана и сякаш за да смекчи пристъпа си на ярост, заговори е изискана учтивост.
	— Моля, седнете, госпожо — каза той и придружи госпожа Афра до инкрустираната със седеф масичка, поднесе й стол и седна срещу нея. — Преди да продължим разговора си, нека сме наясно: надявам се, че сте католичка?
	— Католичка съм, при това много набожна — каза госпожа Афра. — Всеки ден ходя да се моля в църквата на миноритите.
	Едва изрекла тези думи, тя се изплаши, понеже лицето на граф Гамбарини изведнъж, подобно на духната свещ, придоби рядко глупаво изражение, както парадоксално се случва понякога, когато човек го осени някаква извънредно важна мисъл, сякаш изпратена направо от небесата.
	— В църквата на миноритите ли казахте?
	— Да, в църквата на миноритите, с ваше позволение — с несигурен глас изрече госпожа Афра.
	— Ами да, миноритите са ония въшльовци, дето вече две години отказват да ми продадат архангел Михаил, който виси при тях! — извика графът.
	— Не знаех това — каза виновно госпожа Афра. — Уверявам ви, ваша светлост, ако само можех да допусна, че те са разсърдили ваша светлост, щях да ходя да се моля другаде.
	— Не става дума за това — каза графът. — Но преди малко се чудех коя картина ми напомня лицето на вашия син, а за изкуствовед от моя ранг това е ужасно терзание, цяла мъка, защото никой не би могъл да ми помогне, а трябва да разчитам единствено на себе си и на паметта си, която обикновено е феноменална, но този път коварно ми измени. Ала сега вече знам: той прилича на архангел Михаил от църквата, където ходите да се молите всеки ден. А това означава, че той ежедневно е бил пред очите ви, нали?
	Госпожа Афра не си спомняше някакъв архангел Михаил да виси в църквата на миноритите, макар че наистина едва ли не всеки ден виждаше иконата, но сметна за по-уместно да даде на графа утвърдителен отговор:
	— Понякога и по няколко пъти дневно, ваша светлост.
	— Дори и тогава, когато сте носили сина си под сърцето си?
	Госпожа Афра целомъдрено склони глава.
	Графът вдигна двете си ръце към алегорията на Зимата, украсяваща онази част от тавана, под която седяха.
	— Accidente*! — възкликна той. — Това означава, че докато творците наподобяват творенията: на природата, този път природата е наподобила творение на изкуството, така че миноритите могат да се задавят със своя Михаил; защото у дома си аз ще имам много добро негово копие, и то нарисувано от божията четка — той погледна към Петър, — ако, разбира се, този ragazzo тук не е глупак или негодник. О, non scherzamo, аз не се шегувам, защото съм не само познавач на изкуството, но и добър търговец и нямам навика да купувам агне в чувал. Как се казваш, момче? — Майка ми вече ви каза, че се казвам Петър. Графът му се закани с пръст.
	[* По дяволите! (Ит.) — Б.р.]
	— Изглежда, отдаваш прекалено голямо значение на нищожната си личност, след като смяташ, че щом веднъж са произнесли името ти, то трябва дълбоко да се запечати в паметта на всеки. На колко си години?
	— На дванадесет — каза Петър, без да се съобразява със заръката на майка си да скрие две години, ако го попитат за възрастта му.
	— Нищо, че синът ми ще има малко по-голям компаньон — каза графът. — А сега ми кажи за колко дни бог е сътворил света.
	— В Библията пише, че за шест.
	— Правилно, съвсем правилно. А кои са най-големите врагове на името християнско?
	— Казват, че турците.
	— Това „казват“ го остави за себе си, ако не искаш да събудиш представата, че не вярваш в онова, което говориш — рече графът. — Колко са елементите, от които е съставен светът?
	— Говори се, че са четири — каза Петър. — Земя, вода, огън и въздух.
	— Правилно, но без това „говори се“ — рече графът. — Като казваш „говори се“, то е същата проява на недоверие, както и предишното ти „казват“. Разбери най-сетне, ти си толкова незначителен и нищожен, че никой не се интересува от твоето собствено мнение, както и никой не е длъжен да помни името ти. Но сега бих искал още да чуя колко пъти числото шест се съдържа в шестдесет и шест. Два пъти, нали?
	Петър се усмихна.
	— Разбира се, че два пъти, ако някой смята единадесетицата за еквивалент на двойката, понеже се записва с две единици.
	Графът запремигва, донякъде смутен.
	— С една дума — колко пъти?
	— Вече казах, мисля, че единадесет пъти — отговори Петър, все така усмихнат.
	— Най-сетне един факт, който дълбокоуважаваният млад господин Петър Кукан от Кукан приема без уговорки — рече графът. — Добре, ти издържа изпита, не си съвсем глупав, а непоносимата си надменност смекчаваш донякъде с хубавата си, човек би казал дори скромна усмивка… А сега, дявол да го вземе, разбирам, че когато първия път те попитах за колко дни бог е сътворил света и ти ми отговори, дето в Библията пишело за шест, не си искал с това да се позовеш на авторитета на Светото писание, а напротив — твоето „в Библията пише“ е имало същия скептичен смисъл както последвалите го „казват“ и „говори се“, за които вече ти направих забележка. Я го виж ти него, само теб чакахме да ни кажеш дали да вярваме в Светото писание, или не.
	Тук се намеси госпожа Афра, която боязливо започна да убеждава графа, че Петър бил набожно момче и съвестно съблюдавал задълженията, които налага святата вяра, но могъщият господар стана от креслото със сърдито и изморено лице, което означаваше, че повече нищо не желае да слуша.
	— Ще пробвам — каза той. — Като си помисля, че пак трябва да обявявам конкурс, лошо ми става!
	Така започна новият етап от живота на Петър.


>>	Как Петър заживя в двореца под Петршин

	В учените книги, написани от алхимиците за техните деяния, много се набляга на обстоятелството, че смисълът на добиването на Философския камък е не само практически, а главно и преди всичко духовен или спиритуален и следователно не става дума единствено за превръщане на неблагородните метали в благородни, но и за укрепване на мирогледа, базиращ се на първичната догма, че „всичко е Едно“, тоест че цялата жива и нежива материя произлиза от една и съща първична праматерия; става дума и за промяната на човека, който се занимава с Великото деяние: по природа низък и грешен, а по принцип хората са такива, алхимикът лека-полека се отърсва от склонностите и влеченията си, от егоизма си, от завистта и от други мерзости чрез тежките изпитания на търпението, на които постоянно е подложен по време на своята работа.
	Нечистият съсъд на безчестието, какъвто е бил алхимикът отначало, с годините се превръща в кристална чаша на покорство, отречение и на други светски добродетели; следователно всеобщото твърдение, че нечовешките усилия на алхимиците са подхранвани само от мечтата за богатство, не е вярно, тъй като, когато в изключителни случаи Великото деяние им се удава, те вече са постигнали такова нравствено съвършенство, че цялото злато на света просто не им трябва.
	Господин Янек Кукан от Кукан много убедително доказа, че това нееднократно повтаряно твърдение на привържениците на философската или херметическата наука е абсолютно вярно, защото дори и когато госпожа Афра му нанесе удар под пояса и без негово знание изтръгна любимия му единствен син от обсега на неговото влияние, без той да може да го задържи, понеже, колкото и трудно да му беше да признае, съществуването му зависеше от придворните кръгове, сред които граф Гамбарини заемаше доста високо положение; тоест като разбра, че Петър ще напусне дома му и ще отиде при чуждоземния натрапник и авантюрист, господин Янек вече беше посветил половината си живот на Великото деяние и то така го бе облагородило, че вместо да се ядоса и да извърши нещо непоправимо, той само замислено се усмихна, погали Петър по тъмните, подстригани като на паж коси и каза:
	— Бог да те пази, момчето ми, сещай се понякога за хубавите мигове, които прекарахме заедно, и нека щастието никога не те напусне. Аз също с радост и благодарност ще си спомням за онова благословено време, когато бог пожела да наблюдавам твоето израстване.
	Наистина Петър не се сещаше за никакви прекрасни мигове, прекарани с баща му, но тази проява на великодушие и примирение, подсилени от тъга, така го трогнаха, че сълзи бликнаха в очите му, в черните раздалечени очи на дванадесетгодишния архангел Михаил.
	— Ще се сещам, татко — каза Петър, — макар че ще ме е малко срам, задето ви ядосвах по време на вашите лекции.
	— Няма нищо, Петре, не се безпокой — рече господин Янек, все тъй тъжно усмихнат. — Може някой ден друго да ти дойде в главата и да разбереш, че на този свят няма нищо по-велико от Философската наука. Каквото и да стане, помни, че докато съм жив, вратите на моя дом са винаги отворени за теб.
	След това Петър си събра нещата и се настани в графския дворец под връх Петршин, но както често се случва по ирония на съдбата, съвсем малко оставаше още същия ден да бъде принуден да се възползува от бащината си снизходителност и бързичко да се върне през отворените врати в родния си дом.
	Малкият Джовани, синът на графа, беше светлокосо момченце, слабичко като баща си, тъй че, макар да беше на десет години, изглеждаше на осем — с бледно, нежно личице и умни очи, сини като метличини. Появата на Петър с лика на войнствения ангел го изплаши и притесни. Единственото, което му хрумна, бе да се прави на равнодушен и да гледа в пространството, все едно новият му компаньон не го интересува. Действително беше странно, че това слабичко русо момченце бе италианче, докато мургавият Петър със своите черни искрящи очи нямаше нито капка друга кръв, освен средноевропейска. Но природата проявява своите капризи, с които, щем не щем, трябва да се съобразяваме.
	— Джовани е слабичък, а светът е силен — каза граф Гамбарини, когато запознаваше двете момчета — и затова много държа на упражненията в ловкост и сръчност — фехтовка, езда и други подобни неща. И понеже на мен много ми пречи незнанието на местния език, желая, Петре, да говориш с Джовани по възможност само на чешки и колкото се може по-бързо да го научиш на майчиния му език. А сега вървете, имате час за свободни занимания.
	Майордомът в черно и лакеят в червено, който носеше платнено чувалче, две дървени ракети и сребърен поднос под мишницата си, заведоха двете момчета в парка, разположен между задната част на двореца и оранжерията; той беше оформен във френски стил, е широки стълбища, свързващи стъпаловидните тераси, украсени със скулптури и цветни лехи, които в онзи хладен сезон все още бяха покрити с иглолистни дръвчета. Оттам те чинно преминаха по дървено мостче, свързващо двата бряга на пресъхналия поток, и стигнаха до неголямо пространство, посипано с пясък и обградено с жив плет от глог и разделено на две части от опъната по средата мрежа. Линеят изпразни чувалчето, чието съдържание, както се оказа, бяха малки, идеално кръгли кожени топки в ярки цветове, и с поклон връчи на Джовани и Петър ракетите.
	— Какво да правя с това? — попита Петър.
	— Това, млади господине, е класическа игра, за която споменава самият велик Омир — осведомило майордомът. — Тя се нарича „пом“. Това е френска дума и означава длан, защото по-рано топките са били удряни с длани. Днес, благодарение на прогреса на новото време, за тази цел се използуват ракети, които, както благоволявате да видите, представляват дървени рамки с обтегнати по тях струни и с дървени дръжки. Тази игра се играе по следния начин: играчите си подават топката през мрежата, като се опитват да я задържат във въздуха възможно най-дълго време.
	— А защо? — попита Петър.
	Този съвсем прост и конкретен въпрос изненада майордома.
	— Вече казах, млади господине, че това е игра, а да се задържи топката във въздуха, е главното правило на играта. Забавлявайте се добре, а Йохан ще ви помага по време на играта и ще ви носи топките. Йохан, бъди внимателен с младите господа.
	Майордомът се поклони и си тръгна.
	— Ама че тъпотия! — обърна се Петър към Джовани на чешки. — Играе ли ти се на тази глупост?
	Джовани гледаше с израз на безропотно подчинение върху бледото си лице, без да разбира нищо от думите на Петър, но явно се бе досетил, че става въпрос за проява на несъгласие по повод качеството на свободните занимания, които се предлагаха тук. Той отговори на благозвучен и мелодичен език, който невинно смяташе за латински, а честно казано, езикът му бе по-близък до този на Бокачо, отколкото до този на Цицерон:
	— Няма как, иначе слугата ще каже на моето падре и той ще ни размаже и двамата като мухи.
	Джовани хвана с палец и показалец едната от топките и деликатно я изправи с ракетата през мрежата към Петър. Последният я посрещна, върна я на Джовани и така продължиха да си я подхвърлят, а когато топката отлиташе встрани, Йохан (безкрайно почтителен хърбав младеж с дълги черни бакенбарди, но иначе гладко избръснат) тичаше след нея и с поклон я връщаше на играчите върху сребърния поднос.
	След пет-десет минути на Петър му дойде до гуша от това развлечение, той удари топката с все сила, така че тя литна между оголените клони на дърветата чак някъде при оранжерията, а когато лакеят, верен на своите задължения, жертвоготовно се отправи след нея, Петър прескочи мрежата и хвана Джовани под ръка.
	— А сега да офейкваме — заповяда той кратко и помъкна изненадания от този обрат Джовани към живия плет от глог, а оттам към коритото на пресъхналия поток.
	— Петре, не прави глупости! Не е позволено! Какво ще каже Йохан, като се върне? — бранеше се Джовани, почервенял от вълнение и потресен до дъното на душата си, тъй като дотогава през целия си живот никога не бе вършил нещо, което да противоречи на бащината му воля. — Та той е личният футмен* на падрето, страхотна свиня, всичко ще изпорти на баща ми, а отгоре на това и ще го раздуе. Петре, Петре, ще стават такива работи, дето светът не ги е виждал!
	[* Лакей (англ.). — Б.р.]
	Но Петър не му обръщаше внимание и препускаше, а Джовани тичаше след него, понеже не можеше да устои на заразителната му жизнерадост, а след малко дори усети онова непознато блаженство, което е привилегия на героите и авантюристите. Какво пък, аз не съм виновен, мина му през ума, та това беше хрумване на Петър, а аз какво да направя, като е по-голям и по-силен от мен?
	Те пропълзяха под решетката, затваряща една арка в зида, през която потокът, ако течеше, преминаваше през парка. Оттам по една странична смърдяща уличка излязоха на Влашка улица и се отправяха към главния Малострански площад, където едно черно гъмжило от хора се тълпеше около черен ешафод, на който черен палач с кървавочервена качулка на главата и с мускулести ръце, скръстени на гърдите, стоеше до дръвника в очакване на осъдения. После продължиха към Пазарното площадче, разположено някъде около днешния Валдщейнски дворец, където Петър бе прекарал едни от най-прекрасните мигове на своето детство.
	— Какво ще кажеш на падрето ми, като започне да ни се кара? — попита Джовани на своя италиански латински, отново притеснен, защото никога до този момент не бе ходил из града пеш и несъпровождан от възрастни. Всичко го плашеше — палачът, осъденият, който едвам пристъпяше, вързан за една двуколка, полугол, със следи от мъчения по тялото; просяците като жалки купчини въшливи парцали, търкалящи се по земята и със скрофулозните си ръце дърпащи за краката двамата добре облечени млади господари, молейки милостиня; мръсните свине, които риеха в размекнатата земя с грухтящите си зурли; кървавата работа на берберина, който вадеше зъб на един ревящ пациент пред дюкянчето си; продажните жени, които излагаха на показ разголените си гърди в отворените прозорци на приземните стаички; войниците, жандармите и евреите в черни кафтани с жълто колелце на ревера. Бледото му личице отново придоби обичайното си изражение на престорено равнодушие, но крачеше с тънките си крачета, обути в остроноси обувки от бяла кожа, боязливо притискайки се към своя по-силен и по-смел приятел, и гледаше недоверчиво дивния свят, който се разкриваше пред него, склонил глава на спасителното рамо на Петър.
	— Не знам какво ще кажа на падрето ти — каза Петър на същия език. Той беше толкова възприемчив и имаше такъв съвършен слух, че няколкото чути от Джовани думи му бяха достатъчни, за да приспособи латинския си език, научен при йезуитите, към неговото италианско произношение. — Но нека види, че не съм от тия, дето се оставят да ги прецакаре.
	— Какво значи прецакаре? — попита Джовани.
	— Да те измамят, да те карат да правиш нещо, което не искаш — каза Петър.
	— А какво значеше онова, дето го каза най-напред: а сега да офейкваме.
	— Да бягаме — отговори Петър. — Да си плюем на петите и да се чупим. Разбираш ли? Да ни няма, фюуут…
	Той разклати длани, наподобявайки бързо бягащи крака.
	Джовани разбра.
	— А защо не останем на екзекуцията? — попита той.
	— Защото не ги обичам тия работи — каза Петър. И като видя, че личицето на Джовани помръкна, което явно означаваше, че в очите на своя по-малък приятел изглеждаше пъзльо, добави: — Обезглавяването е нищо работа. Виж, когато ще дерат жив някого, тогава ще идем да гледаме, това вече е съвсем друго нещо.
	Обезглавяването било нищо работа, но въпреки това всеки, който се крепеше на краката си, бе отишъл на главния площад и затова Пазарното площадче бе пусто; Петър откри там само един от своите приятели, но затова пък забележителен — Франта, сина на уличницата Чакутревкъщи, чието превъзходство Петър признаваше; Франта бе три години по-голям от него и правеше каквото си поиска (вече умееше да пие, да ходи по момичета и да пуши малинови листа в глинена луличка). Поради крехката си възраст Петър можеше само да се възхищава на тези върховни постижения, но не и да им подражава, ала все пак бе попил от по-големия си приятел доста познания, полезни за суровия живот на истинския мъж — преди всичко редица ловки хватки и номера от борбата, например шест начина да спънеш противника и други подобни.
	Та тъкмо този интересен млад мъж седеше на най-долното стъпало на стълбището пред храма „Дева Мария Застъпница“, който се открояваше внушително насред площадчето, и беше зает с това да пощи бълхите на едно кафяво куче от неизвестен произход и да ги прибира в кутийка.
	— Какво е това чудо, дето си го довел? — попита той, впил враждебно очи в Джовани, който стоеше на половин крачка зад Петър и наблюдаваше със сините си очи необикновеното занимание.
	— Мани го тоя, италианец е — каза Петър и седна на стъпалото. Джовани отначало остана прав, но след малко с израз на опърничава решителност извади от джоба си копринена кърпичка, издуха от праха едно местенце до Петър и също седна.
	На въпроса на Петър защо лови бълхи, Франта отговори, че искал да си отмъсти на кръчмаря от кръчмата „При грубияна“, който неотдавна пребил от бой Франта, като го хванал да краде от избата ракия в бутилки. А на Франта ракията му трябвала за майка му, която го била заплашила с пердах, ако не й донесял нещо за пиене; така че в крайна сметка го били два пъти — и кръчмарят, и майка му, — единия път, защото краде, другия път, задето не е откраднал.
	— И това ако е справедливост! — каза Франта с навъсено лице.
	Петър се съгласи, че не е справедливо. Но какво общо имало всичко това с бълхите?
	Какво общо ли? Че то било ясно. Франта искал при първа възможност, най-добре щом го изпратят в „При грубияна“ за бира, да пъхне кутийката с прегладнелите бълхи в чекмеджето на кръчмаря, за да наскачат по него, когато открие и отвори кутийката.
	Представата как множеството разярени и хапещи бълхи ще наскача по гадното, потно лице на кръчмаря накара Петър да избухне в смях, който зарази и Франта, макар че до този момент той приемаше всичко съвсем сериозно, като акт на справедливо възмездие; разсмя се и Джовани, въпреки че не разбираше съвсем ясно за какво става дума; така че и тримата се затъркаляха по стъпалото, заливайки се от блажения си смях.
	— Разбираш ли бе, италианецо? — обърна се Франта към Джовани. — Бълхи! Вие как им викате? Пулче, а? Та пулче ще правят салтаре на кръчмаре нела барба ей така и ще го манджаре, манджаре!
	Джовани се запревива от смях, държейки се за корема, а бледността на лицето му и унинието в сините му очи изведнъж изчезнаха.
	Когато Франта се зае пак с работата си, Петър го посъветва да пуска бълхите в кутийката през дупка, която ще пробие в нея и ще може да я запушва с пръст, а после ще я залепи със смола; така няма да е необходимо да отваря кутийката непрекъсната, за да пуска плячката си, и ще е сигурен, че нито една от изпотените бълхи няма да избяга. Идеята намери отлично приложение и сърцето на Джовани се изпълни с любов и уважение към Петър, който бе не само смел и великолепен, но съумя да даде съвет и да помогне на много по-големия си приятел в неговия хитроумен замисъл.
	Междувременно от главния площад се дочу шестогласен бой на барабани, което означаваше, че осъденият току-що е положил глава на дръвника, а палачът е вдигнал секирата, за да я забие във врата му. И наистина, не след дълго Пазарното площадче започна да се изпълва с народ, тъй като зрителите вече се връщаха. Те бяха във възторг: обезглавяването, както подчертахме, е нищо работа, но този път им беше провървяло — бяха видели нещо невиждано. Палачът така силно ударил със секирата, а и тя била толкова остра, че главата хвръкнала нагоре към небесата, но осъденият, някой си Топинка, макар и без глава, успял да я сграбчи със собствената си ръка за косата.
	— А всъщност за какво го обезглавиха този Топинка? — попита Петър.
	Франта му отвърна, че за нищо и никакво: Топинка бил собственик на пивоварна, за която си точел зъбите кралският вицешамбелан, самият той собственик на шест пивоварни в Прага, но тъй като апетитът идва с яденето, приискало му се да има и седма пивоварна, тази на Топинка. И така се случило, че веднъж, яздейки коня си, той срещнал Топинка в една тясна уличка, нарочно разперил крака, за да не може човекът да мине, а отгоре на всичко и го ритнал по брадата. Но Топинка бил мъж на място, хванал вицешамбелана за крака, свалил го от коня и му зашлевил два шамара; вицешамбеланът заповядал на кмета да арестува Топинка, понеже по време на боя уж му бил откраднал пръстена. Топинка признал кражбата, докато го измъчвали, и бил осъден да бъде обезглавен и лишен от имуществото си, а вицешамбеланът купил при разпродажбата неговата пивоварна на безценица.
	— И това ако е справедливост! — повтори любимата си мисъл Франта.
	Петър отново бе принуден да се съгласи, че никак не е справедливо; но нека Франта да почакал той да станел пръв министър и тогава щял да им даде да разберат на тези господа вицешамбелани.
	— Айде стига, бе! — каза Франта — Какъв си щял да станеш?
	— Пръв министър — отговори Петър.
	— Тия ги разправяй на баба ми — таза Франта. — Точно пък ти!
	— Петър ще стане пръв министър — изрече уверено Джовани.
	— По-добре да не стане, че иначе един ден ще бъде същата свиня като ония там — рече Франта.
	Времето си течеше в приятни приказки, а кутийката се пълнеше, когато изведнъж Джовани скочи и извика:
	— А сега да офейкваме!
	В отсрещния край на площада се появиха трима слуги в ливреи с герба на рода Гамбарини и с девиза „Устремени към върховете на благородството“ на ръкавите, начело вървеше графският футмен Йохан. Те се отправиха към момчетата с бързи, широки крачки, които показваха, че са знаели къде да ги търсят. Наистина сред паническия ужас, разтърсил замъка, един от местните глашатаи бе изрекъл невероятните думи, че синът на негова графска светлост седи със своя компаньон пред църквата „Дева Мария Застъпница“ и пощи бълхите на някакво помиярче, и графът веднага изпрати там слугите си.
	— Не, сега няма да офейкваме, защото няма къде — каза Петър спокойно и стана, за да пресрещне лакеите.
	— Но падрето ще ни прецакаре — промълви Джовани през сълзи и улови Петър за ръката.
	— Това е присъщо на всяко падре — каза Петър. — Ала ние с теб няма да търпим подобно нещо.
	Графът ги очакваше в кабинета си — окичен с картини, закачени по стените, постлан с картини, намятани една връз друга по пода, претъпкан с картини, окачени на триножници. Той беше спокоен, но въпреки спокойствието си допълнително се успокояваше с това, че редеше пасианс, почуквайки по картите с лакирания, заострен нокът на десния си показалец, но обстоятелството, че на масата до дясната му ръка лежеше бич за езда, както и това, че след дълго мълчание той се обърна към сина си строго и сърдито на „ви“, докато иначе му говори фамилиарно на „ти“, не предвещаваше нищо добро.
	— Господине, можете ли да кажете нещо за свое оправдание? — попита той Джовани, без дори да удостои Петър с поглед.
	— Не, нищо — отговори Джовани и за неудоволствие на Петър, който внимателно и напрегнато го наблюдаваше, наведе глава.
	— Колко заслужавате? — попита графът, посягайки към бича.
	Джовани простря към него хилавите си ръчички.
	— Ако искате, ударете ми двадесет и пет, но моля ви, не се сърдете на Петър, той е нов тук и не знае кое е позволено и кое не.
	— Казахте двадесет и пет — рече графът. — Приближете се.
	Джовани пристъпи към бюрото на баща си с треперещи крачета, но Петър го изпревари.
	— Ако някой трябва да бъде наказан, това съм аз, макар да не разбирам защо. Вие казахте, че имаме час за свободни занимания, и ние добре се забавлявахме, нали, Джовани?
	— И още как се забавлявахме! — възкликна Джовани с плач в гласа.
	— Нямам за какво да говоря с това нищожество, което не оправда моето доверие и с чието име нямам намерение да обременявам паметта си — рече графът. — Събирай си партакешите и си върви там, откъдето си дошъл.
	И така шибна с бича по бюрото, че чак картите подскочиха.
	— Татенце, ако изгоните Петър, аз не искам да живея! — извика Джовани и задъхвайки се от напиращия плач, падна на колене — жива картина на болезнен ужас. — Не искам да живея! Не искам да живея! Татенце, не можете да си представите колко беше хубаво и как се забавлявахме! Видяхме и палача, и голи жени по прозорците, ловихме бълхи, които да изкльопат кръчмаря, а Петър даде съвет как трябва да се затварят в кутийката, за да не избягат, и онзи, когото го обезглавиха, със собствената си ръка хванал главата си, когато тя хвръкнала нагоре. Татко, татенце, аз ще бъда послушен, ще ям овесена каша, ще фехтувам, ще уча хекзаметрите, ще ставам рано и ще се моля преди лягане, само много ви моля, оставете ми Петър, той е храбър и силен, знае всичко и не се оставя да го прецакаре. Татенце, за бога, моля ви!
	Графът мълчеше и гледаше синчето си, сякаш го виждаше за първи път, а всъщност до известна степен така си и беше, тъй като никога не бе го виждал така окуражен, с пламтящи бузи, съвсем различен от онова възпитано момче, каквото беше до този момент. Ами сега, помисли си графът. Та явно синът на придворния аптекар не му оказва чак толкова лошо влияние. Защо осигурих компаньон на Джовани, какво исках да постигна с това? Да направя него, пасивния, още по-пасивен, още по-неподготвен да навлезе в ужасния и безогледен свят на възрастните? Но какво да направя сега? Как да се измъкна от това положение?
	Графът бавно насочи погледа си към намръщения и упорит Петър.
	— Ти какво ще кажеш? — попита го той.
	— Нищо, защото според вас аз съм нищожество и вие няма за какво да говорите с мен.
	— Забрави` за това, но не очаквай да ти се извиня. Не знаех, че говориш италиански.
	Петър учудено го погледна.
	— Че говоря италиански ли? Да, май говоря. Научих го от Джовани.
	— За толкова малко време? Не може да бъде! — рече графът.
	— Може, татко — обади се Джовани, поглъщайки Петър с пламнали от любов очи. — Петър е magnifico*.
	[* Великолепен, разкошен (ит.). — Б.р.]
	— Така ти се струва на теб — рече графът. — Докато аз, напротив, виждам в това поредното неподчинение на моите заповеди. Изрично казах на Петър, че искам той да те научи на местния език, на чешки.
	— Но той го направи! Аз говоря чешки! — извика Джовани. — Чуйте ме, татко: а сега да офейкваме, италианецо. Да ни няма, фюуут…
	Изглежда, че няколкото минути, които Джовани бе прекарал с Петър, бяха равни на месеци.
	— Добре, ще опитам пак — рече графът. — Но запомни, сополиви Михаиле, че не опънеш ли юздите на безпочвената си горделивост и своеволие и не си ли избиеш от главата неуместната и абсолютно невъзможна представа, че означаваш нещо и че всичко трябва да става по твоему, и че всеки трябва да помни името ти, макар че надали има по-незначително от него на този свят; и не разбереш ли овреме, че си нищо, дори нещо по-дребно от нищото, защото нищото поне е философско понятие, докато ти си най-обикновен невъзпитан хулиган, така ще изхвръкнеш от дома ми, че и краката няма да са ти нужни. А сега вървете, имате час по фехтовка. Разбра ли, Петре? Фехтовка! Фехтовката е по-тясно и по-точно понятие от занимание. Ловенето на бълхи при добра воля може да се нарече занимание, но във фехтовката не може да се прави друго, освен да се фехтува. Преди да дойде маестро Еспадроне, упражнявайте се сами, но усърдно. Свободни сте!


>>	Имат ли кралиците нозе

	Така Петър заживя в дома на Гамбарини, в който за огромна полза на Джовани и за собствена облага прекара доста години. Наистина графът не преставаше да се ядосва от ината, с който Петър отстояваше собственото си мнение, затова се стигаше и до чести конфликти, и до гневни оплаквания от страна на учителите, които графът е голямо неудоволствие бе принуден да решава; ала при това той не можеше да не забележи и да не взема под внимание как синът му се развива и процъфтява под влиянието на Петър: в своя неизмерим възторг от по-големия си другар Джовани с все сили се опитваше да му бъде равностоен, независимо дали ставаше дума за фехтовка или за гръцки език, за свирене на лютня или за реторика, за лов или за турнир с копия; и това постоянно върховно напрежение на физическите и духовните сили даваше на анемичното светлокосо момче онова, което дават изпълняваните с въодушевление упорити тренировки.
	Две години по-късно, когато Джовани бе на дванадесет, а Петър на четиринадесет години, графът ги въведе в императорския двор, за да свикнат да се движат във висшите кръгове, и обратното — висшите кръгове да свикнат с тях. А тъй като и двамата бяха красавци, при това очебийно различни един от друг — единият дребничък и прелестен като русокосо девойче, а другият висок и мургав като дявол, но надарен с пленителна усмивка, която разтапяше сърцата на дамите, а господата правеше по-мили и сърдечни, — те станаха обект на благосклонна симпатия от страна на скучаещите господари, така че без преувеличение можем да определим тяхната поява в обществото като успешна. Наричаха ги les indispensables, незаменимите, и наистина les indispensables не биваше да липсват на нито едно празненство, пикник, гардън парти, концерт, театрално представление, турнир, фойерверк или бал, по време на които те изпълняваха дребни услуги като пажове.
	Наричаме тези услуги дребни, понеже те далеч не поставяха на изпитание тяхната интелигентност или физическата им сила. Примерно традиционната задача на Петър бе по време на големи дворцови тържества да стои близо до съпругата на един чуждестранен посланик и дискретно да й подава лорнета, ветрилото или други предмети, които тази разсеяна старица непрекъснато изпускаше от треперещите си ръчици, а Джовани носеше топлата карирана наметка на същата тази дама при разходките й сред природата — да, както вече казахме, услугите бяха дребни, но въпреки това, ако трябваше да бъдат извършвани с необходимото възпитание и според светските норми, те изискваха многобройни занимания и умения; така че спокойно можем да кажем — за момчетата това бе истинска висша школа за овладяване на дворцовия етикет.
	Така например необходимо бе да се знае, че не е позволено да се чука на вратата, през която искаме да влезем, а може само леко и сдържано да подращим с пръст; трябваше да се знае наизуст цялата стълбица от светски санове, на чието най-високо стъпало, разбира се, стоеше самият владетел със своята съпруга (ако имаше такава) или със своята метреса, какъвто бе случаят с нашия император. Най-близо под владетеля и евентуалната му съпруга стоеше висшето духовенство, тоест кардиналът и архиепископът, под тях — висшите придворни служители, озарени от лъчите на негово величество закона, по-надолу се нареждаха представителите на знатните родове, които било временно, било по принцип или вследствие на собствената си некадърност не заемаха висшестоящи длъжности, под тях бяха достопочтените старци и старици изобщо, а най-накрая такива личности, които бяха надарени с рядък талант и благодарение на него бяха успели да прославят името си. На добре възпитаната особа бе забранено да си секне носа пред хората, а който го направеше и дори погледнеше в употребената носна кърпа, извършваше непоправим faux pas*. Ако по-нископоставена особа завареше по-високопоставена в момент на извършване на лични нужди, не бе уместно да измънка „пардон“ и да се опита да се измъкне през вратата, а точно обратното — трябваше да се прави, че нищо не е видяла, да отиде до прозореца и да изрече нещо подходящо за времето. Най-деликатни бяха правилата за водене на светски разговори. По-нископоставената особа не биваше да задава никакви въпроси на по-високопоставената. Примерно — не биваше да я пита: „Ще участвувате ли в похода срещу турците, монсеньор?“ — а най-много можеше да отбележи: „Осмелявам се да предположа, че монсеньорът ще подкрепи похода срещу турците със своето неоценимо участие“ — но и това би могло да се каже само ако е абсолютно сигурно, че монсеньорът има намерение да се отправи на поход срещу турците. Освен това бе необходимо човек да се предпазва от изречения, които биха могли да предизвикат непристойни асоциации, например: Тази книга е подвързана с телешка кожа, господине. Или: Моят слуга не пристигна на кон, а на магаре, господине. Или пък: Вижте, там пасе много симпатична черно-бяла крава, мадам.
	[* Гаф (фр., буквално „грешна стъпка“). — Б.р.]
	По време на разходка из града по-нископоставената особа трябваше да върви най-малко една крачка по-назад от по-високопоставената, при това възможно най-близо до вадичката, разделяща пътя на две. И така нататък, и така нататък.
	Трябва да признаем, че Джовани се справи по-добре с това обучение и бе по-възприемчив от по-големия си приятел, понеже Петър отказваше да се подчинява пасивно на правилата, които му втълпяваха в главата, а не му бяха присърце, и все искаше да знае защо е именно така, а не онака. Той питаше например: „Защо трябва да смятам маестро Волмут, този прекрасен архитект, за по-нископоставена особа от господин кралския вицешамбелан, за когото знам, че е крадец, или от господин придворния ловен надзирател, за когото всички знаят, че е безнадежден глупак?“
	На което мосю Ферал, церемониалмайсторът на пражкия двор, отговаряше с изкривено от досада лице:
	— Ох, момче, едно от първите правила, с които ти се срещна тук, бе, че не бива да питаш за нищо по-високопоставените особи, а тъй като в кралския двор, като изключим слугите, няма по-нископоставена особа от теб, това означава, че ти е забранено да задаваш каквито и да било въпроси, а ти питаш постоянно! Горко ти!
	А веднъж мосю Ферал изрече несъмнено пророческите думи: „Ти си умно и съобразително момче, но боя се, че някой ден ще си изпатиш от въпросите си относно дворцовия етикет!“
	С изключение на тези малки инциденти обаче не само Джовани, но и Петър се държеше добре и всички бяха доволни от двамата. В балета, изпълнен в чест на посещението на руанския архиепископ, незаконородения брат на френския крал, двете момчета се представиха като танцьори — Джовани в ролята на певеца Олимп, а Петър в ролята на Пан, а когато танцът свърши, архиепископът от умиление целуна Джовани по устата, а Петър дари с благословия. От този момент всичко тръгна като по мед и масло и те бяха приети в по-скромните кръгове на придворната йерархия вече не като пажове, а като равни сред равни.
	Скоро след като свали одеждите на паж, Джовани започна да учи нумизматика, защото баща му си бе наумил да го назначи или по-точно да го уреди, като му дойде времето, за директор на императорските колекции от старинни монети. Петър одобряваше това, въпреки че тази длъжност му се струваше мижава, но малко го беше и яд, че графът пробутва напред сина си, а за него, за Петър, хич не го е еня. Той не забравяше някогашното си решение, за което го бе вдъхновила смъртта на невинния Топинка, да стигне някой ден високо, колкото се може по-близо до подстъпите към императорския трон, за да може да вземе в свои ръце обществените работи и да въведе в тях ред и справедливост. Но с присъщата си скромност той осъзнаваше, че няма да постигне това отведнъж, както е успял да го направи библейският Йосиф, който само за това, че правилно разтълкувал съня на фараона, незабавно бил въздигнат над цялата египетска земя. О, не, подобно нещо може би е било възможно някога, много отдавна, по днес, в модерните времена, към такива цели трябва да се пристъпва постепенно, крачка по крачка, и да се чака сгоден случай. За жалост господата, които, макар да бяха низки и некадърни, пъкаха край императорския трон, нямаха никакво намерение да предоставят на Петър такава възможност, а се бяха впили в своите службици като кърлежи и дори насън не им минаваше мисълта да отстъпят пред сина на бедния алхимик и да му позволят да направи поне първата от редицата предвидени крачки към висините. Накрая все пак граф Гамбарини се оказа този, който осигури на Петър нужния тласък напред и му даде възможност да покаже своите възможности и да ги прояви в пълния им блясък.
	В началото на юни, когато Петър навърши шестнадесет години, в Прага бе свикан Великият съсловен парламент, с цел да бъдат осигурени пари за предстоящата война с турците. Малко преди да бъде открита сесията, императорът се разболя и затова упълномощи трима от приближените си — дворцовия интендант, канцлера и бургграфа — да го заместят и да му дадат подробен доклад за хода и резултатите от разискванията в парламента. Тримата се заеха да търсят добър латински стилист, който да се справи с тази изключително деликатна задача, понеже императорът бе префинен хуманист и не понасяше лош латински и тромав стил — те го караха да изпада ту в дълбока меланхолия, ту в ярост. Затова настана суматоха и голяма паника. Всички, които до този момент се хвалеха с отличните си познания по латински, се втурнаха презглава към именията си в провинцията или се изпокриха в леглата си със силна треска, така че за граф Гамбарини не бе никак трудно да пробута за длъжността протоколчик и докладчик своя храненик Петър; а Петър се залови с тази важна задача с много жар, съответствуващ на неговата възраст, и я изпълни с успех, съответствуващ на таланта му; два часа след предаването на доклада в най-височайшите ръце всички в двора вече знаеха, че докато четял елабората, императорът със задоволство кимал с глава и издавал съскавите звуци: „тц-тц-тц“.
	Наистина, не на всеки се случва да бъде похвален от държавния глава с одобрително „тц-тц-тц…“, а комуто се случи, той може само да се поздрави; Петър така и направи, давайки с усмивка ухо на мълвите, които се носеха за него, че уж императорът изгарял от желание да се срещне с автора на великолепния рапорт и само чакал да оздравее, за да го извика при себе си и лично да се запознае с него.
	И действително се стигна до тази среща, но при обстоятелства, съвсем различни от онези, които си бе представял Петър, обстоятелства, толкова страшни, че несъмнено бяха скроени от самия дявол.
	Веднъж малка група от придворни дами и господа, сред които и Петър, се разхождаше из кралските градини зад летния дворец над Еленовия ров и се забавляваше чрез съзерцание на зубрите и туровете, които обитаваха рова. На рамото на Петър се опираше хубавичката баронеса фон N, една доста пикантна дама, отгоре на всичко и много дашна, която Петър ухажваше боязливо, но при това с успех, защото тази отракана съблазнителка бе привлечена от неговата неопитност във флирта и в любовта; тя съвсем безцеремонно проявяваше своята симпатия към него, притискаше се към рамото му и го гледаше в очите с усмихнатото си личице, украсено с черен пластир. А той, с една глава по-висок от нея, изгаряше отвътре, убеден, че е влюбен, защото нейната благосклонност подбуждаше самоувереността му, а самоувереността разпалваше мъжествеността му, така че докато съзерцаваше влажната долчинка, която се откриваше пред очите му под нейния корсаж, силата му се издуваше бурно и неудържимо, а баронесата наблюдаваше това и със страстно и нежно мъркане го одобряваше.
	В средата на групичката вървеше някой си рицар фон Троцендорф, мъж със съмнителен произход, за когото никой не знаеше защо и как го държат в императорския двор, но въпреки това той имаше господарски маниери, беше пияница, побойник и комарджия, лицето му бе нашарено от белези, а дясното му слепоочие бе почерняло от барут, който някога по време на нередовния му живот бе избухнал близо до главата му. Той тъкмо разказваше за един скандал, разиграл се в Испания: по време на първата си аудиенция при кралицата новият английски посланик връчил на нейно величество малък, очарователен подарък — чифт копринени чорапи. Кралицата едва не припаднала от ужас, а нещастният посланик моментално бил изпратен обратно у дома си, в родния Албион.
	Тази историйка се хареса, само Петър не пропусна да зададе обичайния си въпрос:
	— А защо? Какво лошо има в това да подариш 5 чифт чорапи на една кралица?
	Рицарят фон Троцендорф го погледна състрадателно.
	— Много съжалявам, млади господине, но познанията ви за етикета не са на равнище и трябва да бъдат попълнени. Затова бъдете така добър и имайте предвид, че на кралиците не могат да бъдат подарявани чорапи, защото кралиците нямат нозе.
	— Кралиците нямат нозе ли? — възкликна Петър. — Тогава как ходят, след като нямат нозе?
	Групичката спря, тъй като схватката между младежа, комуто тепърва започваше да расте брада, и врелия и кипял roué* обещаваше да бъде интересна.
	[* Хитър, лукав, безскрупулен (фр.). — Б.р.]
	Рицарят фон Троцендорф с усмивка засука мустак и съзнавайки със задоволство превъзходството си над нахалното хлапе, както и вниманието от страна на присъствуващите дами и кавалери, бавно и натъртено отговори:
	— Запомнете, млади момко, и си го запишете на челото: кралиците отиват някъде, отправят се нанякъде или най-много се оттеглят в покоите си, но кралиците не ходят.
	Той отмести погледа си от Петър, защото бе сигурен, че го е сразил със своя отговор, ала Петър бе упорит като магаре.
	— Тогава с какво благоволяват да отидат или да се отправят, или да се оттеглят някъде, след като нямат нозе?
	— Не знам — отговори фон Троцендорф с отегчение, — но със сигурност не и с нозете си, тъй като понятието кралица не бива да бъде споменавано във връзка с представата за крака и за всичко, свързано с краката. Та нозете, нека дамите ме извинят, са разположени крайно злополучно на тялото. Кралицата стои толкова високо, че не може да има нозе. Това правило е твърдо установено в испанския двор и англичанинът е трябвало да го знае. Отричането на съществуването на нозе при кралиците е не само една от многото светски догми, но и пробен камък за приспособеност към обществото и горко на онзи, който отказва да приеме тази догма, понеже без вяра в абсурдното човечеството не би оцеляло. Баста! — И рицарят фон Троцендорф добави с усмивка: — С изненада установявам, че в края на краищата тази дискусия не бе излишна, тъй като ме наведе на една действително нова мисъл.
	— Зависи — каза Петър. — Не е чак толкова нова, тъй като преди около тринадесет века нещо подобно е казал знаменитият апологет Тертулиан*, само че по-изискано и по-елегантно. Но що се отнася до нозете на кралиците, все още не съм получил задоволителен отговор. Вие казахте, че кралицата стои високо. Но тогава на какво стои, било то високо или ниско, след като няма нозе?
	[* Тертулиан (ок. 160–220) — най-старият от християнските писатели. — Б.р.]
	Тук групичката започна да се усмихва и да се подхилква, а рицарят фон Троцендорф с гняв, който не допринася за гладкото протичане на един разговор, разбра, че симпатиите на дамите и господата не са на негова страна, а на страната на този упорит млад господин.
	— По-добре е да прекратим този ялов спор, който стана такъв не по моя вина и до който нямаше да се стигне, ако този младеж не бе толкова невеж — каза рицарят.
	— Значи признавате, че не можете да отговорите на въпроса ми на какво стоят кралиците, щом нямат нозе — рече Петър.
	Рицарят се съсредоточи.
	— Стоенето на кралиците е абстрактно понятие, все едно да кажа, че нещата стоят еди-как си или че тъй върви светът.
	— Следователно кралицата нито върви, нито стои — упорствуваше Петър — или по-точно казано, върви и стои само абстрактно. А това явно означава, че също така никога не седи, тоест не отпуска задника си върху стола, а седи просто абстрактно, все едно да кажа, че костюмът добре ви седи; а когато кралицата лежи, това също е само едно абстрактно действие, все едно да кажа, че нещо ми лежи на сърцето или че нещо лежи върху масата. Правилно ли съм ви разбрал?
	За този си отговор Петър бе възнаграден с одобрителен смях. Баронесата запляска с парфюмираните си ръчички, а рицарят фон Троцендорф почервеня от гняв.
	— Господине — каза той, — изглежда, вие искате да превърнете в плоска шега опита ми да запълня някои от белите петна на вашата интелигентност и се мъчите да ме направите за смях.
	— Да ви направя за смях! — учуди се Петър. — Нима е възможно да направя за смях човек, който твърди със сериозна физиономия, че кралиците нямат нозе?
	Рицарят фон Троцендорф се изпъчи и сякаш се наду отвътре.
	— Какво означава това? — излая той.
	— Това означава, че не може да се очерни черното и да се намокри мокрото.
	Рицарят фон Троцендорф безпомощно се заозърта.
	— Господа, посъветвайте ме какво да правя с това хлапе, което явно се е възгордяло от това, че императорът е одобрил латинското му съчиненийце. Но не мога да понасям мълчаливо да бъда превърнат в обект на неговото недодялано перчене, чрез което иска да се издигне в очите на виещата се като бръшлян около него красавица.
	— Господине, вие оскърбихте дамата, която се довери на моята защита и на компанията ми като неин придружител — каза Петър и продължи, без да обръща внимание на протестите и воя на господата от висшите кръгове: — Сега е мой ред да искам от вас удовлетворение! Ако нямате нищо против, можем да си уредим сметките веднага.
	Рицарят фон Троцендорф въздъхна и каза шармантно:
	— Сам си го търсите. Не, не бойте се, дами, няма да убия вашия любимец, ще се отнеса с него деликатно, но какво да се прави, все някой трябва да натика муцунката на това пале в локвичката, която то само е направило. Дуелите бяха строго забранени, поради тази причина те се провеждаха без формалности, без свидетели, потайно, но затова пък доста често. Петър и фон Троцендорф хвърлиха на земята плащовете и шапките си и извадиха шпагите от ножниците.
	Още при първия допир на шпагите, после при втория и третия, а също при четвъртия и петия и не по-малко при шестия и седмия опитният рицар фон Троцендорф усети обезпокоен, че младият му противник не е новак, с когото лесно ще си поиграе, и че в дългите му ръчища има сила на зрял мъж, а ловките му движения доказваха, че не си е губил времето напразно и че фехтовалните му заложби не са отишли на вятъра. И понеже искаше дуелът да свърши бързо, рицарят използува всички дяволски трикове, които беше научил през своя живот, изпълнен с приключения, но момчето спокойно и без напрежение отразяваше неговите атаки, сякаш бе на учебни тренировки и се фехтуваше с дръжка от метла; Петър не нападаше, а бавно отстъпваше, но зрителите го поддържаха с диви крясъци, понеже неговата младост и красота, застрашени от разлютения побойник, му придаваха ореола на симпатичен герой, който в името на Правдата с риск на живота си се бори срещу брадатото мракобесие; те наблюдаваха и коментираха с шепот на познавачи, че докато дъхът на рицаря се учестява, а лицето му почервенява, обляно в пот, Петър диша като спящо новородено, а на челото му не проблясва нито капчица пот; ясно беше, че осъзнавайки предимствата на младостта, Петър чака по-старият му съперник да се изтощи и да му се пръснат дробовете. Онова, което забелязаха зрителите, забеляза и рицарят фон Троцендорф и в отчаянието си реши, че ще заложи всичко на една карта: вместо да намали стремителността на своите атаки и да щади силите си, ако изобщо му бяха останали сили, той наложи най-бясното темпо, на което бе способен (така че звънтежът на срещащите се шпаги се сля в едно метално дрънчене), и бавно и сигурно започна да насочва отстъпващия си съперник към наполовина изсъхналата локва, пълна с лепкава кал. Баронесата с тревога гледаше как нейният млад и красив ухажор лека-полека се приближава към смърдящата вода и изведнъж извика предупредително: — Зад вас има кал!
	— Мерси! — каза Петър. — Значи така, а, уважаеми рицарю? В такъв случай ви предупреждавам в името на кралиците, които са достопочтени, величествени и справедливи, но не и безноги, че дойде краят на миролюбивите шегички, с които се забавлявахме досега, и вече лошо ви се пише. Знаете ли тази атака? Личи си, че я знаете. Ами тази? А тази тук? Ама вие сте били голям симпатяга!
	И докато бърбореше така, започна да напада, а рицарят фон Троцендорф отстъпваше и се бранеше, напрягайки последните си сили.
	— А сега, дядка, хоп! — каза Петър и шпагата му изсвистя ниско над земята, така че рицарят бе принуден, за да не остане с подкосени глезени, да подскочи. — Ха сега още веднъж! И още един път! Отново! И пак! — И рицарят скачаше като на въже, неспособен вече да се защищава, и все повече заприличваше на парцалена кукла, а когато Петър, искайки да постави точка на всичко, уж на шега, закачливо го бодна в дясното бедро, рицарят се свлече в тревата като чувал с картофи.
	Последваха ръкопляскалия, викове „Браво“ и потупвания по рамото на победителя, с една дума — започна голямо-преголямо празненство, което обаче бе грубо прекъснато от един мъж в черна униформа — началника на императорската дворцова стража, който с твърда крачка се бе устремил към мястото на дуела, следван от шестима войници с алебарди.
	— Господа, не ви ли е известно, че дуелите са забранени? Господине, предайте ми оръжието си и ме последвайте.
	— Какво да се прави? — каза Петър с усмивка. И докато войниците хващаха ранения рицар за ръцете и краката, да го отнесат, Петър мушна шпагата си в ножницата, разкопча колана си и го подаде на началника на стражата. — Позабавлявахме се, а за всяко забавление се плаща. На ваше разположение съм.


>>	Изглежда, че орисницата Лахезис се е тревожила с пълно право

	Петър не се съмняваше, че добрият граф Гамбарини ще го измъкне от тази каша, и затова, когато го отведоха в тъмницата на Черната кула, той спокойно и удобно се излегна на дървения нар и се замисли за баронеса фон N и за дяволските наслади, с които сега тази симпатична дама непременно би го дарила като награда за геройството му, ако не го бяха затворили, но които няма да го отминат, щом бъде освободен. С тези мисли той потъна в дълбок сън, който безспорно бе заслужил, и спа чак до сутринта, когато тъмничарят му донесе закуска. Измина час, два, три, но нищо не се случваше; Петър вече започваше да скучае и да се ядосва, когато най-после резето изскърца, вратата се отвори и в килията бавно, с погнуса прекрачвайки прага й, влезе граф Гамбарини.
	— Най-сетне! — възкликна Петър.
	— Е, Петре, и какво сега? Още ли залагаш главата си и отказваш да признаеш, че кралиците нямат нозе? — попита графът.
	— Разбира се — отговори Петър с усмивка. — Никога няма да призная нещо, което противоречи на здравия разум. Моля, седнете.
	— Благодаря. Виждам, че дори и в това тежко положение не си загубил добрите си маниери — рече графът и като отметна карминовата наметка, с която бе загърнат, седна на единствената мебел в тъмницата, освен нара — едно трикрако столче, съвсем като обущарските.
	— Споменахте, че положението ми е тежко — каза Петър все още усмихнат, но вече попритеснен.
	— Да, тежко е, освен ако не признаеш дума по дума, че кралиците нямат нозе — рече графът. — Джовани се застъпи за теб и ме помоли да ти помогна. И аз наистина мога да го направя, понеже, както ти е известно, се ползувам с добро име пред императора, но за жалост сам си вързах ръцете.
	— Как така? — попита Петър.
	— Бях ти много сърдит — отвърна графът. — Вече ми попремина, но признавам, че когато чух за твоя идиотски дуел заради нозете на кралиците, много ми се искаше да те напердаша на голо. И затова, щом Джовани ме помоли да те измъкна от тая каша, аз му отговорих с думи, за които сега съжалявам, но вече не мога да ги взема обратно. Казах му следното: Ще помогна на Петър само ако този твърдоглавец признае, че кралиците нямат нозе.
	— Няма да го направя — заяви Петър. — По-добре да поседя тук, отколкото сам да си плюя в лицето.
	Графът огорчено поклати глава.
	— Такъв жест е свръх възможностите на твоята горделивост, Петре. Може би мислиш, че наказанието, което те очаква, е минимално, но грешиш. Защото рицарят фон Троцендорф, с когото си се бил, умря.
	— Не може да бъде! — извика Петър. — Та аз само го одрасках по бедрото!
	— Когато нямаш късмет, може да се умре и от драскотина по бедрото — рече граф Гамбарини. — Може би сърцето на твоя съперник не е издържало, след като доста си го поизмъчил. Разправяха ми как си размахвал шпага под краката му; а възможно е също да си е ударил лошо главата при падането, не знам, аз разбирам от картини, а не от фелдшерство, но по всичко личи, че днес рицарят щеше да е жив и здрав, ако не беше вашият проклет дуел. Това е положението, Петре, затънал си до гуша. Безкрайно съжалявам, защото тъкмо бе в стихията си, съвсем мъничко не ти достигна, за да докоснеш успеха и никога вече да не го изпуснеш, но ти сам си подряза крилата. Затова опичай си ума и прецени не само своето положение, но и моето. Аз искам да ти помогна и мога да го направя, но съм обвързан от благородническата си дума, че няма да си помръдна пръста за теб, докато гласно, ясно и без заобикалки не заявиш признанието си, че кралиците нямат нозе. Как бих изглеждал в очите на сина си, ако се откажа от своите думи и отстъпя пред твоя проклет инат?
	Петър не отговори и се намръщи.
	— Е? Нямам време за губене — рече графът. — Ще признаеш ли, че кралиците нямат нозе, или не?
	— А как бих изглеждал аз в очите на Джовани, ако се поддам на вашия натиск? — попита Петър. — Неведнъж с удовлетворение сте споделяли, че оказвам добро влияние върху сина ви. Смятате ли, че и за в бъдеще ще му влияя добре, ако престане да ме уважава? Защото аз го познавам така, както познавам себе си, и знам какво може да е казал, когато сте му предявили своето условие. Той със сигурност ви е отвърнал с думите: „Това е все едно да бяхте казали, че няма да отървете Петър, нека сам се оправя, защото дори да бъде подложен на мъчения, Петър пак няма да признае глупостта, че кралиците нямат нозе.“ Така е казал Джовани, залагам си главата и вие искате да го разочаровам? Ами вас, господин графе? Да допуснем, че изрека онова, което искате от мен, вие ще ми помогнете да изляза на свобода, ще се върна у вас и всичко ще бъде наред. Я да видим: наистина ли ще бъде наред? Сега не говоря за Джовани, а за вас. Няма ли да падна в очите ви? Ще бъда ли и занапред за вас онзи Петър Кукан от Кукан, който бях досега? Няма ли да гледате на мен с известно разочарование, защото съм ви подвел?
	Графът бе свикнал да чува какво ли не от Петър, но тези думи го поразиха.
	— Какво си щял да направиш в очите ми? — рече той. — За какво разочарование говориш? Ти да не би да си въобразяваш, че те смятам за някакъв титан на честта и за олицетворение на приличието и истината?
	Петър се изчерви.
	— Простете ми, господин графе, увлякох се малко. Но какво да направя, като наистина живея с усещането, че олицетворявам и представлявам тъкмо това и че ако дори отстъпя съвсем малко и съзнателно кажа нещо, което смятам за лъжа и безсмислица, всичко в мен ще рухне.
	— Аз ще ти кажа какво олицетворяваш и представляваш — рече графът. — Казвал съм ти го вече много пъти, но в умерена форма — дори прекалено умерена, защото още не знаех, че си чак толкова зле. Надменност и отвратителна самовлюбеност, това олицетворяваш и представляваш и никак няма да ти навреди, ако всичко това рухне, както ти се изрази. След като вече започна да говориш за тези неща, ще ти кажа как те виждам и що за човек си в моите очи. Ти не си никакъв фанатик на истината и честта, за какъвто се смяташ, това е само поза, която си приел, само маска, която си сложил и с която обичаш да парадираш, защото смяташ, че те прави по-интересен и прикрива посредствеността ти. Петре, освободи се не само от затвора, но и от бронята си, която ти пречи, и произнеси петте думи, да, пет думи, от които зависи цялото ти бъдеще, понеже без мен ти си нищо. Пет думи, Петре! Повтори ги след мен: Признавам, че кралиците нямат нозе!
	Петър мълчеше и мрачно гледаше в земята, а на графа му се стори, че упорството му е разколебано.
	— Още веднъж — рече графът. — Повтарям: Признавам…
	— Признавам… — промълви Петър и още повече се изчерви.
	— Виждаш ли, че можеш! — рече графът. — Значи признаваш. А какво признаваш? — Че кралиците… че кралиците…
	— Че кралиците… — повтори Петър.
	— Слава богу! — рече графът. — Сега останаха само две думи: нямат нозе. Три вече изрече, остават само две. Вярно е, че признание, съставено само от отделни думи, не е никакво признание, но аз ще се задоволя и с него, понеже не искам нищо друго, освен да мога да кажа на Джовани с чиста съвест: да, той заяви, че кралиците нямат нозе, макар и след безкрайно и гордо колебание. А сега да продължим. Искам да чуя останалите две думички: нямат нозе. Е? Нямат…
	— Нямат нищо, с което да се отличават от останалите жени — каза Петър.
	— Магаре! — изрева графът.
	— Не мога, не мога! Няма да кажа нищо повече.
	— Добре — рече графът и стана. Отвори вратата, но преди да излезе, се обърна.
	— Да, ти си магаре, но и джентълмен — рече той. — Свалям ти шапка за това, че държеше на своето дори и след всичко, което казах за теб.
	— Не съм се и съмнявал, че такъв ще бъде изводът на ваша графска светлост — каза Петър.
	— Ала ти си загубен — рече графът и излезе.


>>	Всичко е едно

	Три дни по-късно Петър бе преместен от приземната тъмница на втория етаж на кулата в доста комфортна за онова сурово време килия, тъй като в нея имаше камина и нормално дървено легло, застлано със слама; на това легло, прегърбен и с печална усмивка на лицето, седеше бащата на Петър, господин Янек Кукан от Кукан. Когато видя сина си, господин Янек стана и без да промълви нито дума, го прегърна.
	— Татенце, какво правите тук? — възкликна Петър. — Какво се е случило?
	— Не се тревожи, Петре, не се е случило нищо, което да противоречи на естествения ход на нещата — рече господин Янек. — Днес е най-нещастният ми ден, а за жалост също и твоят.
	През последните години Петър рядко посещаваше задимения си бащин дом, а с времето все по-рядко; последният път това бе преди половин година, когато ненадейно се помина майка му, госпожа Афра, след като бе яла отровни гъби. Петър добре знаеше, че не се отнася към баща си като най-благодарен син, и затова съвестта му не бе чиста — и макар че подобно нещо не би трябвало да му се случва (та нали според орисията на интелигентната орисница Лахезис той винаги трябваше да живее в съвършено съгласие със съвестта си), недоброто отношение към баща му бе за него тежко бреме и го човъркаше като свредел. Затова той почувствува известно облекчение от тази неочаквана среща, при която господин Янек се държеше както винаги нежно и любещо.
	— Но защо са ви затворили тук, татенце? — настояваше Петър. — Дано не е заради мен!
	— Само отчасти, Петре, само отчасти. Всичко стана единствено по моя вина, и то заради непредпазливостта ми. Но сега вече не става дума за теб и за твоя злополучен дуел, а за моя Философски камък.
	И като приседна на леглото до него, той заразправя на смаяния си син, че неуморната работа по Великото деяние, на което заедно с августинския монах бе посветил толкова години, на колкото бе Петър, най-сетне се е увенчала с пълен успех. Философският камък бил сътворен, узрял до пълно съвършенство и красота и доказал своята ценност и сила, давайки възможност на господин Янек да извърши първото опитно тингиране, тоест да промени обикновено олово в чисто злато; така че след ненавременната смърт на августинския монах, причинена от прекомерна радостна възбуда, той — господин Янек Кукан от Кукан, — е единственият собственик и притежател на Великия магистерий или Великата мистерия, което е приблизително същото, с една дума, той е най-богатият и най-могъщият мъж в света.
	— Боже мой — въздъхна Петър. — И в това положение вие имате настроение за шеги!
	— Аз не се шегувам — рече сериозно господин Янек.
	Той продължи своя разказ с това, че когато всичко свършило и Философският камък лежал пред него, карминово червен и сияен, в мислите му настъпило известно раздвоение, тъй като след дългите години бдение, старание и бъхтене и след дългоочакваното постигане на целта той трябвало да си отговори на въпроса: „Ами сега какво?“, тоест как да използува Философския камък, като същевременно запази в тайна съществуването му — четвъртината фунт от Философския камък, която държал в ръцете си, всъщност е нещо толкова огромно и непостижимо, а при това толкова лошо и опасно, че би било престъпление да попадне в ръцете на непосветените; божественото и дяволското в Камъка се преливат и създават неделимо единство, което е съвсем естествено, понеже в края на краищата Философският камък не е нищо друго, освен овеществяване на принципа „Всичко е Едно“ — материята и силата, тялото и душата, а следователно — доброто и злото.
	— Е, добре — каза Петър. — Но какво стана после?
	— На прага на кметството — продължи господин Янек — се отказах от младежките си блянове, щом получа Философския камък, да се обкръжа с богатство и разкош и спокойно да се отдам изключително на философски изследвания, понеже, ако постъпех така, веднага щях да възбудя подозрението на могъщите и те щяха да се опитат да изтръгнат от мен моята тайна. Затова мое задължение бе да не променям нищо в мизерния си начин на живот, та никой да не заподозре какво богатство държа под стряхата си.
	— Ах, татенце — каза Петър с въздишка. — Тогава за какво всъщност правехте всичко това?
	— Исках да потвърдя някои философски принципи и да намеря изходна точка за бъдещите си опити — отговори господин Янек. — Имах предвид промяната на едно вещество в друго, а това, че другото вещество е злато, е страничен въпрос; ако Философският камък превръщаше златото в обикновено олово, от философска гледна точка той би имал същата стойност. Та като размислих над всичко това, скрих философския си камък на безопасно място, където никой никога няма да го открие и без угризения на съвестта се върнах към приготвянето на своите помади и тоалетни води, за да мога отново да напълня ковчежето си с пари, тъй като бях задлъжнял навсякъде, накъдето погледнех, не само на бакалина и касапина, което нямаше да е кой знае колко трагично, но и на аптекаря и на златаря, понеже, както е известно, изработването на злато не може да мине без суровини.
	— С една дума били сте без пари, а освен това сте имали и дългове — каза Петър.
	Да, дълговете на господин Янек надхвърляли възможностите му и били повече, отколкото би искал да бъдат, но сега, когато не бил постоянно зает с опазването на Философското яйце и имал достатъчно време, при малко повече усърдие и добра воля би могъл да оправи нещата за сравнително кратко време, преди да пристъпи към следващите опити, по-точно към създаването на алкахеста, еликсира на дълголетието, за който господин Янек някога смятал, че Петър ще го сътвори, понеже именно той трябвало да стане негов последовател и продължител на делото му. И така, всичко било наред, докато господин Янек не бил потресен от вестта, че по време на дуел Петър е убил човек и затова е бил хвърлен в тъмница.
	Алхимикът замълча и за момент остана неподвижен, със затворени очи, понеже явно още не се бе опомнил от тази потресающа новина.
	— Признавам, че ме обзе паника — каза той след малко. — Веднага се отправих към двореца, паднах на колене пред господаря и го молих да се съобрази с младостта ти, но господарят бе непреклонен. Каза ми: „Синът ви е действувал против закона, а пред буквата на закона дори аз съм безпомощен, както и бог не може да променя законите на природата.“ Така рече и това никак не ме учуди, защото аз, бедният аптекар и продавач на парфюми, нямам такова влияние върху решенията му, каквото има например граф Гамбарини — той може всичко, но нищо не направи за теб!
	Последните думи на господин Янек бяха изречени с такава горчивина и гняв, че чак будеха недоумение, излезли от устата на този спокоен и вследствие на заниманията си търпелив човек.
	— След като не постигнах нищо при императора — продължи господин Янек, — последователно се обръщах към всички най-високопоставени и могъщи господа у нас, но резултатът бе същият. Само един от тях, ала не искам да го назова, защото ще е голям срам за него, ми даде известна надежда. Да, каза ми той, може да се направи нещо за сина ви, но ще ви струва много, много пари, понеже ще трябва да се подкупи съдията и така нататък. Та това бе единственият положителен резултат от моите интервенции. Но откъде бих могъл да взема тези пари? И тогава от мъка и отчаяние се отказах да бъда внимателен и да се преструвам на бедняк, както бях решил преди това, взех тигела със златото, което бях изработил още с августинския монах, и го отнесох на Златарска улица, на един познат златар, за да продам златото. Едни тигел злато не е кой знае какво богатство, тигел злато може да има всеки, тигел злато, казвах си, е нещо съвсем обичайно. След като вземех парите от продажбата на златото, възнамерявах да изработя ново и пак да го продам, но на друг златар и по възможност в друг квартал или дори в друг град, а после още един тигел и още един, докато не събера необходимите пари; а колкото до сумата, разсъждавах аз хитро, онзи високопоставен господин никому няма да се хвали, че е приел подкуп от мен, и така всичко ще остане в тайна.
	Такъв бил планът на господин Янек, който той решил да осъществи, за да спаси сина си, но още при първата крачка бил жестоко разочарован, тъй като златарят, комуто предложил златото си за продан, наистина се смаял от качеството, чистотата и съвършения цвят на метала, но тъкмо заради тези му качества отказал да заплати за него дори петак. Господин Янек, макар да не бил свикнал да лъже, все пак взел да го убеждава, че това били претопените златни бижута на госпожа Афра, но златарят не бил вчерашен и се досетил за какво става дума, тъй като добре знаел, че господин Янек е алхимик и вече цели десетилетия работи над Философския камък — та нали господин Янек сам купувал от него златото, необходимо за получаването на мъжкото начало във Философския камък, наричан, както е известно, Философска сяра, Змийски самец или Съпруг — и второ: златото, добивано чрез промиване или в мина, не било толкова фино и благородно, както златото на господин Янек. Така че златарят не само отказал да купи съдържанието на тигела (и господин Янек се върнал отчаян вкъщи), но отгоре на това разказал по цялата Златарска улица, че господин Янек е открил тайната на изкуственото добиване на злато, и предупредил всички да внимават с алхимика; от Златарска улица мълвата се разнесла из града като пожар, носен от вятъра, и още преди настъпването на новия ден тя се разпространила все по-нагоре и достигнала чак до ушите на самия император, който веднага изпратил у господин Янек комисия да разследва случая. Както вече споменахме, Философският камък бил скрит на сигурно място, но комисията конфискувала и предала на императора проклетия тигел, а това било достатъчно господин Янек да бъде призован в двореца.
	— Признавам, много ми беше тежко на сърцето — продължаваше господин Янек — и затова, когато стигнах горе в двореца, преди да се явя пред императора, влязох в храма „Свети Вит“ и дълго се молих на небесата да ме отмине горчивият хан. Но молбите ми не бяха чути. Императорът се нахвърли върху мен с обидни думи, а когато продължих да отричам, че притежавам някакъв. Философски камък, той заповяда да ме хвърлят в тъмницата.
	— Но защо императорът се домогва до вашия Философски камък, след като; както излиза; изкуствено изработеното злато няма никаква стойност? — попита Петър:
	— Няма никаква, стойност или по-точно казано, не може да се продаде, ако човекът, който се опитва да го направи; е известен алхимик — рече господин Янек; — Трябваше да разбера това по-рано, грешката ми е, че не го съобразих, а също и че забравих да разваля своето злато, тоест да му добавя онази; доза нечистотии и несъвършенства, с която се отличава естественото злато. Но освен всичко друго алхимикът в известна стенен е и художник, а кой художник доброволно и умишлено ще обезобрази своята творба? Така че, Петре, виждаш, в каква каша се забърках аз, старият глупак — не можах да ти помогна, а на всичко отгоре и самият аз се озовах в тъмницата заедно с теб и чакам последния си час.
	Той свали своя пръстен с печат, на който бе изобразена змия, захапала собствената си опашка, и го постави на пръста на сина си.
	— Моля те, Петре, пази този спомен от мен. Обещаваш ли ми?
	— Обещавам, то се знае; че обещавам, татенце — каза Петър. — Но защо са тези думи на отчаяние? Нима не виждате никакъв изход?
	— Няма друг изход, освен отново и отново храбро да отричам, дори и да бъда подложен на най-страшните мъчения — не се боя от тях, защото животът ми, отдаден на Философския камък, ме научи на такова самообладание, че на света няма болка, която да не мога да понеса спокойно и без вайкане. И това самообладание, най-сетне, е едничкото нещо, което съм спечелил от работата си, тъй като лично за мен Философският камък е загубен и няма да позволя да попадне у никого другиго, дори и у теб, Петре, дори и у теб, с изключение на едно нищожно количество, което…
	— Не искам нищо, дори и това нищожно количество — прекъсна го Петър. — И не искам да имам взимане-даване с това проклето, безсмислено нещо, което от най-ранно детство ме плашеше и ядосваше, което уби августинеца, а вас докара до просешка тояга и сега е причина за всичките ви мъки. Ах, татко, татенце, мислил съм си за вас всеки ден, когато сутрин след бръснене си слагах от вашия афтършейв, който графът купуваше в големи количества и с право го хвалеше. Ах, татенце, защо не се посветихте изцяло на парфюмите и мазилата, та вие нямахте равен в направата им, вместо да съсипете живота си с тази тиха лудост! Опомнете се, татенце, и щом ви поискат Философския камък, дайте им го спокойно, да им приседне дано, нека негодниците се радват, а вас — да оставят на мира!
	Замисленото лице на господин Янек доби видим синкав оттенък.
	— Как можеш да ми даваш подобни съвети? — попита той.
	— Не само ви съветвам, но дори ви заклевам да го направите, защото знам, че онова, което наричате Философски камък, може да превърне оловото в злато толкова, колкото покойният августинец знаеше езика, на който Адам и Ева са разговаряли в рая, и колкото онази вода, дето ви носих като дете, бе от росата по цветето алхемилия, колкото онази захар при допир с желязото променя същността си и колкото дните, които задрасквахте в календарите на хората, са били щастливи, за тях.
	— Хороскопите ги правех съвестно — възрази господин Янек, — в съответствие с най-новите научни постижения и грешах само в изключителни случаи. Сетих се за нещо, което би те ободрило в твоето нещастие. След неуспеха си в Златарска улица направих нещо, което отдавна трябваше да направя — твоя хороскоп. Излезе, че сега си в много лош период, но на Свети Михаил в съдбата ти ще настъпят значителни подобрения. Помни, Петре, на Свети Михаил, и се сети тогава за мен.
	— Не става дума за това, татенце — каза Петър нетърпеливо. — Сега говорим за вашия Философски камък. Нима не допускате, че онзи златар е отказал да купи вашето злато не заради изключителното му качество и чистота, а точно обратното — защото не е никакво злато? Не се съмнявам, че тъй нареченият от вас Философски камък може да оцвети оловото в жълто — та нали самият вие наричате действието тингиране, или оцветяване, — но златото, истинското злато не се добива по изкуствен начин — просто е невъзможно, а императорът се домогва до вашия оцветител, тъй като и той е луд като вас.
	Петър се изплаши, че май е прекалил, и бързо добави:
	— Извинете за думата луд, нямах предвид луд в прекия смисъл, който тича гол по улиците и крещи глупости, а просто човек, който се е превърнал в роб на някакво увлечение или страст, все едно да кажеш, че някое момче е лудо по някое девойче.
	Господин Янек се усмихна уморено и замислено.
	— Нямаме време да се сърдим един на друг и да се обиждаме. Пък и аз не забравям за твоята младост — само младостта може така да съди и отсъжда, без да знае дали има право на това, само младият човек може с едно махване на ръката, ей така, без причина да зачеркне работата, отнела целия живот на баща му.
	— Не казвайте, че съм зачеркнал вашата работа само с едно махване на ръката — каза Петър. — Отношението ми към нея никога не се е различавало от днешното.
	— Наричаш ме луд, пък дори да е в преносния и умерен смисъл на тази грозна дума — рече господин Янек. — Осмеляваш ли се да наречеш луди и онези алхимици, дето работят над Великото деяние вече четири хиляди години? Четири хиляди години! Нима е възможно четири хиляди години да се прави нещо, което няма смисъл?
	— Ако древността е единственото доказателство за истинността на алхимията, със сигурност следва, че когато е била нова, тя е била фалшива.
	Свечеряваше се, а бащата и синът продължаваха да спорят така страстно и оживено, сякаш се опитваха да прогонят тежките си мисли, а най-вероятно бе именно това да ги беше подтикнало към този спор, завършил едва когато в ключалката на кованата врата изскърца ключ и влезе началникът на императорската стража, същият мъж, който бе отвел Петър в тъмницата след неговия дуел с рицаря фон Троцендорф. Началникът направи крачка встрани, за да стори път на двама мъже, влачещи каца с гореща вода, и на бръснаря, който вървеше след тях.
	— Извинявайте, господа — каза той любезно, — но негово величество благоволи да ви отдели няколко минути за аудиенция, ето защо е необходимо да се подготвите за тази среща.


>>	Стените имат уши

	Императорът* прие двамата Кукан в своята тайна астрономическа и астрологическа лаборатория, която бе заповядал да обзаведат в таванската стая на кулата в северното крило на двореца. Това бе помещение, което по своята главозамайваща претрупаност с предмети с фантастични форми и предназначение донякъде напомняше алхимичната лаборатория на господин Янек. Облян отляво от светлината на пълната луна и искрящите звезди, а отдясно — от жълтеникавите пламъци натри свещи, а освен това и от двете страни от блясъка на своето величие и могъщество, императорът седеше до широкия сводест прозорец, през който стърчеше масивен далекоглед, подобен на насочено към небето оръжие. До краката му, на вид младежки стройни, докато тялото му бе доста угоено и подпухнало, стоеше грамаден небесен глобус върху висока поставка, затрупана с купчина огромни, подвързани с кожа книги, които като водопад се бяха свлекли от дъбовата маса, препълнена с книжа, пергаментови свитъци, скици, прибори за чертане и пергели.
	[* Става дума за императора на Свещената римска империя Рудолф II (1552–1612). След междуособни борби с брат си Матиас абдикира и му преотстъпва престола през 1612 г. — Б.р.]
	Когато бащата и синът влязоха, широка усмивка се разля по месестото лице на императора, обрасло с къса, къдрава брада.
	— Ай, ай, господата закъсняват! — започна той. — Но няма значение, и така ви приветствувам най-любезно. — После обърна към Петър големите си тъмни очи, подчертани с черни сенки. — Значи вие сте онзи смел защитник на нозете, които немилосърдният етикет отрича на кралиците, бъдещият реформатор на дворцовите нрави и догми, младият фехтовач, който с един удар е сразил стария воин? Няма нищо, няма нищо, милостиво ще ви простим, понеже знаем, че младата кръв е буйна и че трябва да се съобразяваме с тона. Лицето ви не ни е непознато, виждали сме го от време на време, но, честна дума, не сме и помислили да го свържем с латиниста, който така елегантно си служи с езика на Цицерон. Някои фрази от вашия рапорт много ни заинтересуваха и с удоволствие бихме си поговорили с вас за тях в някой по-подходящ момент.
	Петър не можа да потисне въздишката си. „Излиза, че е истина, императорът е харесал моя елаборат. Боже господи, ако татко престанеше да си пъха главата в торбата с тоя негов шантав Философски камък, колко хубаво щеше да бъде всичко, като в приказките!“, мислеше си той.
	Но господин Янек, който стоеше разкрачен, с наведена глава, като че искаше да намуши някого с рога, със свитите си устни съвсем не приличаше на човек, който в изблик на щастливо лекомислие е решил да престане да си пъха главата в торбата.
	— Както виждате — продължаваше императорът, — нашето настроение е ведро и благосклонно и ние имаме за това причини, които дължим на вас.
	Той замълча и сложи в скута си окадения, пълен със златисто вещество тигел, който до този момент стоеше върху ниската масичка между лявата облегалка на креслото и парапета на прозореца.
	— На златото — каза той — не е иманентно дадено да бъде злато, както на човек, роден от човек, е дадено да бъде само човек, макар да прилича на маймуна, а колкото до разума да е по-зле и от телето. Златото е злато, ако изглежда като злато, ако има неговото тегло и въздействува и реагира като него. Е, това тук — императорът почука с кокалчето на показалеца си по съдържанието на тигела — наистина е злато и вие, Петре Кукан от Кукан, не бяхте прав, когато твърдяхте, че произведението на вашия баща не е нищо друго, освен олово.
	— Не може да бъде! — извика Петър. Императорът се усмихна.
	— Какво не може да бъде, реформаторе на етикета? Не го ли казахте?
	— Казах го — отговори Петър, — но тогава в килията с баща ми бяхме съвсем сами.
	Императорът поклати глава с престорено огорчение.
	— Ах ти, свещена простота — каза той. — Вашето простодушие ви облагородява, млади момко, личи си, че по душа сте чист и искрен. Като награда за тази очарователна наивност, която ни развесели от сърце, ви удостояваме с ордена, чийто пръв кавалер ще бъдете вие, честити момко, защото го основаваме едва в този момент; това ще е орденът на Бялата лилия, така че вие ще се върнете на свобода, закичен с отличие, каквото никой преди вас не е носил. Но това, че баща ви, този велик учен и изследовател, възрастен, врял и кипял човек, е същият наивник като вас, честна дума, просто не е за вярване. Нима мислехте, че сме ви затворили в една килия само за да можете да си поприказвате и да се простите? Fi done*, господа! Във вашата килия има камина, тя не се пали, но притежава отлична акустика — благодарение на тази камина са били разкрити много повече тайни, отколкото с помощта на скрипеца, испанския ботуш и другите подобни жестоки инструменти, до чието използуване прибягваме само в крайни случаи и с неудоволствие, а нашите поданици много добре знаят това и неслучайно, както подочуваме, ни наричат Учения и Мъдрия, но също тъй и Любещия и Милосърдния. Е, Кукан, какво ще кажете? Или може би имате нещо против?
	[* Тук: Как ли не (фр.). — Б.р.]
	Защото междувременно господин Янек бе станал моравочервен, очите му бяха изскочили от орбитите си и той издаваше чудновати хрипкави звуци, сякаш се опитваше да глътне собствения си език.
	— Не очаквах подобно нещо от вас, ваше величество — изрече той с голяма мъка. — То не е достойно за император и държавен глава.
	Императорът, навъсен като буреносен облак, скочи от креслото, при което ясно се чу как нещо в коленете му прищрака, но веднага след това уталожи гнева си, усмихна се и отново седна.
	— Не само Кукан младши, но и баща му се опитва да реформира етикета — каза той и продължи, като от време на време отстъпваше от своя „плуралис майестатикус*“, — честна дума, още не ми се беше случвало някои от моите поданици да се осмели да съди за действията ми другояче, освен с възхита и почитание, но аз ви прощавам, Кукан, понеже признавам, че сте най-богатият и най-могъщият мъж на света, което чух със собствените си уши от вашата уста. Да, онзи, който притежава четвърт фунт от Философския камък, наистина е най-богатият и най-могъщият човек на света. Но тъй като не можем да понесем до себе си съществуването на по-богат и по-могъщ човек, отколкото сме ние самите, вие, Янек Кукан, ще ни дадете този Философски камък.
	[* Множествено число, употребявано вместо единствено от короновани глави. — Б.р.]
	— Нямам никакъв камък — рече господин Янек.
	— Ами това? — възрази императорът, почуквайки с нокът по тигела със злато.
	— Това са претопените бижута на покойната ми съпруга — рече господин Янек.
	— Да, това твърдяхте пред златаря — каза императорът. — Същото твърдяхте и пред нас, когато първия път ви разпитвахме за Философския камък. И признаваме си, ние за малко не ви повярвахме, а също и в това, че парфюмерът и аптекарят господин Янек Кукан, човек честен и почтен, откакто го знаем, далеч не е толкова гениален, че да получи Философски камък. Цял живот се занимаваме с алхимия и се срещаме с алхимици, а те умеят само да лъжат, да ни смучат парите и да ни баламосват с големи обещания, но не и да създадат Философски камък; тогава откъде-накъде би могъл да успее някой си господин Янек Кукан, дребен търговец на мехлеми от покрайнините на Мала страна, който си приготвя всичко сам и никога не е искал от нас нито помощ, нито подкрепа? Изглеждаше, че той наистина е събрал всичкото злато вкъщи, претопил го е и е хукнал да го продаде на Златарска улица, защото е искал да откупи сина си от затвора. Така смятахме ние, това си казахме и искахме да ви освободим, Кукан, и да забравим цялата история, но точно тогава ни осени мисълта да подслушаме какво ще разкажете на своя син. И ето че знаем всичко, мили Кукан, безкрайно се радваме и затова сме добре разположени към вас, и ви даваме императорската си дума, че както вас, така и вашия син ви чака най-прекрасно бъдеше. При условие обаче, че притежаваме вашия Философски камък. Изискваме го от вас и вие ще ни го дадете.
	— Няма да го дам — рече господин Янек.
	— Защо? — попита императорът все още любезно. — Вие оценихте вярно положението, като казахте на сина си, че вашият Философски камък за вас е загубен, понеже, докато не го получим, вие няма да излезете жив оттук.
	Императорът се опитваше да бъде весел, говореше с шеговит тон, но от време на време конвулсивно, като че ли го пронизваше болка, сбръчкваше дебелата си долна устна, поразително червена под тънките, късо подстригани щръкнали мустачки, и час по час изтръгваше от гърлото си нещо подобно на кратък стон.
	— Дори и да не изляза оттук, пак няма да ви дам своя Философски камък — рече господин Янек.
	Императорът тропна с крак и удари с двата си юмрука по облегалките на креслото.
	— Но защо, дявол да го вземе, защо? Щом получа вашия Философски камък, ще изгоня от двореца всички алхимици, които издържам от години и на които плащам, а вие ще станете пълен господар на всички наши лаборатории, съоръжени с най-модерни уреди, и спокойно ще можете да се посветите на работа върху алкахеста, която, както чух, ви интересува, както и мен!
	Господин Янек бавно прокара длани по лицето си, преди да каже:
	— Тогава, ваше величество, ще ви издам нещо, което мога да доверя само на най-посветените, а вашите алхимици, ако изобщо го знаят, сигурно са пропуснали да го споделят с вас, понеже, ако го бяха сторили, надали биха спечелили вашата благосклонност с това.
	Отначало трудно подбирайки думите си, господин Янек заговори, в смисъл че общоприетото твърдение, дето откривателят на алхимията бил египетският фараон Хермес Трисмегистус, който живял преди четири хилядолетия, не е вярно, или по-точно: вярно е само наполовина, представлява една екзотерична истина, предназначена за широката общественост, докато цялата истина се състои в това, че алхимията никога не е била откривана, по-точно никой не знае кога за пръв път човешко същество е било обладано от свещената и страшна мисъл: „Всичко е Едно“, тоест че материята е същото, каквото е и силата, а силата е същото, каквото е материята, че ако силата е само една, и материята е само една, а всички разлики между материите са само привидни и зависят единствено от съставящите ги количества сила; никой не знае кога за първи път човешко същество е било осенено от това изумително познание и кога за пръв път човек се е заловил за работа, за да го провери и докаже. Никой не знае кога е станало това, знае се само, че е било безкрайно и неизмеримо отдавна и че е дело на древни цивилизации, които вече не съществуват, и то не само защото не са могли да преживеят толкова дълго, но и понеже са били унищожени. Коя е била причината за тяхната гибел? Може да звучи неправдоподобно, но именно мисълта, че всичко е Едно, е била причина за това, както и цялата им пагубна дейност, подбудена от същата тази мисъл. Тъй като при доказването, че всичко е Едно, тоест при успешен опит една материя да се превърне в друга лесно се отделя огромно количество сила, а тя води до взрив, в сравнение, с който избухването на цял барутен склад е смешно пращене на влажен фитил — това са били експлозии, при които са загинали цели градове, да, цели градове и цели държави. Тези катастрофи са били толкова страшни, че почти е заличен всякакъв спомен за тях, защото не ги е преживял никой, който да си ги спомня, а сведенията от втора ръка, дето все пак са достигнали до нас, се пазят в най-строга тайна, тъй като, ако станат обществено достояние, цялото човечество би се вцепенило от ужас и развитието на науките би спряло. Говори се за толкова палещи и ослепителни стълбове огън, че от тяхното сияние можело да се ослепее на хиляди мили разстояние, и обратното — виждали ги слепците по рождение, тъй като това сияние прониквало дори през кепенците на слепотата; от този, който се озовавал по-близо, оставала само сянката, защото тялото му се изпарявало за миг; и ако в Откровението на Йоана се споменава за град, върху който от небесата се изсипал огън и го изгорил, а в Първата книга на Мойсей се говори, че господ пуснал върху Содом и Гомора сяра и огън и унищожил тези градове и всичко, което растяло по земята — това също са отгласи от тези ужаси.
	— Мисълта, че всичко е Едно — продължаваше господин Янек, — загивала заедно с тези бедствия, но отново и отново се зараждала, защото така е устроено човешкото същество, то не може вечно да ходи по земята, без да разбере от какво и как е направена тя, или, другояче казано, каква е вътрешната й натура, а човешкото любопитство и любознателност са безгранични. Едва Хермес Трисмегистус е открил принципа на Философската юзда — субстанцията, която е най-главният елемент на Философския камък и която по време на превръщането на веществата (ако алхимикът действува правилно и внимателно) задържа и обезврежда разрушителните сили. Въпреки това тези опити са изключително опасни и осъзнавайки опасността, алхимикът запазва познанията за себе си, а в своите книги се изразява по такъв начин, че непосветеният читател да не го разбере, и с примирението на знаещия се усмихва на онези, които провъзгласяват неговите стремежи за безсмислени и налудничави, дори е доволен от тези злословия, защото те прикриват сериозността на неговото начинание. От всичко, казано дотук, произлиза, че алхимикът е просто предпазлив човек, който бди огънят да не попадне в ръцете на дете и преди всичко да не се повтори онова, което често се е случвало в прастарата история на човечеството и за което твърде мъгляво, но с очевиден респект и боязън се споменава в Библията. Сигурно някой би възразил, че вместо да се изразяват завоалирано и непонятно в книгите си, по-добре би било алхимиците изобщо да не бяха писали книги, а вместо да бъдат внимателни и предпазливи в лабораториите си, по-добре да бяха ги затворили с девет катинара; да, така би било по-добре, но не е възможно, защото както не можем да забраним на хората да се избиват взаимно, така не можем да им забраним и да се занимават с изследвания и да умуват над сериозни неща. Но след като хората продължават да се избиват, защото към това ги подтиква тяхната натура, правилно е поне, че с военните въпроси се занимават само опитните войни, а след като същата тази тяхна натура ги кара да се замислят и да разбулват тайните, които е по-добре да останат скрити, правилно е поне, че с тези размисли и разкрития са се захванали сериозни хора, съзнаващи нещастията, които биха могли да причинят, ако не се съобразят с опита на четирите хилядолетия. Докато по-голямата част от изследователите, подтиквани от жаждата си за слава, признание и величие, с цяло гърло разтръбяват всичко, което са открили, и лекомислено дават на света своите изобретения, без да се замислят какво ще отреди бог на тези открития, дали ще им даде благословията си, или ще ги прокълне, алхимикът потиска човешката си натура и мълчи, защото, ако нравеше нещо друго, божието решение за неговите действия би било абсолютно еднозначно: анатема.
	Господин Янек потрепера и въздъхна, преди да продължи:
	— По тези причини, както по всяка вероятност сте чули, ако сте подслушвали наистина внимателно нашия разговор, не бих поверил своя Философски камък дори и на сина си, понеже той не пожела да ме последва в моя занаят, а в неопитните му ръце моят Философски камък би могъл да причини необозрими вреди.
	— Вашата теория, Кукан, която толкова красноречиво развихте пред нас, не ни харесва, тъй като е измислена от някой черногледец — каза императорът. — В алхимията не става дума за философия, нито за изследване същността на материята, а за изработване на злато — tout court*. Ириней Филалет, а той, забележете, е авторитет, в своите двайсет правила за Великото деяние като първо и основно правило посочва: Който и каквото да се опитва да ви говори или внуши, каквото и да четете в книгите на софистите, никога не се отклонявайте от принципа, че вашата цел е златото, а следователно златото трябва да бъде единственият субект на вашата работа.
	[* Чисто и просто (фр.). — Б.р.]
	— Разбирам, че този възглед се нрави на ваше величество — рече господин Янек.
	— Да, удовлетворява ни и затова държим на него — каза императорът. — Одобряваме решението ви, Кукан, че не искате да поверите своя Философски камък в неопитните ръце на вашия син. Но нашите ръце не са неопитни. Няма методи, които да са ни непознати. Поверете своя Философски камък на нас.
	— Това е толкова невъзможна представа за мен, ваше величество, че не мога дори да й се надсмея — рече господин Янек. — За мен тя е просто недопустима, както е недопустимо съществуването на дървено желязо или ръбат кръг. Използувах като пример огъня, над който алхимикът бди да е по-далеч от ръцете на дете; а да предам Философския камък на вас, неутолимо жадуващия злато и могъщество владетел, би било равносилно да дам на едно дете кремък и прахан, да го заведа до някой хамбар със сухо зърно и да му кажа: „Играй си тук!“
	— Кукан, вие сте този, който си играете с нещо много деликатно, с нашето търпение и снизходителност — каза императорът. — Вие се осмелявате да твърдите, че ние сме дете?
	— Всеки владетел е дете — рече господин Янек. — Защото точно като дете живее защитен от обкръжаващата го действителност и от жестокостта на живота. Затова чуйте последната ми дума: сир, аз няма да изменя на своята мисия и на занаята си, а ако трудът ми излезе напразен, ще понеса това безропотно, но няма никога да го превърна в ад и проклятие, не, никога!
	— Няма да бъде нито ад, нито проклятие, защото ви даваме най-височайшата си дума, че няма да ви разделим от вашия Философски камък, така че единствено вие ще си служите и ще манипулирате с него както намерите за добре, но само в наша полза и с наше знание. Разберете, че имам нужда от вашия Философски камък, той страшно ми трябва, заради брат ми, който щипе парче по парче земите на моята империя и съм длъжен да го обеся, а тъй като трябва да се преборя с опозицията на различни съсловия, трябва да поставя на колене турския султан, трябва да… трябва да направя хиляди неща, ала не мога, защото за всичко са необходими пари и пак пари, а аз ги нямам! Ето, изповядах несгодите си, Кукан, и виждате, че не жаждата за злато и могъщество ме кара да се домогвам до вашия Философски камък, а най-висши държавни интереси.
	Господин Янек кимна със сериозно лице.
	— Да, точно така. Никога не съм се съмнявал, че един владетел не може да използува Философския камък в полза на човечеството.
	Долната устна на императора затрепери, лицето му лъсна от пот, сиянието на величието, което го озаряваше, изгасна и той се превърна в обикновен, дебел, отчаян и нищо неразбиращ човек.
	— Но това е непоносимо, съвършено непоносимо — застена той. — Наистина не можем да понесем мисълта, че някъде наблизо е скрит Философски камък, а ние не сме в състояние да го имаме! Къде е Камъкът? Къде е? Отговорът на този въпрос е в твоята глава, Кукай, в твоя мозък, а аз мога да надзърна в този мозък, да го нарежа на парчета, да го раздробя, да го смачкам, да го разчепкам, да го разтворя в киселина…
	Господин Янек се усмихна.
	— В древната легенда за свети Игнатий се говори, че когато тиранинът изпратил този светец на изтезания, за да се отрече от вярата си, той дори не гъкнал, а само непрекъснато повтарял името Христово. Тиранинът го запитал защо го прави, а Игнатий отговорил, че това име е записано в сърцето му. Тогава тиранинът заповядал да изтръгнат сърцето му от тялото и да го разрежат на две, и какво да види — името Христово действително било записано там със златни букви. Ала това е наивна народна легенда, ваше величество. В моя мозък нищо не е записано. Ако заповядате да отсекат и разрежат главата ми, нищичко няма да прочетете в нея.
	— Кажете ни го доброволно — каза императорът и сключи ръце. — Ние ви молим за това. Знаете ли какво означава владетелят на най-голямата империя да моли някого за нещо? Моля ви, кажете ни го.
	Господин Янек отрицателно завъртя глава.
	— Тогава ще бъдем принудени да използуваме средство, което, както вече споменахме, ни е противно — каза императорът.
	Господин Янек кимна.
	— Знаех, че това може да се случи, и съм готов всичко да понеса. Ах, минаха двайсет години, откакто ваше величество за пръв път ме заплаши с мъчения и със смърт на кладата. Признавам, че тогава се разтреперах от страх. Но сега вече не.
	— Да, чухме, че няма болка, която да не понесете спокойно и без вайкане — каза императорът. — Вие го заявихте, а ние ви вярваме. Ала може би ще понесете по-неспокойно и с вайкане момента, когато като първа по-лека степен на мъчение заповядаме да изтръгнат с железни клещи не само вашите ребра, но и тези на сина ви.
	— Дори и тогава няма да ви дам своя Философски камък — рече господин Янек.
	— Татко! — извика Петър, вцепенен от ужас. „Те и двамата са луди“, помисли си той, краката му се подкосиха и започна да му се повдига. В пристъпа на ненавист към баща си и към неговата лудост, който изведнъж го овладя, сякаш бе пил луга, ненадейно му се стори, че усеща проклетата смрад на дим и сяра, която бе пропила лабораторията на господин Янек, а после осъзна, че това е миризмата на собственото му цвъртящо месо, разкъсвано от нажежени клещи. „И аз се побърквам вече, помисли си той. И аз започвам да губя разсъдъка си.“
	— Нищо — каза императорът. — Ако издържите първата степен, непременно ще рухнете при втората, когато със същите клещи заповядаме да разкъсат нещо далеч по-чувствително от ребрата.
	— Пак няма да рухна — рече господин Янек.
	— В такъв случай не ни остава нищо друго, освен да се убедим в това — каза императорът.
	— Синът ми не знае нищо, а аз повече никога няма да проговоря — рече господин Янек, взе един пергел и опря острието в гърдите си.
	— Стража! — изрева императорът, скочи, но преди да направи и една крачка, господин Янек се опря с гърди на масата и заби острието на пергела в сърцето си точно в момента, когато влезе началникът на стражата.
	— Лекар! — викаше императорът. — Бързо повикайте лекар! Той не бива да умре!
	Спусна се към господин Янек, който се свлече на земята и в предсмъртна конвулсия повлече след себе си с двете си ръце купища книги и пергаменти. Когато след миг императорът стана, държейки в ръката си окървавения пергел, който бе измъкнал от раната, лицето му бе призрачно бяло, а в очите му се четеше безумен ужас.
	— Ти го уби — каза императорът, докосвайки Петър с острието на пергела и оставяйки на дрехата му малки кървави петънца. — Ти си по-млад и по-бърз от нас и можеше с един скок да предотвратиш това, но не го направи, защото искаше той да умре. Но не мисли, проклетнико, че по този начин нещо се е променило в твоя полза. Сега върви и падни на колене, вдигни ръцете си колкото искаш по-високо и моли небесата да успеем да намерим неговия Философски камък, който ще заповядам да бъде търсен в дома ви така, както още никой нищо не е търсил. Настоятелно моли бога и ни помагай в търсенето поне с молитвите си, защото, ако не намерим Философския камък, цялата тежест на нашия гняв и разочарование ще се стовари върху теб и те очакват такива неща, че и този мъртвец ще потрепери в гроба, ужасен от това, което ще направим с теб.
	Той заповяда на стражите да отведат Петър, а после избухна в истеричен плач, удряйки с двата си юмрука по тялото на господин Янек.
	— Дай ми Философския камък! — крещеше той, хълцайки. — Събуди се и ми дай камъка си! Чуваш ли? Ти си мъртъв и нашите глупави хорски работи, на които толкова държеше, и без това вече са ти безразлични. Не те е грижа какво ще причини Философският камък, благословия или проклятие, рай или ад, светлина или мрак. Ти си над нас, над хората, над вещите, ти си другаде и затова можеш да ми дадеш онова, което приживе отказваше да дадеш. Събудй се за малко и кажи къде си скрил своя Камък.
	Но господин Янек оставаше ням и само тихо и замислено се усмихваше.


>	Част втора
>	Прокълнатото име Гамбарини

>>	Но все още има добри хора

	Това се случи посред лято; изминаха шест седмици, а Петър продължаваше да лежи сам в тъмницата. Някъде към края на септември в едно ранно утро го качиха на каруца и охраняван от петима мъже, го откараха в крепостта, наричана Сърпно, южно от Прага, недалеч от Бенешов.
	Тази крепост бе старо господарско имение, което помнеше времената на крал Вацлав, втория с това име: след измирането на рода Сърпновци, по-точно на чешкия клон на този род, Сърпно остана собственост на коронованата глава. Крепостта имаше голямо стратегическо значение, тъй като предпазваше и охраняваше басейна на река Саха преди нейното вливане във Вълтава, но затова пък, както е обикновено при средновековните крепости, Сърпно бе неудобна за живеене и труднодостъпна, тъй че вече служеше само за военни цели, като временен лагер на въоръжен гарнизон, а от време на време и като държавен затвор — печално известен с жестокостта на бургграфа, управителя на имението Сърпно, който имаше лошия навик да затваря или по-точно да спуска поверените му затворници в тъмницата с форма на бутилка, долу широка, горе — тясна, издълбана в основата на отбранителната кула на крепостта, наричана Забраванка, и да ги държи там, докато издъхнат от глад. Затова, когато Петър от няколкото думи, разменени между членовете на охраната, разбра, че го карат в Сърпно, му стана ясно, че императорът не е намерил Философския камък и изпълнява обещанието си да го накаже от ужасно по-ужасно; и той изпадна в дълбоко отчаяние, като не мислеше за нищо друго, освен как да намери гвоздей, парче стъкло или поне остро камъче, за да си пререже вените и да му изтече кръвта, но бе вързан толкова здраво с груби въжета за пейката, на която седеше, че не можеше да помръдне.
	„Макарата, с която ще ме спуснат в дупката, ще скърца, сякаш скимти куче, мислеше си Петър, а от дупката ще се разнася воня на мърша, после ще се озова долу, кучето ще спре да скимти, палачът ще затвори капака на тъмницата и ще настъпи краят, и всичко тепърва ще започне.“
	Петър си повтаряше това в най-различни варианти и все по-ясно си представяше кошмара на предстоящите ужаси, а колкото по-ясно си ги представяше, толкова по-силно му тракаха зъбите.
	Строгата форма на Забраванка, подобна на свещ, се открои пред него отдалече, още докато наближаваха Сърпно, тъй че, преди да минат по спуснатия подвижен мост и да спрат в главния двор на крепостта, Петър бе вече полумъртъв от страх. Началникът на охраната го заведе до канцеларията в приземния етаж на крепостния дворец, където по войнишкия устав го предаде на бургграфа заедно с придружителните документи, след което удари токове и излезе.
	И тогава за голяма изненада на Петър бургграфът стана, извади от устата си гипсовата луличка, която пушеше, подаде му ръка и се представи:
	— Аз съм Войти Куба от Сихров.
	Той беше синеок великан с червендалесто лице и изпъкнало чело, с което донякъде напомняше добродушен делфин — приятел на хората, а голямото му шкембе симпатично стърчеше над ниско смъкнатите панталони. На челото си имаше триъгълниче, обърнато с върха надолу, което ставаше по-видимо, когато размишляваше усилено и приемаше угрижено изражение. Изпаднал в пълно недоумение от това посрещане, Петър също се представи.
	— Добре дошли, заповядайте, седнете — рече господин Войти и с грохот друсна дебелия си задник върху стола. — Да си призная, хич не се радвам, че ви изпращат при мен. Толкова грижи си имам, а сега и това — затворник да ми виене на шията. Реколтата беше слаба, не знам как ще изпълня задължителните доставки, кокошките сякаш са се наговорили, престанаха да снасят яйца, във Весице ни измря цял свинарник, а за сметка на това се наплодиха толкова сливи, че не знаем къде да ги денем… Обичате ли сливи?
	— Обичам — каза Петър като насън.
	— Така ще им се наситите, че ще ви приседнат — рече господин Войти и като сложи очилца на носа си, се зае да изучава Петровите документи, а Петър си помисли, че джелатинът умишлено се държи с него толкова любезно, за да го накара по този начин още по-остро да почувствува ужаса от бъдещото мъчение.
	— Тук няма никаква логика — рече господин Войти и отмести документите. — Пише, че сте вражески настроен срещу височайшите решения и намеренията на негово величество, но кой вече не е враг на решенията и намеренията на такъв император, какъвто е нашият?
	Провокация, помисли си Петър.
	— Какво да ви правя, момко? — каза господин Войти. — Какво всъщност сте направили?
	Петър му разказа истината, че същинската причина за хвърлянето му зад решетките е дуелът с рицаря фон Троцендорф.
	— Хайде, хайде, за дуел не изпращат хората в Сърпно — рече господин Войти. — Вярно е, че императорът забрани дуелите, защото са забранени във Франция, а той като маймуна подражава на всичко, каквото вършат там, но когато някой престъпи тази забрана, той спокойно си затваря очите, понеже и френският крал си затваря очите за такива неща. Благородник, дето не се е бил на дуел, е като петел, дето не кукурига, нали така? И аз като млад колко пъти съм се бил… Всъщност само веднъж — поправи се той, тъй като не му убягна недоверчивият поглед на Петър, — но както трябва. Отървах се с рана в бедрото. Забелязали ли сте, че повечето дуели завършват сбодване в бедрото?
	— И аз намушках своя съперник в бедрото — каза Петър.
	— А защо? — погина господин Войти. — Защо го намушкахте точно в бедрото?
	— Защото не исках да го убивам — отвърна Петър. — Смятах, че бедрото е най-нечувствителната част от тялото.
	— Следователно, щом повечето дуели завършват с бодване в бедрото — рече господин Войти, — това означава, че хората поначало са добри. Или не смятате, че са добри?
	Уловка, реши Петър. Ако му кажа, че хората са добри, той ще рече: в такъв случай, момченце, трябва да те изведа от това заблуждение и да ти покажа колко са зли хайде, хоп в Забраванка! Но кажа ли му, че не са добри, той ще ми отговори: прав си, момко, хората не са добри, а точно обратното — твърде лоши са и нищо не може да ги оправи, и аз съм ужасно лош, затова ще те хвърля в Забраванка!
	„Трябва да бъда хитър като дявол“, реши Петър.
	— За зайците изобщо може да се каже, че са пъзливи — започна предпазливо той, — за овцете — че са миролюбиви, за тигрите — че са кръвожадни, но за човека не важи нито едно от тези общи определения. За него не може да се каже, че е добър или лош, защото, за разлика от животните човекът няма обща характеристика или по-точно и по-правилно: при човека видовите признаци са по-маловажни от индивидуалните. Моят баща, като се изключи това, че бе прекалено привързан към някои стари практики и суеверия, беше един много мъдър мъж и имаше право, когато твърдеше, че божественото и дяволското у човека са неразривно свързани. Ако трябва да изразя тази мисъл по-простичко, с една дума, бих казал, че човек е същество, за което никога не се знае какво ще направи.
	Господин Войти се почеса с тръбичката на лулата зад лявото ухо.
	— Доста учено го казахте, по последното, дето го изрекохте, много ми хареса и ще си го запиша. — Господин Войти извади от джоба на панталона си малък тефтер с калем. — Как беше? Човекът е същество…
	— За което никога не се знае какво ще направи — допълни Петър.
	Господин Войти грижливо си отбеляза тази мъдрост.
	— Тук вече съм си записал няколко изречения, които са много намясто, например: „Ако баба беше с дръжка, щеше да е мъжка.“ Не е ли прекрасно?
	Петър се съгласи.
	— Не само прекрасно, но и забавно. Толкова забавно, че човек, ще не ще, се смее — рече господин Войти и бързо добави, тъй като, изглежда, се боеше да не би Петър да се обиди заради хвалбите по адрес на чуждата мисъл. — Вашето заключително изречение обаче също е прекрасно, то е ясно, че не е забавно, но затова пък е дълбоко. Мъдростта за бабата се отнася само за една житейска ситуация, тоест за такава, когато някой каже, че ако това или онова е било станало иначе или изобщо не е било станало, то сега всичко е щяло да бъде другояче, докато вашето изречение засяга човека като цяло; не те избива на смях, но затова пък те кара да се замислиш, та чак главата да ти се пръсне. — Господин Войти затвори своя тефтер, пъхна го отново в джоба и си свали очилцата. — А сега ми кажете какво се случи, след като ви затвориха заради дуела.
	На Петър му мина през ума, че ако признае пред жестокия бургграф как е предизвикал, макар и неволно, гнева на самия император, бургграфът ще го натика в Забраванка вече не само по своя воля и поради жестокостта си, но и, така да се каже, изпълнявайки служебните си задължения. Ала понеже не умееше да лъже и най-вече защото бургграфът въпреки ужасната си репутация, която го обгръщаше като черен облак, будеше в него доверие, та дори и симпатия, той правдиво му разказа за по-нататъшните си премеждия, започвайки от посещението на граф Гамбарини в тъмницата, та чак до срещата с баща си и аудиенцията при императора; а когато свърши, с недоверчиво учудване съзря, че сините очи на бургграфа са пълни със сълзи.
	— Да не повярва човек какви работи стават — рече господин Войти. — Толкова млад, а такива неприятности. И всичките само защото и двамата сте си слагали кратуните в торбата, и баща ви, и вие. Откъде ги взехте тия кратуни бе, дявол да ви вземе? Нима тоя Философски камък, или как се казваше тая гадост, наистина е бил нещо толкова ценно, че си е струвало баща ви да жертвува живота си заради него?
	— Естествено, че не е — каза Петър. — Това беше фиксидеята на баща ми. От тази фиксидея обаче, макар и да го набута в задънена улица, все пак имаше известна полза, защото тя го караше да вярва, че се жертвува за нещо велико, което надвишава смисъла и значението на неговата личност. Баща ми умря като герой, въпреки че ставаше дума за чиста глупост.
	— Защо сте толкова убеден, че е ставало дума за глупост? — попита господин Войти.
	— Знам го, защото разсъждавам трезво — отвърна Петър.
	— А когато сте влезли в спор дали кралиците имат нозе, не е ли било също глупост? — рече господин Войти.
	Петър не отговори.
	— Не ме разбирайте криво — побърза да каже господин Войти. — Не исках да ви обидя, аз разбирам младите, ами че и аз имах син, но по време на лов той бе разкъсан от глиган, беше на вашите години, двайсетгодишен.
	— Аз карам седемнайсетата — каза Петър.
	— Изглеждате на двайсет, сигурно е от страданията — рече господин Войти. — Сам сте си виновен, но какво да се прави, каквото било, било. Трябва да си размърдаме мозъците и да намерим някакъв изход за вас.
	И господин Войти вдигна към тавана делфиновото си чело и така напрегна мозъка си, че триъгълничето над носа му видимо изпъкна.
	— Няма ли да ме хвърлите в Забраванка? — попита Петър, тъй като вече искаше да узнае какво го очаква.
	— В Забраванка ли? — учуди се господин Войти. — Пфу, аз не върша такива неща. На императора сигурно му е убягнала тази дреболия, че моят предшественик, който обичаше да хвърля хората в Забраванка, преди няколко седмици се напи като свиня, падна от крепостната стена и си счупи врата или нещо подобно. Накратко, повече не се вдигна и сега аз съм тук, а аз не обичам тия неща, защото, като си представя какво му е на човека, затворен в тъмницата, ми става лошо. С една дума, ekelhaft*. А що се отнася до изгубеното време, аз обичам да поприказвам с образовани хора. Но сега сериозно, момчето ми, ще ми дадете ли честната си дума, че няма да избягате? Иначе ще трябва да ви заключа. Какво ви е?
	[* Гадно (нем.). — Б.р.]
	Петър бе толкова омаломощен от преживените сътресения и превратности, че нервите му бяха опънати до краен предел, а лицето му — бяло като платно.
	— Нищо, вече нищо, господин Сихровски — каза той и продължи, превъзмогвайки смеха и плача, които напираха в него. — Да, ще ви дам честната си дума, че няма да избягам. На никой друг на този свят не бих я дал, но на вас ще я дам. Защото вие май дори не сте човек.
	— Стига приказки — рече господин Войти с недоволство. — Надявам се, че няма да скучаете много тук. Имаме достатъчно хубава библиотека, бихте могли да я подредите, ако разбирате от книги. Аз нямам време за нея и там е пълен хаос. А крепостната стена е чудесно място за разходки с изглед чак към Мрач, когато времето е ясно. Но много ви моля, не излизайте от крепостта, някой може да ви види и аз ще си имам неприятности.
	Той дръпна връвчицата на звънчето, което бе закачено зад вратата в коридора, и в канцеларията влезе хубаво девойче. Още щом видя измъченото, но интересно лице на Петър, то явно се влюби в него до смърт, тъй като се изчерви, а очите му станаха като палачинки.
	— Барушка, заведи господина от Кукан в гостната стая, в по-хубавата, с еленовите рога — рече господин Войти. — Приготви му чисто бельо и някакви дрехи на сина ми, знаеш къде са, в моята стая, в сандъка под прозореца. Но първо му напали топла баня и ако иска, а той сигурно ще иска, можеш да му изтриеш и гърба.
	Вървейки след девойчето, Петър изведнъж се сети за нещо и се обърна към господин Войти.
	— Моля ви, кажете ми кой ден сме днес. Отдавна не съм държал в ръцете си календар.
	— Четвъртък — рече господин Войти. — Защо те интересува? Какво значение има дали е четвъртък или петък, стига да не е неделя, разбира се, денят господен?
	— Това не ме интересува — каза Петър. — Бих искал да знам кой ден от месеца сме днес, тоест кой светец се чествува на днешния ден?
	— И това не е важно — рече енергичният господин Войти. — Защото какво е един отделен ден? Нищо и никаква работа. Тук дните са досущ еднакви, времето се влачи и все пак тече тъй бързо, че човек не смогва и да примигне. Не след дълго света Тереза ще ни изпрати първите студове, свети Мартин ще пристигне на бял кон, докато се огледаш, ще дойде Коледа, а малко след това Нова година и ние ще прибавим още една отгоре, после идва първи май, света Маркита ще жъне житото, после ей го дошъл Свети Вацлав. Защото вчера беше Свети Вацлав, ядохме гъска, още ми е тежко на стомаха от нея, така че днес е двайсет и девети септември, Архангел Михаил*.
	[* Според католическия календар. — Б.р.]


>>	Братът на императора

	Петър прекара в крепостта Сърпно почти петнадесет месеца под ласкавия надзор на господин Войти Куба от Сихров, който все повече свикваше с мисълта, че в негово лице се е върнал синът му, разкъсан от глиган. И действително, както много вярно бе забелязал господин Войти, тук времето се влачеше бавно, а същевременно минаваше главозамайващо бързо. На дните не им се виждаше краят и по нищо не се различаваха един от друг, но когато Петър се върна назад в спомените си, цялото време, прекарано в Сърпно, му се стори като миг — постоянните разходки по крепостната стена с великолепната гледка от нея, часовете, прекарани в библиотеката в поглъщане на рицарски романи и мемоари на знаменити мъже (между другото и спомените на прочутия скулптор и златар Бенвенуто Челини, които извънредно много го заинтересуваха, по простата причина че добрият граф Гамбарини притежаваше легендарната ловджийска пушка на Маестрото), партиите шах, които дни наред играеше с господин Войти, топлите вечери, когато седяха заедно на източната кула пред каничка хубаво бяло вино и той разправяше разни мъдрости и крилати фрази, които господин Войти трескаво си записваше. Бургграфът на Сърпно беше много любознателен, много жаден за нови познания и пълноценно използуваше богатството, което неговият млад затворник бе получил при йезуитите. Така например веднъж той попита Петър дали е истина онова, което напоследък се твърдяло, че не Слънцето се върти около Земята, а обратното — че Земята се върти около Слънцето, и как тогава трябвало да се тълкува онзи пасаж от Библията, в който пише, че Исус Навини заръчал на слънцето да спре?
	— Не знам — каза Петър, — не съм бил там, когато Исус Навин се е бил срещу аморитяните.
	Господин Войти дълго се смя на този отговор.
	— А сега сериозно — продължи той, — как ще ми обясните това, че в Библията, където, както е известно, всичко е истина, пише, че е спряло слънцето, а не земята?
	Господин Войти, който никога дотогава не бе чувал нещо толкова смело, остана като гръмнат от отговора на Петър, че съвсем не бил сигурен дали в Библията пише истината и само истината, но ако господин Сихровски се интересувал от споменатото спиране на Слънцето, нека му бъдело ясно, че дори и теорията за въртенето на Земята около Слънцето да получела всеобщо признание и никой да не се съмнявал в нейната правдивост, хората пак нямало да престанат да казват, че Слънцето изгрява или залязва, защото как иначе биха могли да го кажат? Че нашата половина от земното кълбо се е обърнала към слънцето или се е извърнала от него? Така не може да се казва. Затова, щом толкова държал, господин Войти можел спокойно да приеме думите „и слънцето спря“, които четем в книгата на Исус Навин, глава десета, стих тринадесети, за най-обикновена езикова неточност.
	— Разбирам, много добре разбирам всичко — рече господин Войти радостно. — Значи Земята е била тази, която е спряла, но тъй като това спиране е предизвикало усещането, сякаш е спряло Слънцето, в Библията за по-кратко и за по-голяма яснота пише, че е спряло Слънцето.
	— Не, и Земята не е спирала — каза Петър и продължи, отправяйки въпрос към господин Войти дали той можел да си представи какво би се случило, ако Земята изведнъж престане да се движи. Нима никога не е виждал какво става, когато някое момиче, кое го носи поднос със съдове, прекъсне бързото си ходене и изведнъж спре? На мястото е останало само то, а съдовете продължават движението си и излитат от подноса, който то държи здраво. По същия начин щяло да излети всичко, което е на Земята, ако тя изведнъж спре — Исус Навин би излетял в пространството заедно с войниците си, а с него и аморитянските царе, и градът Гаваон и дърветата, и животните, а реките и моретата биха се изпразнили. Но подобно нещо никога не се е случвало.
	— Тогава какво се е случило? — попита съвсем объркан господин Войти. — Нито Слънцето е спирало, нито Земята, тогава на какво да вярваме, след като и на Библията не може да се разчита?
	— Човек трябва да вярва на собствения си разум — каза Петър. — Светото писание не бива да се тълкува дословно и да се приема безпрекословно; библейските текстове трябва да се възприемат метафорично и винаги да имаме едно наум, а обстоятелството, че църквата се опълчва срещу това изискване и държи на педантичните си тълкувания, е престъпна глупост, която ни е причинила повече мъки и страдания, отколкото чумата, едрата шарка и всички бичове, стоварвали се върху човечеството, взети заедно. Слънцето не е спирало, защото то стои на едно място и поради тази причина не може да спре, не е спирала и Земята, защото това би имало невъобразими последствия — тогава какво е спряло? Спряло е времето, уважаеми господин Сихровски, а и то е спряло само привидно, благодарение на това че Исус Навин със своята войска се е бил толкова ревностно и всеотдайно, че за съвсем кратко време, да речем, за няколко минути е убил повече неприятелски войни, отколкото при разсъдливо водене на война могат да бъдат убити за цели часове. И понеже измерваме времето с привидното движение на Слънцето, библейският хроникьор е написал, че Слънцето е спряло. Ако хората можеха да разсъждават така, както казах, щеше да има мир и спокойствие, Джордано Бруно нямаше да бъде изгорен, протестантите и католиците щяха да хвърлят оръжието, а човечеството, измъчено от вековните религиозни борби, щеше да се отдаде на по-важни и полезни въпроси и интереси.
	А докато се развличаха с подобни разговори, страната бе разтърсена от тревожни и бурни събития, тъй че с мрачната си и печална репутация крепостта Сърпно, колкото и да е странно, се превърна в островче на спокойствие и мир сред разбушувалото се море. Според слуховете и мълвите, които носеха случайните посетители на крепостта, през последната година императорът се бил побъркал и вършел неща, противоречащи на здравия разум и водещи неизбежно към трагични последици. Така например той бил извикал в Чехия чуждестранни наемници, за да го пазят, но понеже невинаги им плащал, те се обезщетявали с грабеж на села и на цели градове. Веднъж през декември, вечерта на един дъждовен, но топъл ден в Сърпно се появи странствуващ музикант, голям талант, тъй като умееше да свири едновременно на пет инструмента — на дудук, кобза, лютня, барабанче и триангъл, като го обслужваше с ръце, крака и уста; та той каза, че императорът съвсем бил обезумял и бил заповядал да извадят очите и да изтръгнат езиците на всички от двора.
	На другия ден пристигна търговец и потвърди, че събитията, до които се стигнало горе, са потресающи, зашеметяващи и изключителни, ала, общо взето, са протекли по-различно и доста по-кротко, отколкото разказват хорските приказки, без вадене на очи и изтръгване на езици: императорът просто абдикирал, оттеглил се на почивка и извикал брат си да заеме престола. Но пътуващ грънчар, един от онези, които навремето купуваха от господин Янек превъзходния му маджун за слепване на грънци, внесе поразителен детайл в разказа за това абдикиране: императорът бил заповядал да се разруши Пражкият храд, включително и храмът „Свети Вит“. Тези слухове се разнасяха все повече и повече, докато накрая господин Войти сбърчи чело така, че триъгълничето на носа му ясно се открои, разпореди да оседлаят коня му и се отправи към престолния град, за да разбере каква всъщност е истината.
	Върна се след четири дни силно развълнуван. Оказало се, че известията, които били стигнали до Сърпно, са преувеличени и изопачени, но все пак имало зрънце истина в тях; и на Петър сигурно щяло да му бъде интересно, защото злощастните събития в Прага били свързани и с неговата съдба, по-точно със съдбата на покойния му баща. Как се казвало онова проклето нещо, дето императорът искал да получи от господин Янек, а той отказал да му го даде и предпочел да се самоубие, отколкото да го принудят?
	— Философски камък — каза Петър.
	Ама разбира се, Философски камък. Та императорът след смъртта на господин Янек не правел нищо друго, освен да търси Камъка, а търсенето било свързано със силно деструктивна дейност. Домът на господин Янек, бащата на Петър, по заповед на императора бил претърсен така стриктно, че от него останала само купчина камъни, но той заповядал и тях да разрежат на две, да не би нещо да е скрито вътре, и не да отсекат дърветата в градината, а да ги изкоренят, а самата градина заповядал да разровят на дълбочина четири лакътя; всичко това господин Войти само го бил чул от втора ръка, защото сега там се издигала съвсем нова къща — тъй като не намерили нищо, купчината разчупени камъни и педята разровена земя били продадени на търг, за да бъдат изплатени дълговете на господин Янек; господин Войти много се заинтересувал от това, понеже то засягало непряко неговия мил Петър, затова толкова подробно разучил всичко. Великият търсач, императорът, бил заръчал да се претърси и опустоши и гробището, в което била погребана жената на господин Янек, заповядал да срутят и църквата „Дева Мария Застъпница“, където според слуховете господин Янек бил малко преди смъртта си на сутрешната литургия, и кръчмата, където се отбил след литургията на чаша бира. По всичко личало, че императорът имал цяла мрежа шпиони, които следели всяка крачка на господин Янек през последните дни от живота му, преди да го затворят; а когато някакъв усърден доносник съобщил на императора, че малко преди да се състои аудиенцията с него, господин Янек бил видян в храма „Свети Вит“, императорът веднага изпратил там цяла шайка от своите търсачи и те пред очите му започнали да опустошават храма, да разбиват каменния под, да отварят гробниците, да чупят олтарите, органа, амвоните и така нататък. Императорът бил заповядал да хвърлят в тъмницата клисаря, който им оказал съпротива, и оттам нататък в същата тъмница били изпращани всички, които се осмелявали да гъкнат срещу развилнелия се император. Дали тогава някому са били избодени очите, или изтръгнат езикът, господин Войти не знаел, но сигурно било, че животът в пражкия двор станал непоносим, докато на помощ не се притекъл повиканият брат на императора, който по онова време пребивавал недалеко — в Оломоуц, в Моравия. Той най-накрая успял да укроти нещастния безумец, като го хвърлил в тъмница, но наред с това пуснал на свобода всички затворници, тъй като те до един били невинни и лежали в затвора само по прищявка на императора и неговите любимци, без съд и присъда.
	Когато чул всичко това, господин Войти си казал, че най-добре е желязото да се кове, докато е горещо, и че трябва да говори с новия владетел, докато не са му омръзнали благотворителността, раздаването на правосъдие и поправянето на грешките. Трябвало да чака два дни и две нощи, преди да влезе при него, тъй като имало много хора, които били осенени от същата мисъл, но затова пък резултатът, който постигнал, бил отличен: братът на императора подписал със собствените си най-височайши ръце декрет за освобождаването на Петър Кукан от Кукан и прибавил към него кесия с дукати като обезщетение за Петър.
	А това, Петре, означава, че ще трябва да се разделим — рече господин Войти развълнуван. — Върви, момчето ми, свободен си. Къса ми се сърцето, защото прекалено много свикнах с теб, но какво да се прави, та няма да те държа като маймунка в клетка само за собствено удоволствие. Ще си спомням за теб особено когато влизам в стаята ти с еленовите рога и в библиотеката, която ти толкова добре подреди, а може би и ти понякога ще си спомняш за мен.
	— И на мен ми е тежко на сърцето, скъпи господин Войти — каза Петър, — защото знам, че където и да отида, никъде няма да срещна човек като вас, заради който сега напускам затвора с известно чувство на тъга. Приемете моите най-сърдечни благодарности за всичко и нека благоприятните събития, които се случиха, се отразят благоприятно и върху вашия живот.
	— Ами! Аз не вярвам в никакви трайни благоприятни обрати — рече господин Войти. — Всяка нова метла мете добре, но когато братът на императора се поогледа и си стъпи на краката, може да стори по-големи безумства от тези на неговия предшественик и тъмницата ще се напълни с нови хора, а новите любимци ще заемат местата си до трона и ще лапат, и ще смучат, и ще цицат, и ще дебелеят и всичко ще си тръгне постарому.
	След това той предаде на Петър дукатите, които му се полагаха като обезщетение, подари му една хубава кобила, лека, но плътна ризница, шпага и два добре заредени пищова и Петър тръгна на път, проследен от два чифта насълзени очи — на господин Войти и на Барушка, хубавото девойче, което не само му триеше гърба, но през цялото време на неговото пребиваване в Сърпно охотно, според немалките си възможности, го утешаваше в нещастието му.
	Той препускаше към Прага леко и стремително, сякаш искаше — а и наистина изгаряше от желание — поне отчасти да навакса времето, през което човечеството е било лишено от неговото участие в объркания ход на живота; всъщност признак на обърканото време бе именно това, че точно той, младият мъж, надарен с всички таланти (Петър не се съмняваше в това) и най-важното с добродетели, пред чиято чистота сваляха шапка в знак на почит всички от граф нагоре, е бил принуден петнадесет месеца да въшлясва в провинциалната крепост, вместо да се изкачва все по-високо и по-високо по пътя към успеха и властта, за който той също не се съмняваше, че му е предопределен. „Ала нищо не е изгубено, мислеше си той, дори напротив. В Прага, изглежда, цари суматоха и безредие и там несъмнено всичко е съвсем различно от онова, което беше, преди да ме затворят, но когато човек е на осемнайсет, не си блъска главата с такива подробности; каквото и да се е случило там, все някой от старите ми познати и доброжелатели ще е останал на мястото си, а за по-нататък ще видим.“
	Петър тъкмо минаваше през една тъмна и непрогледна гора, когато дочу тропот на многобройни копита, приближаващ се откъм Прага. Преди да стигне завоя на пътя, Петър предвидливо се скри в храсталаците и зачака да види кой идва срещу него, дали разбойници или почтени хора. И изведнъж той видя нещо, от което сърцето му подскочи — човека, когото имаше предвид, мислейки, че в Прага е останал някой от старите му доброжелатели — строен, възрастен мъж с къдрици по слепоочията, с една дума — граф Гамбарини, комуто Петър дължеше всичко прекрасно, голямо и вдъхващо надежди в досегашния си живот. До него яздеше Джовани. За времето, през което не се бяха виждали с Петър, той поразително бе заприличал на баща си (с изключение на сламенорусия перчем). Те се движеха бавно, с траурна стъпка, зад тях крачеше карета с впряг от два коня, натоварена с денкове, вързопи, чували и сандъци; караше я кочияш, който седеше на левия кон и дремеше, а отстрани яздеха шестима въоръжени мъже, всичките в червени униформи или ливреи с буфан ръкав, с извезан на лявата ръка герб — на червен фон крак в сребърна броня между две звезди и девизът: Ad summam nobilitatem intenti. „Ха така, това се казва късмет, точно той ми трябваше, явно и милосърдната Фортуна е на моя страна. Само че защо ли графът се отдалечава от Прага с всичките си слуги?“, мислеше си Петър леко обезпокоен. И наистина сред мъжете, придружаващи каретата, беше и Матео, брадатият портиер от Тарент, който по-рано, каквото и да ставаше, не напускаше поста си, а също и Йохан, хърбавият красавец, дето навремето гонеше топките на Петър и Джовани, когато играеха класическата игра, наричана раите, с една дума, личният футмен на графа.
	На Джовани му потрябва известно време, за да повярва на сините си очи, че ездачът, който им се изпречи на пътя, е действително Петър. Двамата приятели се прегърнаха, а графът с хладна усмивка подаде на Петър нежната си, пожълтяла ръка.
	— Петре, нима си още жив? — извика Джовани.
	На рамото на граф Гамбарини висеше прочутата пушка с името Брокардо, която, както вече казахме, бе придобил при разпродажбата на наследството на Бенвенуто Челини; очевидно по време на пътуването си той се бе развличал с лов, тъй като под краката на коня му палаво подскачаше дребен, но чевръст сетер, а на седлото му висеше кожена ловджийска торба, от която се подаваха клюмналите главички на два убити фазана.
	— Като гледам, мили Петре — рече графът, — същите неблагоприятни, но какво говоря: същите отвратителни, оскверняващи човешкия разум и въпиещи към небесата събития, които се случиха в пражкия двор и стовариха сума ти нещастия върху главата ми, за вас са били добре дошли, понеже са ви помогнали да излезете на свобода. Но тази разлика в нашите съдби не бива да ви пречи да се върнете там, откъдето лани си отидохте, и да се присъедините отново към нас. Бягам от тази страна обратно в родината си и от все сърце ви каня да ни придружите.
	„Е, сега я втасахме! — помисли си Петър — втрещен, отведнъж загубил всякаква надежда. — Те бягат! Защо да бягам заедно с тях, след като никой не ме гони?“
	— Вашата покана е голяма чест за мен, господин графе — каза той, — но се боя, че онова, което, подхождаше на моите дванайсет години, когато бях паж при вас, ще бъде съвсем неподходящо сега, когато съм пълнолетен. Освен това продължавам да отричам онзи член от дворцовия етикет, който твърди, че кралиците нямат нозе, макар това сега да няма особено значение.
	— Прав сте, сега това няма никакво значение — рече графът. — А колкото до вашите скрупули, които разбирам и уважавам, Петре Кукан от Кукан, бъдете така добър да вземете под внимание, че онова, което казах за стоварилите се върху мен нещастия, бе съвсем сериозно и правдиво, понеже узурпаторът, заграбил трона, този варварин, който не разбира от картини и не може да различи италианската живопис от холандската, тъй като е равнодушен и към двете, конфискува и заграби, с една дума, открадна всичко, което бях придобил в тази страна, и то под смешния предлог, че картините, които аз жертвоготовно набавях за дворцовата галерия, не били оригинални. Като че ли той може да познае това! Или за да не говоря излишно, може би вие, мили Петре, имате някаква друга точно определена и разумна цел или намерение?
	На което Петър му отговори, че имал цел и намерение, но в никакъв случай точни, а камо ли разумни. Връщал се в Прага, за да постигне онова, към което се стремял и преди — успех, слава и власт.
	Граф Гамбарини го гледаше с явно учудване.
	— За човек с вашия темперамент това е нещо естествено — рече той. — Но успех, слава и власт могат да бъдат постигнати само в двореца, а нима на вас не ви е известно какво се случи в пражкия двор?
	Петър отвърна, че от хорските приказки това доста добре му било известно. По всичко личало, че там е една лудница. Ала именно в такава лудница човек, който знаел какво иска, можел лесно да си пробие път нагоре.
	След като изслуша този отговор, сдържано усмихвайки се, граф Гамбарини наложи минута вежливо мълчание, каквото настъпва, когато някой каже в общество невъобразима глупост.
	— Изглежда, не знаете какво говорите, млади момко — рече той след това. — Никой не може да стигне високо без чужда помощ, ако ще и да е гениален или светец, дори и в една лудница. Досега ви помагах, доколкото сте склонен да го признаете с присъщата си гордост. Но кой ще ви помогне сега? Кой би се жертвувал за човек, за когото (ако изобщо някой все още си спомня за него) е известно, че е бил протеже на изгнаника граф Гамбарини, изпаднал в немилост и прогонен от страната? Или смятате, че това е добра препоръка за достъп в най-висшите кръгове? От гледна точка на онези, които са се домогвали до нови позиции, вие сте едно краставо куче, драги приятелю, окончателно и безвъзвратно презряно.
	Този аргумент бе като удар с бич; очите на Петър се уголемиха от почуда.
	— В Прага нищо няма да постигнете — продължи графът, все така леко усмихнат, — затова повтарям поканата си: присъединете се към нас като равен към равни или ако щете, като бедняк към бедняци, понеже мисля, че на този свят си нямаме нищо.
	Едва бе изрекъл тези думи, и черната гора, в която се разиграваше тази сцена, се огласи от черен смях, а от черния гъсталак, превивайки се от смях така, че насмалко щеше да падне от коня, изскочи разбойник като от картинка, с черен парцал през окото и мръсни вълчи зъби. След него на пътя изскочиха брадати мъже, някои на коне, други пешачката, отвратителни, мазни, бодливи, всичките въоръжени до зъби и много, много весели; бяха може би осем, дори десет, ако не и дванайсет и непрестанно се увеличаваха.
	— Беден сте, високопочтений господине, но сигурно все нещичко ще се намери за клетите сираци — рече, хилейки се, ездачът с черния парцал на окото, но това бяха последните му думи и последният му смях, тъй като, без да се двоуми нито за миг, Петър извади пищовите от кобурите пред седлото и стреля в гърдите му, а почти едновременно с това гръмна с другия пищов по бандита, който се приближаваше към него отляво; в същия миг граф Гамбарини свали от рамото си знаменитата пушка Брокардо и стреля в храсталака, откъдето тъкмо излизаше мъж с нож в зъбите, после хвърли пушката на земята, за да не се бави, и извади шпагата си от ножницата; същото направи и Петър, промуши гърлото на друг разбойник и като хала, наведен над шията на коня си, се нахвърли срещу останалата стан, обкръжила графския ескорт с насочени към него пушки, намушка първия от тях и избягвайки един куршум, който все пак успя да го жегне по бузата, извади окото на друг разбойник с върха на шпагата си. Джовани, почервенял от вълнение и страх, за да не остане по-назад от боготворения си приятел, пришпори коня и ловко размахвайки рапирата си, се спусна след Петър в кървавата битка, разиграла се от дясната страна на каретата, когато чучелата в червени ливреи най-сетне се опомниха от уплахата и посегнаха към напъханите в седлата им пушки.
	Ах, какво ставаше там! Какво ли не може да се случи за съвсем кратко време! Как могат да бъдат описани и обхванати мигове, в които се разиграват десет събития едновременно и всичките са важни и решаващи за последвалите часове, дни и години? Ето, Джовани поваля под копитата на своя кон един от пешите разбойници, който тъкмо замахва с копието си, за да го забие в гърба на Петър, докато Матео, брадатият мъж от Тарент, беззащитен, защото вече е изпразнил револверите си, души друг беззащитен разбойник, която, изпускайки шпагата от ранената си ръка, с левицата се опитва да проникне през брадата на портиера, за да го хване и той за гръкляна, а междувременно подплашените жребци на двамата удушвачи взаимно се хапят с кучешките си зъби; гърмят изстрели, на кълба се носи щипещ дим, конете цвилят, изправят се на задните си крака и размахват копита, а недалеч — какво става недалеч? Нещо забележително: граф Гамбарини с крехката си фигура храбро и превъзходно се защищава срещу двама ездачи, които го нападат с ятагани, той е ранен в лявото рамо, но изглежда леко, защото не отстъпва и не е отпаднал; а Петър се втурва да му помогне и стига до него точно в мига, когато графът пронизва корема на един от двамата разбойници с рапирата си, но преди да я извади, другият го удря над слепоочието и графът пада от коня. Но Петър с един разкрач светкавично настига бандита и го пробожда, сякаш шпикова бут, част от секундата преди Джовани, който иска да бъде навсякъде, да му се притече на помощ, но виждайки, че вече е късно, скача коня си и с трогателна любов в очите прикляка до своя баща. В тази минута боят, който е започнал само преди малко с безочливия кикот на разбойниците и двата изстрела от пищовите на Петър, вече е приключил. Бандитите, оцелели след клането, отново се изпокриха в гората, в смрадливите си леговища някъде под коренаците, при оглозганите си кокали и чувалчета е ограбени дукати и грошове, за да си лижат раните, проклинайки своя въшлив, окаян, опасен, безславен и безполезен занаят — боят свърши, мъртвите лежат смълчани на пътя, а вятърът отново мирно шуми в короните на дърветата в черната гора.
	Победата над разбойниците бе толкова бърза и бляскава, че освен самия граф никой друг от свитата му не получи дори драскотина. След като промиха с подръчни средства и превързаха раната му (а тя не изглеждаше смъртоносна, понеже черепната кост не беше пострадала, но бе достатъчна, за да изпадне графът в безсъзнание) и го настаниха в каретата възможно най-удобно върху вързопите, денковете и сандъците, те отново се отправиха на път в същия състав както преди, само с тази разлика, че вместо графа начело до Джовани яздеше Петър, който, вместо да продължи към Прага, сметна за правилно и естествено да съпроводи ранения граф и сина му още малко или повечко.
	Те се движеха съвсем бавно, за да не навреди друсането на ранения, и едва когато настъпи вечерта, излязоха от черната гора на едно открито място, в онази навъсена декемврийска доба пусто, тъжно и мъртво, оживено само от кълбата мъгла, с които вятърът си играеше. Заваля и дъжд — нито слаб, нито силен, валеше само колкото да се ядосваш. От време на време Петър слизаше от коня и отиваше да види графа; той все още не бе дошъл в съзнание, но говореше, бълнуваше, изричайки на непознат италиански диалект някакви гневни протести. Така те стигнаха до едно село, много дълго, точещо се край пътя в един ред постройки и градини; за щастие там имаше хубав старовремски хан с горяща камина в пивницата и с майчински грижовна ханджийка, която още щом видя каретата с герб на вратичката, слугите, облечени в ливреи, и ранения чуждоземен господар, щеше да си изпотроши краката от усърдие и веднага нареди да занесат графа в най-хубавата стая с легло с балдахин, изпрати да повикат знахаря, който живеел в съседното село и много разбирал от лекуване на рани и оправяне на счупвания, а същевременно си изкарвал прехраната като бръснар.
	Той пристигна на магаре късно вечерта, когато водата, която ханджийката бе наредила да стоплят на огъня, помнейки, че знахарят и бабите акушерки винаги искат гореща вода, два пъти изстива и два пъти наново завира. Раната на графа, заяви той, не била опасна, но треската, предизвикана от нея, била пагубна, затова трябвало на болния да се пусне кръв.
	Така и направи, и графът дойде в съзнание, но беше толкава слаб, че докато говореше, едвам си мърдаше езика. Той погледна тъжно двамата младежи — Джовани и Петър, които седяха до леглото му, и каза:
	— Знам, че няма да напусна жив тази страна, на която посветих най-хубавите години от своя живот. Затова ви моля, Петре, за една последна услуга.
	— Говорете — каза Петър.
	— Обещайте ми, че никога няма да изоставите Джовани.
	— Но защо? — попита Петър. — Сигурен съм, че в най-скоро време ще се оправите и след месен дори няма да си спомняте за днешното премеждие.
	— Не го увъртайте — рече графът. — За втори път ви моля за нещо. Първия път отказахте да изпълните молбата ми, защото тя противоречеше на вашата гордост. Но сега нищо не ви пречи да я изпълните.
	— Обещавам ви, че ще придружа Джовани, ако е необходимо — каза Петър. — Но не мога да ви обещая, че никога няма да го изоставя, тъй като, макар в Чехия да сте изгубили всичко, в Италия имате богати имения, а аз не искам да живея до Джовани като тунеядец, докато умра.
	— Няма да живеете като тунеядец, а като брат по нещастие на Джовани — рече графът. — Защото в Италия нямаме нищичко, което да струва и пукнат грош.
	Джовани погледна баща си с разширени от учудване очи.
	— Но не може да бъде! — извика той. — Ами дворецът ни в Страмба?
	— Вече не е наш — отвърна графът. — Конфискуван е.
	— А именията ни край Модена? Ами мините ни?
	— Не са наши — рече графът. — Продадох ги, когато реших да се установя в Прага.
	— Тогава какво ни е останало? — простена Джовани.
	— Мисля, че ясно казах: нямаме нито грош! — отговори графът. — Преди години приех предложението на императора да пристигна в Пражкия двор, защото моят кораб, гордият кораб на рода Гамбарини, по моя вина тъкмо започваше да потъва, а понастоящем вече е на морското дъно. Но не съм останал без влиятелни и заможни роднини и приятели, за които ще ви дам препоръчителни писма. И тъй като светът е неспокоен, аз съм убеден, че млади и храбри хора, които могат да стрелят и да се бият, а вие доказахте, че сте такива, в края на краищата ще постигнат успех и ще намерят своето място в живота. Сега вече не ми трябва нищо друго, освен нещо за писане и восък за печат, за да изготвя писмата.
	Мина доста време, докато бъде набавено всичко необходимо. Изглеждаше, че треската пак се връща, тъй като, въпреки че говореше по-ясно и по-високо отпреди, дишането на графа бе ускорено, лицето — зачервено, а очите му горяха.
	— Но преди всичко непременно трябва да ви предупредя за нещо — рече той. — Можете да влизате във всички италиански градове, навсякъде ще бъдете добре дошли, понеже името Гамбарини там се почита, само от един стойте настрана, ако ви е мил животът. Това е твоят роден град, Джовани — Страмба.
	— Защо? Какво ни заплашва в Страмба? — учуди се Джовани.
	— Там имам враг. Провиних се спрямо този човек от лошо по-лошо — рече графът. — Това е владетелят на Страмба, херцог Танкред.
	— Чичо Танкред? — възкликна Джовани с почуда. — Та той е толкова добър!
	— Той е мой враг — повтори граф Гамбарини, поемайки си дъх като след бързо бягане. — Закле се да ми отмъсти и аз признавам, че гневът му е справедлив, и знам, че за няколкото години, които прекарах в чужбина, той не се е усмирил и че паднеш ли му в ръцете, Джовани, ще си го изкара върху твоята глава. А сега, Петре, вземете перото и пишете!
	Графът започна да диктува с тих, хрипкав глас:
	— „Граф Одорико Гамбарини до негово величество Соломон, син на Давид, крал израелски.“
	Петър спря да пише, а Джовани изплашено сграбчи ръцете на баща си.
	— Имате треска, оставете това и си починете, падре, а аз ще ви донеса нещо студено и ще извикам лекаря, мисля, че още не си е тръгнал.
	— Не ме прекъсвайте — прошепна графът злобно. — А ти, Петре, продължавай. „Моля ваше величество да се погрижи за моя син Джовани и да го постави начело на войските си заедно с неговия приятел Петър Кукан от Кукан, син на велик чудотворец, който умее да омагьосва всяко оръжие…“
	Джовани се разплака.
	— Татенце! — извика той. — Опомнете се!
	Но граф Гамбарини нито се опомни, нито продължи да диктува бълнуванията си, тъй като издъхна.


>>	По пътя към завладяване на света

	Граф Гамбарини бе погребан в скромно гробище недалеч от селото, където бе умрял. То, както вече споменахме, се отличаваше с разточителната си дължина, дори така се и наричаше Дългата Лхота.
	Както подобава на един любещ син, Джовани бе безутешен в своята мъка след смъртта на баща си.
	— Петре, нека си обещаем — рече той, хълцайки през сълзи, когато останаха насаме пред още пресния гроб и след като се разотидоха участниците в погребението (освен ханджийката там беше и прислугата на покойника), — нека си обещаем, Петре, завинаги да останем приятели.
	— Ах, Джовани, нима е необходимо? — каза Петър. — Защо ще укрепваме още приятелството си, което ни свързва от деца? Но щом толкова искаш, така да бъде: обещавам ти, че ще остана твой приятел, докато самият ти не станеш причина, за да се разделим със зло.
	— Аз ли! — възкликна Джовани с искрено учудване. — Защо ми е да причиня такова нещо?
	Петър се усмихна:
	— Защото знам що за стока са големците. А ти съзнаваш ли, Джовани, че от днес си големец, че отдавна вече не си онова хлапе, с което пощехме бълхите на краставото куче, или пажът, когото архиепископът с хомосексуални наклонности целуваше по устата, когато ти танцуваше Олимп? Днес ти си единственият потомък на Джироламо, Федерико и Габриото Гамбарини — краля на законите, ти самият днес си граф Джовани Гамбарини. Карамба, това се казва потекло!
	— В това отношение няма за какво да се притесняваш, Петре — рече Джовани. — И ти си благородник.
	— Да, благородник съм, благодарение на това че баща ми бе приготвил за императора лек против импотентност и за награда бе удостоен с благородническа титла — каза Петър.
	Забравяйки, че се намира на гробищата, Джовани прихна.
	— Не може да бъде! — рече той.
	— Но е истина — възрази Петър. — Казвам ти го, въпреки че или именно защото твоят падре твърдеше, де съм олицетворение на надменност.
	— Казват, че твоят падре бил голям герой — рече Джовани.
	— Да, моят падре беше голям герой — съгласи се Петър. — Сега въпросът е и ние двамата да станем герои.
	Те излязоха от гробището, където към тях се присъедини опечаленият и жалостно хлипащ сетер на покойния граф, който се обаждаше на името Баруко, и се отправиха към селото по коларския път. Небето беше като напудрено, розово от бледото зимно слънце.
	— Лесно е да се каже да станем герои — рече Джовани. — Но как?
	— Още не знам, то само ще си покаже — отговори Петър. — Каза ли ти баща ти закъде е тръгнал?
	— Каза ми — отвърна Джовани. — Или може би не ми е казал, но аз самият смятах за естествено да се върнем у дома, в Страмба. Натам ще се отправим и ние двамата. Няма да пренебрегна родния си дом и няма да се откажа от семейното имущество само защото баща ми в треската си бълнуваше нещо, на което не е възможно да се повярва. С една дума, аз не допускам чичо ми Танкред да не ме прегърне, щом ме види, а също и това нашият дворец на piazza Monumentale, в който съм се родил, да принадлежи на някой друг. Ти какво ще кажеш?
	— Не знам нищо — отговори Петър. — Фактът, че не вярваш на бащиното си предупреждение, не означава, че не е било основателно. А сега внимавай, много е важно. Когато преди шест години заминавахте от Италия за Чехия, от Страмба ли тръгнахте?
	— По онова време аз бях в Модена, там учех — рече Джовани. — А баща ми се появи един прекрасен ден и ми нареди да си прибирам нещата, защото сме щели да заминаваме.
	— Прилича ми на бягство — каза Петър. — Но няма значение, Гамбарини са част от Страмба, така че отиваме в Страмба. Баща ти казваше, че успех, слава и могъщество могат да се постигнат само в двора. Е какво пък, херцогският двор също е двор! Карамба, от Страмба можем да завладеем света!
	И тупна Джовани по рамото.
	— Защо постоянно казваш „карамба“? — попита Джовани. — Защо ругаеш на испански, след като има толкова цветисти италиански ругатни?
	Разговорът на двамата младежи, то се знае, се водеше на италиански.
	— Ругая на испански — отговори Петър, — защото също толкова добре бих могъл да изругая и на немски: Himmeldonnerwetter, и на френски: merde. Не е ли дивотия, че всеки народ ругае различно?
	— Сигурно е така, защото всеки народ говори на различен език — отвърна Джовани.
	— А не би трябвало да е така — каза Петър. — Защо да не бъде въведен общ език за цяла Европа, така както бе въведена обща вяра?
	— Да, беше въведена — съгласи се Джовани. — Но какво стана после? Протестанти и католици се избиха едни други.
	— Това може да се поправи — каза Петър. — Трябва да се апелира към човешкия разум, разбираш ли? Да се обясни на всички що за щуротия е това. Може би аз съм именно този, който е призван да го направи?
	И те тръгнаха на път, но за голямо неудоволствие на слугите два пъти по-бързо, отколкото когато ги водеше покойният граф. Джовани изгаряше от желание да се озове в прегръдките на добрия си чичо Танкред, а Петър жадуваше да узнае какво всъщност се е случило в тази подозрителна Страмба. „Много е вероятно, мислеше си той, да се е стигнало до някакъв спор между граф Гамбарини и чичото на Джовани, Танкред, навярно за херцогския престол. Но ако старият Гамбарини не е сполучил, защо да не сполучи синът му, разбира се, с помощта на Петър; старият Гамбарини сто на сто не е предприел опит за coup d’etat*, без да има зад гърба си някакви привърженици, а тези привърженици са в Страмба и до днес; немислимо е господството над Страмба да бъде векове наред в едни и същи ръце, докато родът Гамбарини винаги да свирят втора цигулка, а накрая дори да бъдат изхвърлени от Страмба; тая няма да я бъде, няма да стане и това си е, да му мисли добрият чичо Танкред.“
	[* Държавен преврат (фр.). — Б.р.]
	— Карамба! — извика Петър и се засмя на мислите си, каква ли физиономия би направил чичо Танкред, ако можеше да предположи, че разплатата и справедливото възмездие приближават и вече са на пътя между Бенешов и Табор.
	От Табор, град с историческо минало, те се отправиха към Бърно, а оттам към Виена, понеже освен добрия си чичо в Страмба Джовани имаше и друг добър чичо във Виена. Той бе по майчина линия и се казваше барон фон Хайнесбург. Когато преди години Джовани и баща му вървяха по обратния път от Италия за Чехия, те прекараха при този роднина две незабравими седмици на приятно, по австрийски весело гостоприемство.
	— Майка ти германка ли е била? — попита Петър.
	— Тиролка от превъзходно благородническо потекло, корените, на което достигат чак до епохата на Карл Велики — рече Джовани. — От нея съм наследил сините очи и русата коса, а от баща си — фигурата и лицето.
	— Моята майка — каза Петър — беше дъщеря на… не знам как се казва по италиански човек, който скопява животни.
	— Кастраторе — подсказа му Джовани, но след малко потрепери, сякаш се бе изплашил от нещо. — Сериозно ли говориш? Дядо ти по майчина линия е бил най-обикновен кастраторе?
	— Да, най-обикновен кастраторе — отвърна Петър.
	— Не се притеснявай — рече Джовани. — Нашият велик Бокачо напомня, че родителите на Сократ са били необразовани хора, на Еврипид и Демостен — също, и после казват: Един господ знае от какви негодници и разбойници сме наследили безсмъртните си души и най-добрите си качества.
	— Не знам какво съм наследил от дядо си кастраторето — каза Петър.
	— Несъмнено куража да хващаш бика за рогата — отвърна Джовани съвсем сериозно.
	„Какъвто ще да е Джовани, мислеше си Петър, но това, че не се гордее със своето потекло и не се перчи с неща, които той самият не е заслужил, е много благородно и мило от негова страна“.
	Времето беше все така влажно и хладно, южният вятър докарваше облаци, които падаха чак до дърветата и ставаше все по-мрачно; пътищата бяха размекнати, но не и непроходими, колелата на каретата потъваха в калта, но не спираха да се въртят и само веднъж-дваж се наложи да им се помогне със задвижване на наплата. Петър последва примера на граф Гамбарини и през целия път се забавляваше, като стреляше от скъпоценната му пушка Брокардо. Бенвенуто Челини пише в своите „Мемоари“ такива смайващи неща за постиженията си в стрелбата с тази пушка, че само авторитетът му на велик скулптор и авантюрист ни кара да му повярваме изцяло. Едно от тези постижения, най-необикновеното и поразителното, е стрелбата по дивия гълъб, който, подплашен от гърмежите на бездарните стрелци, се бил скрил в дървената къщичка за пилци (а това било много разумно от негова страна) и предпазливо си подавал главичката оттам, което пък било съвсем безразсъдно, тъй като авторът на „Персей“ с един изстрел от своята Брокардо улучил главичката му от разстояние петдесет крачки. И така Петър си науми, че ще достигне Маестрото в стрелковото му изкуство, затова стреляше по фазани, зайци, бекаси, а сетерът Баруко бързо и жертвоготовно му ги донасяше, радостно размахвайки уши. Този лов бе колкото забавен, толкова и полезен, понеже в крайпътните гостилници, в които се отбиваха, през този сънлив сезон се вареше единствено булгурена каша за ратаите и прислугата. Тишината, в която се потапяха, бе толкова пълна, че всеки изстрел на Петър от пушката заглъхваше след десеторно ехо; изглеждаше сякаш природата, отегчена и сърдита от мизерията и самотата си, неохотно се разделяше с тези звуци, като непрекъснато ги връщаше между изподраните клони, както правеше топката по време на класическата игра, наречена paume, по-точно както се е правело едно време, в епохата на Платон, преди да бъде изнамерена кардираната ракета.
	А когато веднъж Петър, без да се замисли и без да се прицелва, тъй като нямаше време за това, с изстрел от хълбока улучи един дългоушко, който неочаквано изскочи от гъсталака, Йохан, хърбавият красавец с бакенбардите, спомена нещо много странно.
	— Добре стреляте, млади господине — рече той. — А и как няма да е така, щом тази пушка е омагьосана.
	Петър учудено повдигна вежди.
	— Да, вашият баща я омагьоса — настояваше Йохан. — Аз самият му я занесох в лабораторията по заповед на господин графа.
	Петър искаше да смъмри Йохан, задето клюкарствува, но се сети, че баща му действително се бе занимавал с подобни странни дейности. При тази мисъл го загложди тъга по нещо отдавна отминало и невъзвратимо.
	— А когато бяхте при него, баща ми носеше ли на главата си малка черна шапчица? — попита той.
	Йохан се поклони.
	— Ако не ме лъже паметта, мисля, че имаше нещо подобно на главата си.
	— А черна кадифена наметка?
	— Спомням си, че беше с нея.
	— А в лабораторията му миришеше ли на сяра и дим?
	— Това, извинявайте, не се осмелих да възприемам — рече Йохан. — Смятах го за невъзпитано и недискретно.
	Когато наближиха Виена, от небето се спусна кафява, подобна на каша мъгла, а срещу нея от отровните блата, локви и мочурища, покриващи тези места по онова време, се заиздигаха също такива гъсти, кафяви, подобни на каша изпарения, така че не се виждаше нищо, освен блуждаещи светлинки, които мамеха пътниците да слязат от пътя и да навлязат там, откъдето няма връщане, защото безвъзвратно ще бъдат погълнати заедно с конете си. Тази злощастна, може да се каже, дори ужасна съдба сполетя Матео, брадатия портиер от Тарент, който, изглежда — никой не видя как се случи това, — бе искал да изпревари някого или пък се бе опитвал да спаси веселия сетер Баруко, който изскимтя някъде в мъглата и повече не се появи на повърхността на този свят. Просто мъртвата тишина, нарушавана само от пляскането на крилата на водните птици, ненадейно бе разкъсана от неговия зов за помощ, произнесен на неразбираем тарентски диалект, но чийто смисъл (имайки предвид плачливия му глас) не убягна никому; а зовът за помощ бе съпроводен от цвиленето на неговия кон, който предусещаше края си. Това цвилене, прекъснато от бълбукане, замлъкна първо, а после и тарентският зов на потъващия премина в бълбукане и отново настана тишина, само крила пропляскваха, отдалеч се чуваше някое и друго квакане, а блуждаещите светлинки, подобни на пламъчета във фенер, мъждукаха и зовяха: ела, ела, и с теб ще постъпим като с тарентеца, нека се позабавляваме!
	След това нещастие те спряха, вцепенени от ужас, за да изчакат да се вдигне мъглата; а когато това стана, оказа се, че смъртта на Матео се е отразила много неблагоприятно върху настроението на червената лакейска свита; слугите, които Петър видя за първи път след освобождаването си от Сърпно как охраняват графската карета отляво и отдясно на пътя за Бенешов, сега се движеха малко по-надалеч в мъглата, близо до Йохан, чиято дума явно се слушаше от всички. Когато Джовани им заповяда да тръгнат, отначало лакеите не се и помръднаха, а кочияшът се върна на впрегнатия отляво кон едва когато Йохан му даде знак за това.
	До този момент Джовани и Петър вървяха начело на свитата, но сега, без да си кажат нито дума, тръгнаха последни, зад гърба на слугите, с очи на четири, за да наблюдават поведението на мъжете в червено и всеки път, когато някой от тях се оглеждаше или обръщаше, те посягаха към шпагите си.
	Чак след двучасово бавно пътуване мочурищата отстъпиха място на планинска местност с полета и ливади, преминаващи в гори. На младите им поолекна, а и по всичко личеше, че и червените гърбове не бяха толкова напрегнати; ако слугите наистина бяха замислили някакво злодеяние, очевидно не бяха намерили достатъчно смелост да го извършат, докато имаха сгоден случай, и сега, когато отново усещаха твърда почва под краката си, бяха доволни, че не са се поддали на това изкушение.
	— Щом пристигнем във Виена, ще трябва да ги освободим — каза Петър на Джовани шепнешком. — Колко им плащаше баща ти?
	— Не знам — рече Джовани.
	— А колко пари са ти останали?
	— Нямам нито грош.
	— Как тогава искаш да продължим пътя си?
	Джовани отвърна опечален:
	— Моят падре, доколкото имам право да съдя светлата му памет, допускаше грешка, че отказваше да говори с мен за финансовите си работи. А по време на пътуване за по-голяма сигурност падре никога не носеше със себе си много пари. Спомням си, когато преди шест години пътувахме за Чехия, той спираше по пътя в разни банки и там винаги му плащаха колкото поиска. Не знам как уреждаше това, но тогава си мислех, че хората напразно се бъхтят да печелят пари — достатъчно е да помолиш най-близкия банкер и той ще ти даде колкото поискаш.
	— Представите ти са били много изопачени — каза Петър. — Баща ти сигурно е имал акредитиви за тези банкери. Къде са тези акредитиви?
	— Не знам — рече Джовани. — Той носеше със себе си кесия с дукати, но нямаше никакви документи.
	— А в седлото му нищо ли нямаше?
	— Не знам — отговори Джовани.
	— Къде е седлото?
	Изчервен до уши, Джовани склони глава.
	— Къде е седлото? — повтори Петър.
	— По време на боя с разбойниците на Матео му се скъса ремъкът или нещо такова — рече Джовани. — Затова му позволих да вземе седлото на баща ми.
	— Damned — изруга Петър, — mille tonnerres de nom de Dieu. Himmelherrgott, das ist ja zum Kuckuck holen.
	— Ругай на италиански — помоли Джовани.
	Петър изпълни молбата му.
	— Р… М…! — изкрещя той.
	Джовани си запуши ушите, тъй като изразът, който използува Петър, бе непоносим за изтънчения слух на един образован италианец.
	Докато момчетата се забавляваха така, лакеите започнаха да спират един след друг, ухилени до уши, като наблюдаваха с интерес разпрата между двамата млади господари.
	— Напред! — кресна им Петър и извади двата пищова от кобурите. — Първият, който се обърне, ще получи куршум в тила.
	И те продължиха. Петър повече не пусна пищовите от ръцете си. Червените гърбове на лакеите отново бяха вцепенени и напрегнати.
	Прости ми, Петре — прошепна Джовани след малко съвсем смазан. — Аз наистина съм глупак.
	— Глупаци сме и двамата — каза Петър. — Трябваше да се погрижим за акредитивите още когато бяхме в оная Лхота. Но когато човек си мисли как ще завладее света, такива дреболии му убягват, това е. Знаеш ли за какво мислех, преди да навлезем в мочурищата? Че най-големият враг на човечеството е папата. Той е първият, когото трябва да поставим на колене и да прогоним, когато се сдобием с власт. После ще обединим Италия и едва след това Европа. Карамба! Ех, къде щях да съм сега, ако не бях лежал почти година и половина в Сърпно!
	— Я стига — рече Джовани. — Мисли за това какво ще правим сега, днес, тук.
	— Трябва да стигнем до Виена, там да продадем каретата и всички неща в нея, да платим на лакеите и начаса да ги освободим — каза Петър.
	— За това ще се погрижи чичо Ото — рече Джовани и отново, нали бе добро дете, се развесели. — Той разбира от тези неща, знае колко се плаща на лакеите, а може и да купи каретата заедно с багажа на добра цена, защото си играе с парите и сигурно няма да иска да ме измами, а когато прегледаме всичко, може да се окаже, че акредитивите изобщо не са били в седлото, а че падре ги е скрил някъде в каретата, например в сандъчето за скъпоценности или там някъде. Ще претърсим всичко, когато пристигнем, най-добре в двора на Хайнесбургови, и ако ги намерим, чичо Ото може да ходатайствува пред виенския банкер да ни даде пари без акредитивите, пък ако ли не, сумата от продажбата ще трябва да ни е достатъчна, за да стигнем при чичо Танкред. Петре, няма страшно, спасени сме!
	— Наистина ли? — попита Петър.
	— Наистина — отвърна Джовани. — Ти въобще имаш ли представа какво возим? В сандъчето за ценности, освен другото е и пръстенът на Чезаре Борджия с диамант колкото гълъбово яйце, самурени кожи и много скъпи картини, които падре носеше със себе си навити на руло, между тях и единствената оригинална Мона Лиза на божествения Леонардо, там са и кюлчетата злато, и ръкописът на Диоскорид Педаний, за който навремето падре плати толкова пари, че чак дяволите се слисаха.
	И те продължиха, докато най-сетне пристигнаха във Виена.
	Този град, наричан също Юлиобона или Флавиана, не беше особено голям, но затова пък със солидни постройки и образцово чист, тъй като къщите, разположени близо до Дунав, изхвърляха нечистотиите си по тръби в специални покрити ями, наричани помийни или канални; свободното разхождане на прасета по улиците не беше разрешено. Градът бе укрепен с толкова солидни валове, крепостни стени, ровове, насипи и бастиони, че някога като на шега бе устоял на лютите атаки на султанските орди, така че турският султан трябвало да се завърне посрамен у дома си със стохилядната си войска.
	Високите кули на архиепископския храм „Свети Стефан“ бе най-главната украса и ориентирът на Виена, която освен споменатите особености беше най-обикновен град с четири големи тържища — на първото се продаваше хляб, на другото — плодове и подправки, на третото — риба, а на четвъртото, тъй наречения нов площад — зърнени храни. Отвъд крепостните стени, както вече бе споменато, течеше река Дунав, най-широката, най-дълбоката и най-буйната от всички европейски реки, а над нея се извисяваха няколко дървени моста, като най-широкият от тях бе този, за който се знаеше, че всяка година, когато ледовете се раздвижат, се чупи, срутва се и отплава през унгарските земи чак до Скитско море, в което Дунав се влива и което по онова време все още не бе Черно; няколко години по-рано по време на поредното срутване на злополучния мост бе загинал господин Яхим от Храдец, канцлерът на Чешкото кралство.
	По същия мост, но вече ремонтиран, преминаха Петър и Джовани, отново начело на лакеите пред каретата, а оттам уверено, понеже Джовани бе запомнил добре топографията на Виена, се отправиха към големия площад до йезуитския пансион, където се продаваше хляб, а най-забележителното украшение бе разкошният дворец на баронското семейство Хайнесбург, построен в италиански стил по образец на известния palazzo Diamanti във Ферара с едничката разлика, че вместо мраморните плочи, издялани във формата на диаманти, които покриват фасадата на ферарския дворец, тук в съответствие с по-скромните виенски възможности диамантите бяха само изрисувани с тъмнокафява и бяла боя върху светла мазилка; но и така беше много, много красиво. За жалост възторгът на двамата странници от това, че са достигнали първата по-далечна цел на своето пътуване, бе помрачен от обстоятелството, че всички прозорци на тази прекрасна сграда бяха залостени с дървени кепенци, така че създаваха впечатление за слепота и изоставеност, а впечатлението се засилваше от затворената порта; когато Джовани похлопа на тази порта с бронзовото клепало във вид на глава на Тритон, домът остана глух и ням и чак след продължителното тропане на Петър с дръжките на пищовите, при което единият от тях гръмна и повреди каменното амурче върху корниза, най-накрая в лявата страна на портата се отвори малко прозорче с решетка и се показа едната част — тъй като прозорчето бе много малко — на разярено мъжко лице, първо око, а после уста, която на виенски диалект изрече нещо за бандити, разбойници и негодници и че той, говорещият, щял да изпрати срещу тези бандити, разбойници и негодници стражари, бирници, войници и тям подобни.
	— Аз съм граф Гамбарини — с несигурен глас произнесе Джовани — и искам да говоря с моя чичо — барон фон Хайнесбург.
	Тези думи оказаха благоприятен ефект на мъжа зад прозорчето, но не чак толкова, че веднага да отвори вратата, и все пак той започна смирено да се оправдава:
	— Объркали сте адреса. Господин баронът в момента е в дранголника и по всичко изглежда, че за дълго ще остане там, а после бог знае какво го очаква.
	— Защо е в дранголника? — попита Джовани, макар и да не разбра къде всъщност е баронът.
	— Исках да кажа, че лежи — каза мъжът зад прозореца.
	— Къде лежи? — учуди се Джовани, продължавайки нищо да не разбира.
	— Дявол да го вземе, зад решетките е, в пандиза, на топло — каза мъжът зад прозорчето. — Но ако се интересувате, утре тук ще се състои публичен търг на цялото му имущество.
	— Но това е невъзможно! — възрази Джовани.
	— Да, господин графът е прав, че това е невъзможни, ала е истина — каза мъжът зад прозорчето. — Не знам защо го затвориха, но разправят, че господин баронът, с извинение, крадял.
	— А къде е госпожа баронесата? — попита Джовани.
	— Госпожа баронесата вследствие на това получи удар — каза мъжът зад прозорчето.
	— Боже господи, та това наистина е невъзможно — застена Джовани. — Ами баронеса Пепи?…
	— Баронеса Пепи не можа да преживее този позор, хвърли се през прозореца и умря — каза мъжът и хлопна вратичката на прозореца.
	Изглежда, държавният преврат в Прага беше хвърлил студената си, задушаваща сянка върху града на Дунав.
	— Sic transit gloria mundi* — каза Петър. — По всичко личи, че двете семейства, от чиято кръв по равно тече във вените ти, доста са загазили.
	[* Тъй отминава световната слава (лат.). — Б.р.]
	Потресен, Джовани извади от джоба си копринена кърпичка и избърса насълзените си очи.
	— Горкичката Пепи! — рече той. — Толкова хубаво име й бяха дали, Пепи… А изобщо не й помогна! И имаше такива нежни, прозрачни ръчички! И толкова обичаше своя папагал, въпреки че някой го беше научил на мръсни думи. Ах, да знаех от кой прозорец е скочила, горкичката, честна дума, щях да сложа под него цветя. Клетата Пепи, тя го заслужава.
	С копринената кърпичка в ръка той изглеждаше толкова съкрушен, че Петър не се стърпя и се засмя, и със смеха си зарази Джовани.
	— Представяш ли си, тя веднъж… — започна той, но смехът му пречеше да продължи. Петър се кискаше заедно с него, защото мисълта, че баронеса Пепи веднъж… му се беше сторила неотразима.
	— Какво веднъж? — попита той през сълзи.
	— Тя веднъж… — опита се отново да продължи Джовани.
	— Ще те удуша, ако не ми кажеш какво тя веднъж! — виеше Петър.
	— Искаше да играе с нас paume… — давеше се от смях Джовани.
	— С тези нейни прозрачни… — цвилеше Петър.
	— А папагалът й викаше: „Върви на м…“ Не сме ли циници, че се смеем на такова нещастие? — рече Джовани, бършейки сълзите си.
	— Съвсем не — каза Петър. — Понеже станат ли нещастията, които се струпват върху човека, толкова, че на света да няма нищо друго, освен нещастия, тогава, Джовани, наистина ще падне голям майтап.
	Настаниха се в странноприемницата „При златното колело“ близо до йезуитския пансион. А тъй като лакеите отново станаха нахални, явно и прекалено често се скупчваха и си шепнеха оживено нещо, хвърляйки злобни погледи изпод вежди към двамата млади благородници, младежите решиха цяла нощ да пазят каретата, редувайки се на всеки два часа; вратата на каретата можеше да се заключва, ала сега, когато моралът беше останал на заден план, а старите му ценности рухваха, можеше да се очаква, че слугите, превърнали се във врагове и разбойници, са способни да изкъртят вратата.
	Каретата стоеше насред двора, тъй като в конюшнята нямаше място за толкова обемисто нещо. Джовани легна облечен, а Петър застъпи на пост първа смяна. Когато минаха два часа, на него все още не му се спеше и затова, вместо да събуди Джовани, той много предпазливо се заразхожда из двора с двата пищова и с ризницата на господин Войти под дрехата. Петър бе сигурен, че тази нощ нещо ще се случи; той почти физически усещаше, че е наблюдаван, че отнякъде, може би отблизо или чак от тавана, където бяха настанени лакеите, лукави очи следят всяко негово движение.
	Нощта бе ясна, имаше пълнолуние и в далечината блестеше кулата на храма „Свети Стефан“, бяла като тебешир, но преди полунощ излязоха облаци и закриха луната и звездите с черно покривало, кулата на „Свети Стефан“ угасна, на небето се мярна светкавица, последвана от гръм, и започнаха да падат едри капки. В този сезон бурите са рядкост, но след като се бе разразила с пълна мощ, имаше какво да се чуе и види: светкавиците проблясваха една след друга, а едва заглъхнал последният гръм, изтрещяваше друг, така че страховитият глас на разгневеното небе се стоварваше с тътен върху града като плющящо звуково покривало, разкъсвано от ослепителни зигзази и отново съшивано с оглушителен трясък; а същевременно вятърът бучеше, свистеше и виеше от запад на изток и от север на юг.
	Петър бързо изтича към каретата и извади от джоба си ключа, за да отвори вратичката й да се скрие от пороя, ала преди да напипа дръжката, усети как краката му се подгъват, като че ли е стъпил на наклонен хлъзгав под, и изведнъж се озова по гръб на земята; а после, когато се вдигна от калта потресен и замаян от тази неочаквана злополука, той видя нещо невероятно и същевременно непонятно — кулата на храма „Свети Стефан“, озарена от мълниите, здрава и права само допреди няколко минути, сега се люлееше като мачта на кораб, подмятан от вълните, и беше тънка като игла за плетене, понеже от нея явно липсваше нещо много съществено. В този момент бурята, сякаш долетяла с крилете на прилеп, отново се отдалечи, така че интервалите между светкавиците и гръмотевиците станаха по-продължителни, но тътенът, който идваше отгоре, се съпровождаше и заглушаваше от ужасяващ трясък, напиращ отдолу, от недрата на земята, ако не и от самия пъкъл, а към тези небесни и подземни звуци се присъединиха човешки гласове, крещящи, врещящи, пищящи, вайкащи се и другояче и всячески нареждащи.
	Когато Петър разбра, че на земята го бе повалило най-обикновено земетресение, той почувствува известно облекчение, защото в първия момент си бе помислил, че някой нарочно му е турил крак, а природните катастрофи са нищо пред човешкото лицемерие и злоба. Тази мисъл бе неразумна, тъй като много скоро той щеше да се убеди, че едното зло не изключва другото.
	Странноприемницата се разтърсваше от викове, тропот и хлопане на врати, фигури по нощници и по пижами протягаха ръце през прозорците към синкавите искрящи мълнии, едновременно с това някъде откъм мрака и лапавицата учудващо за всички се разнесе набожно хорово пеене на примирени и отчаяни хора, които бяха решили, че е настъпил краят на света. Петър тъкмо се бе изправил, когато отново падна на земята, повален от вихъра на новия трус, съпроводен със страшен трясък и рев; по-късно се оказа, че съседната кула на йезуитския пансион се бе срутила и засипала част от западното крило на странноприемницата. Петър внимателно застана на колене и започна да се надига, като се опираше на дланите си, но преди да успее, нещо тежко скочи върху него — не му потрябва даже светлина, за да разбере, че това са двамина добре охранени мъже в червени ливреи с надписа „Ad summam nobilitateru intent!“ на ръкавите. Това вече не беше земетресението, а другото, по-страшното зло. Почти едновременно две ками се насочиха към гърба му, но и двете почти едновременно се пречупиха в плътната ризница, при което единият от нападателите изкрещя от болка, тъй като, натъкнала се на неочаквано твърдата преграда, дланта му се плъзна по дръжката и свитите му пръсти се врязаха до кост в остатъка от острието. Раненият нападател тозчас се отказа от по-нататъшните си опити да убива Петър и подскачайки на един крак, изчезна в тъмнината, като опръска с кръв всичко наоколо, преди новият трус да го повали на земята. И така, единият от нападателите бе отблъснат, но другият, който по-здраво държеше камата и нито нему се случи, като опря на твърдо, се оказа неимоверно силен и як, способен да надвие и бик. Той седна на гърдите на Петър, сграбчи го с дългите си, здрави като конопено въже ръчища за гръцмуля и започна да го стиска с всичка сила: ненадейно в тази суматоха от мрака ясно се чу гласът на Джовани, който призоваваше Петър на помощ.
	Но Петър не бе слабак и ако и да беше подивял от паника и гняв, не загуби самообладание и като си спомни една отлична хватка, на която много отдавна го бе научил неговият по-голям приятел Франта, тикна два от пръстите на лявата си ръка в очите на лакея, с дясната го халоса по челюстта и така го натисна по гръкляна, че му причини нетърпима болка и убиецът, хъркайки проклятия, веднага пусна шията му и го хвана за китките, но Петър се освободи, като направи рязко движение с ръце срещу неговите пръсти (това също го бе научил от Франта); а после бе достатъчно само да го удари със саблен удар по лявото слепоочие, пак според съветите на ненадминатия Франта, и нападателят, сразен от тройната хватка, овладяна от сина на уличницата, падна на една страна и остана да лежи, а левият му крак безпомощно и конвулсивно потреперваше, което е сигурен признак за сътресение на мозъка. Петър се изправи и залитайки като пиян, влезе в странноприемницата, за да открие в непрогледния мрак откъде идва гласът на Джовани.
	Завари го в леглото, затрупан с греди и камъни, паднали върху него от срутилия се таван. Джовани крещеше и нареждаше, че краката му са счупени, но се оказа, че гредите, вместо да го смачкат, го бяха спасили от много по-тежки последствия, понеже се бяха приклещили в тясната стая, без да могат да се стоварят с цялата си тежест върху него. Тъй че, когато Петър след неимоверни усилия успя да го измъкне, Джовани бе в доста окаяно състояние и целият в синини, но иначе здрав и читав. Междувременно земетресението свърши и след страшната нощ настъпи мрачна и мразовита утрин, която разкри трагедията и опустошението на града. Кулата на „Свети Стефан“ приличаше на издълбан зъб, кулата на „Свети Йоан“ просто я нямаше, както и кулите на „Архангел Михаил“ и йезуитския пансион; главният мост, водещ към Дворцовите порти, отново бе разрушен и както му беше присъщо, плуваше по Дунава към Скитско море; улиците бяха изпонапукани, къщите килнати, комините срутени; но тъй като на чужд гръб и сто тояги са малко, най-ужасното нещо за двамата младежи бе, че каретата им бе изчезнала от двора заедно с пръстена на Чезаре Борджия, със самурените кожи, с оригиналната „Мона Лиза“ и с другите скъпоценности, които бяха вътре; нямаше ги и конете — нито впрегатните, нито на ездачите, липсваше и превъзходната пушка Брокардо, а не е трудно да се досетим, че и лакеите бяха вече през девет планини в десета.


>>	Боговете са благосклонни към онези, които от два възможни пътя избират по-непроходимия

	След като останаха без карета и без коне, на Петър и Джовани не им оставаше нищо друго, освен да продължат пеша пътя си към завладяването на света. Така и направиха, тръгнаха от Виена срещу течението на Дунав и два дни скитаха, съпротивлявайки се на западния вятър, из местност, която приличаше на чистилището — отдясно стръмни скали, като огромни нащърбени стени, отляво — между пътя и реката — кафява, сякаш отекла до лилаво поляна, обрасла с изтравниче.
	— В края на краищата трябва да се радваме, че се отървахме от негодниците, които искаха да ни убият. Отгоре на всичко им дължахме пари, а това бе една не само мъчителна, но и глупава, недостойна ситуация — каза Петър.
	И за да докаже, че наистина гледа на нещата оптимистично, хвана Джовани под ръка и запя прастара студентска песничка, а Джовани, без да обръща внимание на абсолютната си липса на слух, която бе странна за един италианец, я подхвана след него.
	— In silvis resonant… — пееха те напук на жестоката съдба — dulcia carmina, in silvis resonat dulce carmen.
	И наистина беше напук, понеже чуваха само граченето на враните и стоновете на дърветата под напора на вятъра, a dulcia carmina, сладките песни, които трябваше да зазвучат от горите, все ги нямаше. Джовани от своя страна нямаше нищо против това противоречие между действителността и поезията и се разбунтува едва когато Петър затананика „gaudeamus igitur, juvenes dum sumus“, „нека се радваме, докато сме млади“.
	— Я върви по дяволите и там се радвай на младостта си — рече той. — На мен ми излязоха плюски на краката.
	Очевидната искреност на неговото негодувание и представата, че краката с плюските са автентични графски крака, отново накараха Петър да избухне в див смях, но този път Джовани не се зарази от него и остана навъсен като зимна нощ.
	Когато стигнаха мястото, където пътят, дотогава обезпокояващо отдалечаващ се от реката и сякаш водещ обратно към гъстите гори на Чехия, отново изви на юг, пейзажът наоколо стана по-приветлив, като че ли някой го бе благословил. Изтравничето отстъпи мястото си на поля, а скалите на селца и всеки път, когато минаваха през някое от тези селца, хората излизаха насреща им и ги питаха дали младите господа идват от Виена, преживели ли са тамошното земетресение, истина ли е, че Виена е изравнена със земята и от нея не е останал камък върху камък, вярно ли е, че всички жители на Виена са загинали, а към земетресението се е прибавил пожар, така че малкото, което е останало от Виена, гори и досега? И понеже, както казва Вергилий, слуховете не само летят, но при полета си нарастват, колкото повече се отдалечаваха от Виена, толкова по-фантастични въпроси им задаваха. Например вярно ли е, че там, където е стояла Виена, сега зеела огромна пропаст, от чието дъно лумтели пламъци от подземния свят, а остатъкът от града бил на всичкото отгоре нападнат от турците, които изклали и отвлекли в робство всички, които като по чудо устояли на погрома и оцелели, и така нататък, и така нататък; а отговорите на Джовани и Петър, че земетресението било голямо, но не чак толкова страшно и непоправимо и че наистина са пострадали няколко къщи, а две-три кули са се срутили, но иначе нямало нищо друго, никакви пожари, никакви турци — та тези отговори, на които двамата не се скъпяха, защото виждаха колко са благотворни и полезни, предизвикваха всеобща радост, така че успокоените селяни, които без изключение имаха роднини в столицата — братя и сестри, синове, дъщери и внучета, — едва не се биеха за двамата странници, канеха ги у дома, си да спят, гощаваха ги с мляко, бира, шира, колбаси и се стремяха Да изкопчат от тях всичко, което момчетата може би знаеха, а не им бяха казали.
	При тези обстоятелства пътят никак не тежеше на двамата младежи и Джовани, който прекалено много държеше хората да го забелязват и уважават, придоби чудесно настроение, а за да се хареса на домакините си, им описваше виенските събития във все по-розова светлина, в смисъл че наистина имало земетресение, но то било по-скоро веселба, отколкото катастрофа, направо да си умреш от смях.
	Но когато преминаха през градчето с името Кремс, живописно разположено в подножието на един връх, засаден с лозя, известителската им дейност свърши, тъй като междувременно Виена се беше оправила от парализата и бе възстановила връзките си с останалите австрийски градове. След като прекараха една нощ в Кремс, те отново потеглиха срещу течението на Дунав и по пътя бяха застигнати от пощенска кола за превоз на пътници, която охотно спря, за да ги вземе и превози през високите планини и през горите, пълни с мечки и вълци, чак до баварската граница, до епископския град Пасау, разположен на устието на три реки — Дунав, който, както е известно, е син, зеленикавия Енус, или Ин, в който се намират перли, и Илц, идващ от север и череп на цвят. Там бе последната спирка на пощенския дилижанс и пътниците се прехвърлиха на кораб, теглен от коне, който плаваше срещу течението на Ин към недрата на планината, на юг, към Италия, за срещата със скъпия чичо Танкред, чак до градчето Стари Отинг, което е вече на баварска земя и е прочуто с чудотворното си параклисче, в което слепи, глухи и други недъгави хора се избавяли от своето тегло. Оттам нататък на юг реката не бе плавателна и Петър и Джовани трябваше да продължат отново пеш, с немалки опасения как ще я карат занапред, защото Петровата кесия с дукатите все повече се смаляваше и вече трябваше да се използува цялата дължина на пръстите, първо на показалеца, а после и на средния пръст, за да се изрови нещо от плачевното й дъно.
	Те можеха да избират между два пътя, ако искаха да стигнат долу до града Инсбрук, през който бе необходимо да минат, за да стигнат до Италия: единият бе доста по-дълъг, но затова пък безопасен и удобен — първо до Мюнхен, а оттам срещу течението на река Изар, а другият бе по-къс, срещу течението на Ин. Моряците ги посъветваха да тръгнат към Мюнхен, тъй като долината на Ин била труднопроходима, а на места и твърде опасна, те обаче, вече отпочинали и свежи, не обърнаха внимание на думите им и се отправиха по по-късия път.
	Сетне си пробиваха път през вековни гори и пущинаци, между страшни планини, скали и ледници, склонове и урви, а после отново нагоре по виеща се като змия пътечка, понеже пътечката надолу, също виеща се като змия, водеше някъде към ада, и пак напред между морени и над пропасти, един след друг, понякога държейки се за ръце и подпирайки се взаимно, за да не ги събори вятърът във водите на Ин, която се влачеше под тях в долината като бяла лента. Джовани се държеше храбро, ала личеше, че силите му са на привършване; бледото му лице на блондин бе покрито е червени петна от умора и изтощение.
	— Хич да не те е еня — утешаваше го Петър. — Спомни си, че англичаните, които, както е известно, са големи пътешественици, имат странна, но сполучлива дума за пътуване — travel, която идва от френската travail, работа. Находчивите англичани просто изразяват с това факта, че пътешествието е бъхтене. Така че гледай на нашето странствуване като на работа, за която трябва да се заловиш и да я свършиш, ако искаш да бъдеш възнаграден с по роднински радостното посрещане, дето ще ти го направи твоят добър чичо Танкред.
	Петър очакваше, че за този философски екскурс Джовани шеговито ще го прати по дяволите или ще го призове да си гледа работата, но за негова изненада Джовани му каза нещо много неочаквано и не съвсем приятно:
	— Няма нужда да ме успокояваш, аз от нищо не се оплаквам, защото не забравям, че съм граф Гамбарини.
	За първи път през целия им дългогодишен съвместен живот Джовани изтъкваше пред Петър знатното си потекло и Петър имаше чувството, че някой го е облял със студена вода. Действително това беше не само неприятно, но и пагубно, то не предвещаваше нищо добро за тяхното общо бъдеще и означаваше, че за разлика от покойния граф Одорико, който уважаваше Петър заради качествата на характера му (Петър бе убеден в това), Джовани не виждаше в него нищо особено, нищо от онова, което е далеч, далеч по-ценно от старинното родословно дърво на графския род. „Какво пък, помисли си Петър, Джовани е едно знатно магаре, способно да оцени само онова, с което го превъзхождам физически, а иначе за него съм най-обикновен селяндур; сгреших, че му казах за това злощастно обстоятелство; налага се час по-скоро да се проявя пред него с бляскави дела, които да го накарат да си подвие опашката.“
	И на Петър веднага му се предостави такава възможност, тъй като недалеч пред тях се чу изстрел като от топ.
	— Какво беше това? — попита Джовани изплашен, нищо, че във вените му течеше кръвта на славни кондотиери.
	— Сигурно не е топ, но и ловджийска пушка не ще да е — каза Петър и последван от Джовани, влезе в гората. Криейки се зад дърветата и храстите, той се запромъква крадешком по посока на изстрела и след петдесет-шейсет крачки видя тялото на мъж, проснато в края на гората. Липсваше половината от главата му, по-точно темето, но продълговатото красиво лице с оформени бакенбарди беше непокътнато и макар вместо в червена ливрея с герба на Гамбарини и с девиза „Ad summam nobilitatem intenti“ да бе облечен в обикновени сукнени дрехи, това бе Йохан, футменът на покойния граф, опънал петалата, с брадата нагоре. Очевидно изстрелът, който бе откъснал част от главата му, го бе съборил от коня съвсем неочаквано и без предупреждение, понеже на рамото му все още бе превъзходната пушка Брокардо, открадната във Виена. Конят му стоеше над него с наведена глава, по всяка вероятност погълнат от мисълта какво да прави оттук нататък.
	— Това е Йохан — рече Джовани, но това бе излишно, тъй като не можеше да има съмнение относно самоличността на мъртвия; Джовани хвана Петър за лакътя и се притисна към него, както правеше като дете, когато се страхуваше от нещо. — Те са го очистили.
	— Кой? — попита Петър.
	— Слугите — отвърна Джовани. — Продали са каретата, скарали са се, когато са делили парите, претрепали са го и после дим да ги няма.
	— И са му оставили коня? И не са му взели пушката? И дори не са взели за спомен това? — каза Петър и свали от пръста на мъртвия златен пръстен с огромен диамант.
	— Пръстенът на Борджиите! — извика Джовани и алчно грабна бижуто. — Петре, имаме кон и пръстена, спасени сме!
	— Да, така е — каза Петър и приклекна над тялото на Йохан, за да свали пушката от рамото му. — С тази пушка не се боя от нищо.
	— Наистина ли? — обади се насмешлив глас над тях. — Млади господине, не пипайте пукалото, а и двамата хвърлете на земята всичкото си оръжие. Броя до три: едно…
	Мъжът, който изрече тези думи, седеше върху един хоризонтален клон на бора над тях, нисък и крив заради неплодородната почва и бурните ветрове. Той имаше неприятна външност, приличаше на самия дявол с острата си брада и рунтавите вежди; лицето му между веждите и брадата бе изпито и сивкаво-кафяво, а освен това бе целият в зелено — зелена островърха шапка с перо, зелен панталон и зелено наметало, всичко овехтяло, мръсно и с едри кръпки, но все пак зелено. И тази зеленина заедно с нейната овехтялост, мръсотия и закърпеност, както и мургавината и обраслото лице осигуряваха на мъжа чудесна мимикрия, с което се обяснява и фактът, че Петър и Джовани го видяха едва когато той заговори, въпреки че седеше точно над главите им! Между коленете си, опрял приклада на гърдите, той държеше старовремски мушкет и насочваше опушеното му дуло към Петър.
	— Две… — каза той отсечено.
	Оръжието му изглеждаше страховито — гръмнеше ли, щяха да пострадат и Петър, и Джовани, който се беше скрил зад гърба му, но Петър реши, че няма да гръмне, тъй като разбойникът е бил толкова зает с обирането на мъртвия, прекъснато от тяхното идване, че не е имал време отново да го зареди; впрочем от черната му дяволска утроба все още излизаше щиплив дим.
	И наистина, вместо да доброи до три и да стреля, разбойникът се ядоса:
	— Казах да хвърлите оръжието си, а думата ми е закон. Е, какво чакате? Не си играйте с мен, че лошо ви се пише. Аз съм Зеления Вилфрид, страшният господар на горите. Ще броя още веднъж, този път няма шега: едно…
	— Ако щеш, си брой и до хиляда — каза Петър и спокойно взе превъзходната пушка Брокардо, стана и я насочи право към гърдите на Зеления Вилфрид, покапани с нещо мазно, несъмнено с меча мас. По дяволското, мургаво лице на разбойника се изписа страх.
	— Не стреляйте! — замоли той. — Всичко ще ви дам.
	И хвърли в краката на Петър кожена кесия с герба на Гамбарини — сребърен крак между две звезди. После използува момента, в който Петър отмести погледа си от него, и с все сила хвърли пушката с приклада напред, ала Петър успя да се отмести.
	— Съжалявам — каза Петър. — Не обичам да убивам беззащитни хора, по с теб, негоднико, не може иначе. — И натисна спусъка.


>>	Добрият чичо Танкред

	Та така загина Зеления Вилфрид, страшният господар на горите, неволно завършвайки злощастния си живот на тиранин и беглец с добро дело, сиреч с това, че с изстрела от мушкета си бе убил един свръх негодник, който първо бе обрал своя господар, а после, след поделянето на плячката, бе ограбил и съучастниците си; без съмнение всичко се бе разиграло точно така, защото единствено по този начин можеше задоволително да бъде обяснен фактът, че графският футмен се е озовал в този пущинак сам, без съучастниците си, с пръстена на Борджиите на ръката и с кесия, пълна с дукати, която Вилфрид си бе присвоил за твърде кратко време.
	След като скриха труповете, те продължиха пътя си — Петър водеше за юздата над пропастите коня на Йохан, на който яздеше Джовани.
	„Накарах го да си седне на задника не само образно казано, но и буквално, мислеше си Петър. Спасих му живота, парите и пръстена; ще видим какви ще бъдат последствията от това.“
	Последствията не закъсняха.
	— Прости ми, Петре — започна Джовани след няколко минути мълчалива езда.
	— Какво да ти простя? — попита Петър.
	— Това, че изрекох онази глупост, когато ми говореше, че пътешествието е работа. Дето не забравям, че съм граф Гамбарини.
	— А не си ли граф Гамбарини? — каза Петър.
	— Граф съм, но не беше тактично от моя страна, разбираш ли? — отвърна Джовани. — Моят падре, бог да го прости, никога не би казал подобно нещо на човек от по-нищ род.
	„Карамба“, помисли си Петър.
	— Но най-важното е, че пак имаме пари — продължи Джовани. — Макар и това да е само една нищожна част от ценностите, които загубихме. Само „Мона Лиза“ струваше колкото една такава кесия с жълтици. Или ония са продали нашите съкровища немислимо евтино, или пък Йохан не е откраднал всичко от тях.
	„Добре, че поне е признателен и говори за парите, все едно че принадлежат и на двама ни“, мина през ума на Петър.
	Когато стигнаха в Инсбрук (на пръв поглед, пък и в действителност чист и богат град, седалище на княжеския престол, камарата и парламента на австрийските земи), те се настаниха в най-хубавата стая на най-хубавата странноприемница и три дни си поръчваха най-хубавите ястия и най-хубавите вина, за да дойдат на себе си от преживените беди; разхождаха се в княжеския резерват, където развъждаха диви кози, елени и очарователни мечета, които се хранеха от ръка; междувременно най-добрите шивачи усилено им шиеха с най-добрите конци най-нови дрехи от най-хубавото сукно, тъй като Джовани много държеше да се явят пред добрия чичо Танкред издокарани така, както подобава на един млад граф Гамбарини и неговия компаньон и телохранител, а на четвъртия ден те потеглиха, яхнали най-хубавите чистокръвни унгарски коне, които можеха да се намерят в Инсбрук. Конят на Йохан, твърдоглав и куц с левия заден крак, бе продаден от Джовани на конския касапин.
	Близо до границата на Венецианската република ги чакаше още една неприятна изненада, дай боже последната, понеже се надяваха в родината на Джовани, Италия, всичко да тръгне по мед и масло: тъкмо минаваха през една дълбока гориста клисура, когато, не щеш ли, от всички страни върху тях се нахвърли цяла орда дребни, мургави, крещящи хорица, което за малко не ги накара да си помислят, че пак са попаднали в ръцете на разбойници, ала главата или главатарят на тия хорица — мъж с прилична външност и сериозен облик, тъй нареченият подеста* — им обясни, че не става дума за нападение, а за митническа проверка и ги попита дали не носят вино, спиртни напитки, кремъци в големи количества, сурова коприна и сукно и не идват ли от краищата, засегнати от чумата. След като отговориха честно, че не носят нищо такова и идват от чешките земи, в които от няколко години никой не е бил болен от чума, подестата се поклони и неизвестно защо целуна крайчеца на пръстите на дясната си ръка.
	[* Кмет (ит.). — Б.р.]
	— Да, чешките земи действително не са в списъка на заразените от чумната епидемия. Но смея ли да попитам през къде са пътували господата?
	— През Виена, Пасау и Инсбрук — отговори Петър. Устните на подестата се свиха от огорчение.
	— Ай, ай, ай, много лошо, че сте минали през Виена. Защото след постигналото я земетресение всички жители на града Виена са измрели от чума, така че този град вече не съществува. Затова ми е заповядано да арестувам всички пътници, идващи от този несъществуващ град, и да ги откарам в лагера, за да минат през la quarantana, тоест да прекарат там четирийсет дни, след които ще се изясни дали са заразени.
	— Но това са глупости — извика Джовани. — Земетресението започна, когато ние си тръгвахме от Виена, тъй че дори и да е пламнала чума след него, а аз не вярвам на това, понеже за Виена се разправят какви ли не небивалици, ние отдавна сме били далеч от там.
	— Съжалявам, но заповедта си е заповед — каза подестата.
	— Плюя на вашите заповеди и няма да се оставя да ме насилват! — викаше Джовани. — Аз съм граф Гамбарини, нямам намерение да минавам през никаква въшлива, кирлива, проклета карантина, дяволите да я вземат дано!
	Обиден, подестата отстъпи крачка назад, митничарите започнаха да се мръщят и лека-полека, с повдигнати рамене, наведени глави и пищови в ръцете се приближиха към Джовани и Петър, за да ги обкръжат в тесен, заплашителен кръг.
	— Отведете ги — заповяда подестата.
	— Един момент, господа — възкликна Петър и продължи да говори на висок глас толкова бързо, колкото можеше изобщо, с повелително вдигната ръка. — И двамата сме благородници и не искаме да се противим на законите на страната, в която влизаме, затова ви моля да извините моя по-млад приятел за думите, които той произнесе в яда си, тъй като страшно му е домъчняло за родния му град Страмба, напуснат от него преди шест години, където го чакат отворените обятия на скъпите му роднини, най-вече на херцог Танкред. Ето защо представата, че моментът на завръщането му в града, където за първи път е видял бял свят, ще бъде забавен с четирийсет дни, е непоносима за него. Само че lex dura, sed lex — законът е суров, но си е закон и това си е, затова след мига на разбираемата уплаха и разочарование ние сме готови доброволно да се подчиним на онова, което искате от нас. А за доказателство, че отношението ни към вас е възможно най-добро и приятелско, ви молим да приемете от нас този подарък.
	Още докато говореше, той бръкна в кесията с парите, която висеше на хълбока на Джовани, и в края на речта си пръсна дъгообразно шепа жълтици.
	— А сега да офейкваме — изрече на чешки към Джовани и докато мъжагите с викове се разтърчаха и пълзейки на четири крака, бутайки и биейки се, засъбираха паричките, двамата приятели пришпориха конете си и подеста не подеста, митничари не митничари, препуснаха в галоп, съпроводени от пищовни изстрели, ругатни и от нещо, което много приличаше на смях.
	Когато забелязаха, че не ги преследват, Джовани изрече нещо толкова невероятно, че на Петър му трябваше известно време, за да осъзнае, че русокосото момче говори съвсем сериозно:
	— Бръкна много дълбоко в моята кесия. Но аз те разбирам — от чужда торба лесно се дава.
	Петър спря коня си.
	— Дявол да го вземе, Джовани, какви ги дрънкаш? — извика той. — Нима не разбираш, че онези мъже мислеха само за пари и ако не бяхме се откупили е шепата дукати, те щяха да ти оберат всичко!
	— Нямам нищо против, че бръкна в моята кесия — рече Джовани. — Говоря само за това колко дълбоко бръкна.
	Когато продължиха пътя си, Петър позна по нацупените му устни, че Джовани съжалява за проявеното си скъперничество и съзнава, че ако Петър не се бе сетил, че пушката на разбойника не е заредена, много възможно би било у двамата сега да лежаха в долината на Ин с брадичките нагоре. Затова Петър се надяваше, че Джовани ще му се извини и ще се опита да се сдобри с него, ала Джовани само се мусеше и мълчеше. А нямаше сгоден случай Петър отново да го шашне с някоя своя бляскава постъпка, понеже всички опасности вече бяха преодолени, а онова, което следваше, бе вече само и единствено италианската земя, наричана кралица, глава, рай и съкровищница на света, благословената родина на художници и герои, историческата сцена, тъй наречената Авзония, Енотрия или Хесперия в по-ново време — Италия по името на сицилианския крал Итало, неспокойна страна, за която Еней Силвий е писал: „В нашата Италия, обичаща промените, където няма нищо стабилно и няма никаква стара власт, слугите много лесно могат да станат крале. Тя е тесен полуостров във формата на ботуш, който изритва камък от пътя си, и от три страни е заобиколена от море.“
	— Ето една кралица, за която наистина не може да се каже, че няма нозе, защото самата тя е една-единствена нога — каза Петър, докато Джовани, просълзен от умиление, приведен, целуваше земята, която — освен другите си достойнства — беше родила и него, благородния юноша.
	Когато се спуснаха от планините в топлите, плодородни низини, те продължиха пътя си с танцова стъпка, тъй като всичко онова, което се разкриваше, променяше и разгръщаше непрекъснато пред очите им, бе толкова прелестно, красиво, необикновено и достойно за трогателна възхита, че дори тропотът на техните коне, крачещи по тази благословена земя, задължително трябваше да е или поне да изглежда по-друг, отколкото преди, когато преминаваха през по-малко чаровните краища, а именно по-плавен, по-весел и по-ритмичен, следователно твърдението, че яздеха в танцова стъпка, никак не бе далеч от истината; сини езера, тучни поля и весели хълмчета, а по тях високи и уханни кипариси, лаврови гори, пинии, които се открояваха контрастно на фона на небето, подобни на тъмни облачета, като на шега вързани с връвчици за земята от бога-козирог, овощни дръвчета, обвити с вече изсъхнали в това годишно време лозя, провесени като новогодишни гирлянди от корона до корона, под тях ниви и лехи; тук изворче, бликнало от земята до самия път и бързащо да напои полянката край себе си, там гора от лимонови дръвчета, донесени в Италия само преди сто години, а така прихванали се към тукашната земя, че никога не оставаха без плод, понеже, докато едни бяха вече за бране, други тепърва започваха да зреят, а трети да цъфтят; а после отново планински върхове и скали, извисяващи се към възсиньото небе, непревземаеми замъци, строги крепости и бели селца по теметата и хълбоците им, а долините между тях — приветливи и нежни, по краищата оградени с кестенови горички и лозя, към средата изпъстрени с ливади, с криволичещи и стръмни, пълни с риба потоци и вирове. Минаха през Медиолан, тоест Милано, голям и могъщ град, с повече от триста хиляди души зад стените му, необичайно високи, здрави и отгоре на всичко охранявани от непревзетия от никого досега замък, наричан Porta Joviae и смятан за най-знаменитата крепост в цяла Европа; по кулите й имаше над триста огромни оръдия, всяко от които можеше да изстрелва гюлета, тежки по осемстотин либри.
	След това те преминаха през реката По, чиято долина по онова време бе доста залесена и богата на дивеч от всякакъв вид — елени, сърни, зайци, яребици и фазани живееха тук скрити в храсталаците, диви прасета риеха земята, а сред тях със свойствения си чар се разхождаха диви пауни, по които Бенвенуто Челини (както разказва в своите Мемоари) с удоволствие стрелял с ненадминатата си пушка Брокардо, тъй като месото им било не само вкусно, но и лековито; той самият изцерил с него френската си болест.
	Когато преминаха през Бонония, или Болоня, обширен и много заможен град, заради което бе наричан grasso, тоест тлъст, и бе световноизвестен с наклонената си кула, навяваща страх на пришълците, понеже изглежда така, сякаш всеки момент ще падне, пейзажът наоколо стана по-навъсен, по-мрачен и строг; пътищата започнаха да се издигат нагоре в планината, известна като най-населената планинска област в Европа, защото, макар и труднодостъпна, тя не бе недостъпна и непроходима и бе гъсто покрита с отвесно разположени градчета и селца, препитаващи се от тесните пояси зеленина между скалите и върховете. Стъпките на двата коня загубиха танцовия си ритъм и елегантната си лекота и стабилно стъпвайки по каменистата почва, те се носеха с рязка, едва ли не осезаема отчетливост в студената тишина, просмуквана от сиво-розовата мъгла, над която се спускаше дискът на кървавочервеното слънце.
	Страмба, както вече казахме, столица на държавица, основана преди сто и петдесет години от Виторино д’ Албула, славния прародител на Джовановия добър чичо Танкред, отдалеч изглеждаше като пъстроцветна торта: ментова, понеже кулите и фасадите на някои по-важни сгради бяха зелени, обрасли с бръшлян; ягодова, тъй като самите сгради бяха боядисани в розово, шоколадова, защото покривите бяха кафяви, и сметанова, понеже останалото, включително и крепостната стена, беше бяло — с една дума, пъстроцветна торта, поставена върху много ниско срязан пън на дърво, тъй като хълмът с името Маса, върху който бе построен градът, беше плосък отгоре, а височината му едвам надвишаваше околните планински върхове. Виторино д’Албула донасял от триумфалните си бойни походи голяма плячка, която му позволявала да строи; той издигнал за семейството си замък, чиято красота и богатство не отстъпваха на замъците на родовете Висконти и Д’Есте, голяма болница и картезиански манастир; творчески връх в неговия живот било построяването на църква в чест на свети Павел, към която водеха деветнайсет мраморни стъпала, а в нея бе разположена статуята на разпънатия на кръст Христос, който навремето се бил обърнал към свети Тома Аквински с думите: „Bene scripsisti de me Thoma“ — „Добре си писал за мен, Тома!“
	Всичко това бе интересно и възвишено, дори прекрасно, дотолкова, че Джовани, като видя родния си град като на тепсия, едва не се задуши от вълнение и плач, ала преди младежите да наближат главната порта, наречена Партенопе, те трябваше да минат покрай хълма за екзекуции със зидана квадратна бесилка, толкова гъсто овесена с трупове, че приличаше на градска беседка, покрита с пълзящи растения и пъстри ленти, и с пет колела, вдигнати на колове, в чиито наплати бяха вплетени страховито обезобразени тела. Един от нещастниците още дишаше и гледаше ездачите с обезумели очи, толкова измъчен от болките си, по-страшни, от които човешкият гений все още не е измислил, че не бе в състояние да вика, а само тихо и умолително стенеше.
	Петър напъти към него своя кон, който се съпротивляваше, и простреля с пищова си главата на клетника, за да му спести мъките. Странното беше обаче, че когато вдигна оръжието си към него, на лицето на мъченика се изписа страх.
	— Изглежда, че животът е нещо извънредно ценно, щом за него се бои дори и човек, качен на колело — каза Петър. — Творецът си е направил жестока шега с това, че е вдъхнал на хората любов към живота, а същевременно ги е дарил с нрав, който прави живота им направо непоносим.
	Те продължиха мълчаливо.
	— Преди всеки град има място за екзекуции — рече Джовани след малко.
	— Естествено, че има — отвърна Петър. — Но нещо не си спомням да съм виждал толкова богато обзаведено място за екзекуции, с пет колела, които неприятно опровергават поговорката, че петото колело в колата е излишно, и с бесилка, където да има по-голяма, дори бих казал, по-трескава блъсканица.
	— Как можеш да се шегуваш с такива неща — промълви Джовани с позеленяло лице.
	— Правя го, за да разсея тревогата си — каза Петър. — Защото ще те излъжа, Джовани, ако ти кажа, че душата ми не е слязла в петите, че не ми се повдига и че не ме побиват тръпки. Тръгнали сме към нещо извънредно опасно, към нещастно, което намирисва на гробище, и ако не бях толкова уплашен, би трябвало да се смея при спомена за онова, което преживяхме, на което устояхме само и само сега да си навлечем белята на главата.
	— Не виждам каква беля може да ни сполети и не разбирам за какво нещастие говориш непрекъснато — рече Джовани.
	— Нима не виждаш дори това, че херцог Танкред, колкото и добър да е като чичо, очевидно е страшно жесток като господар? — попита Петър и продължи: — Трябва да го имаме предвид, но виждам и известно предимство, а то е, че господар, който постъпва така, положително не е обичан.
	— Не те разбирам, не те разбирам и не искам да те разбера! — възкликна Джовани.
	Петър спря коня си.
	— Разбираш или не, чуй какво ще те посъветвам, Джовани… Не, не те съветвам, а те моля за това! Забрави, че си граф Гамбарини, не споменавай името си пред никого и не се втурвай към двореца, преди да сме разбрали до последната подробност какво се е случило между херцога и баща ти.
	— Макар и да изключвам, че между тях се е разиграло нещо неблагоприятно, щом толкова държиш на това, добре, нека бъде по твоему — съгласи се Джовани.
	— Благодаря ти — каза Петър. — Засега ще се настаним в странноприемницата и никому нито дума за това кой си.
	Часовият, застанал пред портата, въоръжен с тежък меч и алебарда, с метален шлем, който скриваше главата му ниско под ушите, се изпречи на пътя им, за да ги разпита за целта на посещението им в Страмба, а когато от нелюбезния отговор на Джовани да си гледа работата разбра, че вижда пред себе си един високопоставен господар, той се опита да връчи на Петър и Джовани малки пергаментови картички с настоятелна препоръка да ги пазят грижливо, защото без тях нямало да ги пуснат да излязат от Страмба нито през тази, нито през някоя друга от шестте и порти. Джовани се възпротиви на такова срамно, неприемливо за един благородник досаждане, ала Петър смирено протегна ръката си към часовоя.
	— Дайте я — каза той и взе картичката.
	— Както виждам, разменихме си ролите — рече Джовани, когато влязоха в града. — По-рано ти беше този, който никога не се оставяше да го прецакат.
	— Да — каза Петър. — Изглежда, остарявам.
	Стръмните и криволичещи улици на Страмба, град на спокойни и горди кожухари и майстори на ръкавици (по онова време страмбийските ръкавици бяха прочути колкото миланското оръжие), преплитащи се една в друга и свързани помежду си със стълбища, подлези, мостове и тунели, водеха към главния площад, наричан piazza Monumentale, италиански останки от римски форум, голямо продълговато място, покрито с плочи от пясъчник, поради което напомняше огромна зала без покрив. В самото му начало, в северния край, се извисяваше херцогският дворец, първоначално построен от камъни, изтръгнати от старата крепостна стена на Страмба и от руините на римския виадукт. Той бе мрачен в своето великолепие, с четириъгълни кули, обкръжени с галерии върху конзоли, и отделен от площада с дълбок ров, обрасъл с трева, през който към широката порта водеше лек дървен мост. За сто и петдесетте си години съществуване постоянно преустройван и разширяван, дворецът лека-полека се бе превърнал в самостоятелно градче със собствени улици и отделни къщи; надраствайки първоначалното си предназначение да служи за дом на господарското семейство, с течение на времето той бе станал гигантска обществена сграда, седалище на съда, затвор и казарма на градския гарнизон.
	Пред двореца стоеше древна антична статуя на император Веспасиан, възседнал кон и гледащ с невиждащи очи към невидимия неприятел насреща му, ако се съди по това, че бе посегнал към меча си и по строго сбърченото чело.
	Лявата, тоест източната част на piazza Monumentale бе украсена от катедралата, прочута с мраморното си стълбище и с бронзовата си порта, по чиито барелефи майсторски бяха изобразени забележителни сцени от живота на светеца, името, на който носеше и църквата, като започваха от момента, в който от очите му паднали люспите и той престанал да бъде Саул или Шавел и станал Павел; по диагонал срещу нея, в западната част на площада, стоеше красива и елегантна сграда с широко стълбище, охранявано от два каменни лъва, на три етажа, украсени с колонни аркади — това бе страмбийският дворец на Гамбарини.
	— Това е нашият дом — рече Джовани, когато те излязоха на piazza Monumentale, озарен от пълната луна, хвърляща черни сенки върху бялата настилка, и от пламтящите огромни кошове, закачени по ъглите на железни скоби. — Но къде се е дянал гербът?
	— Какъв герб? — попита Петър.
	— Не виждаш ли празното място на входа? — отвърна Джовани. — Там беше нашият герб, издялан върху камък. А вътре има хора! Как е възможно?
	И действително, всички прозорци на двореца от горе до долу бяха осветени, през портата тъкмо влизаше карета с лакеи на задните стъпенки, а черните сенки, които ритмично се движеха в кръг, показваха, че на първия етаж се танцува.
	— А ти какво очакваше? — каза Петър. — Че баща ти ще остави двореца неизползуван през всичките тези години?
	— Да, точно това очаквах — рече Джовани. — Че там са останали само портиерът и управителят със семействата си.
	— Баща ти бе не само знатен господин, но и добър търговец — каза Петър. — Явно е продал дома си и затова съвсем нормално е герба да го няма, или пък го е дал под наем, щом не искаш да повярваш на неговите думи, че херцогът го е конфискувал. Можеш да идеш там и да питаш, но аз не искам да присъствувам. Докато си говореха, зад гърба им тихичко се стълпи купчина граждани, мъже и жени, повечето с фенери в ръка, тъй като съседните градски улици бяха тъмни; тези хора ги оглеждаха внимателно и с интерес, като че ли бяха паднали от небето, шепнеха си усърдно нещо, но започнаха да се разотиват веднага щом момчетата забелязаха, че ги наблюдават.
	— Ако не знаех, че е невъзможно, щях да си помисля, че са ме познали — промълви Джовани.
	— По какво съдиш, че това е невъзможно?
	— По това, че когато бях тук за последен път, бях още дете — отвърна Джовани. — Бях на осем години, когато падре ме изпрати да уча в Модена.
	— Може би жителите на Страмба са по-умни от самия Аристотел, който не е забелязал, че децата приличат не само на майките, но и на бащите си — каза Петър. — Защото, ако беше го забелязал, той нямаше да твърди, че мъжкото семе не оплодява, а само подбужда оплождането.
	— Какво искаш да кажеш? — попита Джовани.
	— Че в твое лице те не са познали теб, Джовани, а баща ти — отговори Петър.
	— Баща ми беше меценат на науките и изкуствата и благодетел на Страмба — рече Джовани. — Ако бяха видели неговите черти в мен, щяха да се втурнат и да ми целуват ръцете.
	Това бяха горди думи, достойни за един Гамбарини, с изключение на това, че по лицето на Джовани си личеше, че той самият не им вярва.
	Когато се отправиха към странноприемницата „При пауновата опашка“, която се намираше на другия край на площада, срещу херцогския дворец, наоколо настана такава тишина, че тропотът на копитата на техните коне по плочите от пясъчник отекваше почти страховито; ала конете не знаеха нищо за чувствата, които тревожеха двамата младежи, и затова нямаха намерение, пък и не можеха, да стъпват на пръсти.
	Гостилничарят, излязъл да ги посрещне на двора, където влязоха през една широка врата, беше вежлив мъж, но месестото му лице бе безпогрешно белязано о чертите на подлостта.
	— Имам честта най-учтиво да приветствувам господата в своя дом — обърна се той към тях, като се поклони ниско и подкани едно девойче и един коняр да се заемат с конете и багажа на гостите.
	— Ако господата искат да пренощуват, уверявам ги, че в „При пауновата опашка“ те ще бъдат настанени възможно най-удобно и обслужени възможно най-грижливо.
	После ги заведе във вестибюла с щанд за рецепция, зад който над започнат чорап дремеше прелестна млада жена със сенки под скулите, които я правеха по-интересна, и с дебели черни плитки, навити на двоен или може би троен венец над тясното й бледо чело, така че приличаха на корона, пламтяща с черен огън. Тя погледна двамата младежи през цепнатинките на очите си, натежали от прекъснатия сън, после съсредоточи погледа си върху Петър, при което поотвори очи малко повече, след това все повече и повече и когато изглеждаше, че са отворени напълно и няма повече накъде, едва тогава отвори както трябва кадифеночерните си пламтящи очи с цялата им неправдоподобна големина и сияйна красота.
	— Само за едно нещо съм длъжен да помоля младите господа, само за една дреболия, въпреки че никак не искам да ви притеснявам. Та много ви моля, благоволете да се запишете в книгата за чужденци. Жено, дай на господата книгата.
	Красавицата, към която се бяха обърнали с думата „жено“, макар че не можеше да има никакво съмнение относно нейния пол, остави плетивото си и с лениво движение, което много подхождаше на малките й, на пръв поглед момински, но високо поставени гърди, извади изпод тезгяха доста голяма книга, подвързана със свинска кожа. Начинът, по който я държеше за края с едната си ръка, свидетелствуваше за немалката й физическа сила, изненадваща за крехката й фигура.
	Джовани се вбеси.
	— Що за невъзможни маниери? — рече той. — Пропътувахме половин Европа и никъде никой не ни е пъхал в ръцете някакви си картички пред градските порти, а в странноприемниците никой не ни е питал за имената.
	Домакинът повдигна рамене и придаде на подлата си физиономия израз на лицемерно състрадание.
	— В Страмба така е заповядано, в Страмба такъв е редът — измънка той. — Господин capitano di giustizia, началникът на полицията, издаде такава заповед и строго държи на нея. Освен това всеки пришълец трябва да плати по две скуди за пребиваването си.
	— За пребиваването си ли? Какво е пък това? — учуди се Джовани.
	— Такса за пребиваването в Страмба — обясни гостилничарят. — Това също е заповед на capitano di giustizia и на нея той също държи много строго.
	Джовани взе перото, пъхнато в дървена дръжка, и се подписа с името Бартоломео Симоне, което първо му дойде наум.
	— Бартоломео Симоне — каза гостилничарят, когато разгада нечетливия му подпис, и замислено поклати дебелата си плешива глава. — Много хубаво, че господинът се казва Бартоломео Симоне — продължи той, гледайки втренчено лицето на Джовани. — Много хубаво. А сега напишете и мястото, от което пристига господин Бартоломео Симоне.
	Джовани искаше да се противопостави на това нахалство, но когато Петър му даде тайно знак да се успокои, той записа в книгата с няколко сърдити движения името на последния по-голям град, през който бяха минали.
	— Болоня — каза гостилничарят, продължавайки замислено да клати глава. — Това е недалеч оттук, веднъж месечно ходя там на пазар. Странно е, че досега не съм виждал там господин Бартоломео Симоне. А сега другият господин, ако обичате.
	Тъй като перото, с което Джовани сърдито се бе подписал, бе вече негодно, красавицата зад щанда подаде на Петър друго, току-що подострено перо.
	— Признавам, че това е много неприятно — бърбореше подлият гостилничар, — но не сме го измислили ние, а заповедта си е заповед.
	— Разбира се, че заповедта си е заповед — съгласи се Петър. — Напоследък често чуваме тази кратка, но много съдържателна аксиома, което отрадно говори за нейната растяща популярност.
	Взимайки перото от чернокосата жена, той леко докосна ръката й, украсена със златна венчална халка. После дълго изследва краищата на перото, подравни ги върху нокътя на палеца на лявата си ръка и доста се забави с потапянето му в мастилото, преди да се подпише с калиграфски почерк като Пиетро Кукан да Кукан, родом от Прага, Бохемия.
	— Действително още от древноримската епоха — продължи да дрънка той — строгостта на закона или заповедите задоволително се оправдават с тяхната идентичност със самите себе си. Когато някой се натъкне на строгостта на хорските разпоредби и му кажат: какво да се прави, заповедта си е заповед, веднага му става по-весело и по-леко на душата, понеже тази мъдра пословица възбужда в него облекчаващото впечатление, че не става дума за някаква измислица, а за даденост, естествено вкоренена в почвата на действителността, а оттам и на необходимостта.
	Докато говореше, той дълго и вторачено гледаше чернокосата в очите. Тя отвърна на погледа му с взаимност, ала изведнъж ненадейно, сякаш слънцето бе угаснало, красивото й лице се намръщи в израз на недоволство и над корена на носа й се появи злобна бръчка; отмести погледа си и се захвана да плете толкова бързо, като че ли искаше да навакса загубеното време; започна да трака с куките, едната, от които, по-дългата, стискаше под мишницата си по италиански маниер.
	— Да, точно така, заповедта си е заповед — каза гостилничарят, хвърляйки само един бегъл поглед на записаното; очевидно Петър не го интересуваше. — А сега очаквам да получа от господата четири скуди, а ти, Финета, ги заведи в стая номер пет, онази с изглед към площада и катедралата, който сигурно ще е подходящ за господата.
	Когато получи парите от Джовани, той сложи на главата си шапка от агнешка кожа, наметна плаща си и се въоръжи с бастун.
	— На църква, ако нямаш нищо против — отвърна той сърдито на въпроса на жена си, наречена от него Финета, къде отивал, и бързо излезе, съпровождайки стъпките си със злобно тропане на бастуна по пода.
	Красивата Финета стана така бавно, както преди малко отваряше очите си, ето защо Петър имаше достатъчно време, за да може окончателно и със задоволство да установи, че тя е не само хубава в лице, но и добре сложена, нито висока, нито дребна, с красиво оформени бедра и дълги крака.
	— Ами да, защо да не иде на църква? — каза той, а когато Финета взе един от ключовете, висящи на куки, и бавно заобиколи щанда, Петър с поклон й предложи да го хване под ръка. Тя малко се изненада от това, но се подчини на неговата галантност, макар и с леко горделива усмивка, и хвана с крайчеца на пръстите си мъжкия му лакът. — Макар и да живеем във век на безбожност, както твърдят хората — говореше Петър, докато се изкачваха по стълбите, следвани от начумерения Джовани, — все пак народът не престава да ходи в храма господен, въпреки че в Италия, ако можем да вярваме на словата на немския реформатор Мартин Лутер, го правят с думите: „Да вървим да се подчиним на всеобщия предразсъдък.“
	— Господинът не е италианец, ала устата му мели така, че човек е почти любопитен да разбере дали умее нещо друго, освен да говори — рече Финета.
	— Не знам — каза Петър, — наистина не съм мислил за това, подобно на птицата, която сигурно не мисли дали умее само да пее, или и да лети. Засега, красива госпожо, не съм имал сгоден случай да демонстрирам пред вас възможностите си, с изключение на способността си да използувам човешка реч. Признавам обаче, че тъй като през страдалческия си живот съм забелязал, че хората не се различават по нищо от животните, освен по речта си, посветих много усилия на този отличителен признак.
	— Ако смея да прекъсна ораторската ексхибиция на моя приятел — рече Джовани, когато влязоха в стая номер пет, където ги бяха настанили, — ще ви помоля, госпожо, за една информация. Кой живее в двореца с аркадите, в който, както забелязах, е устроен бал?
	— Там живее нашият capitano di giustizia, за когото стана дума — отговори Финета. — Това е неговият дом.
	— Не е вярно! — извика Джовани. — Това е дворецът на графското семейство Гамбарини!
	Финета се намръщи.
	Шшт! — прошепна тя. — Името, което изрекохте, е строго забранено в Страмба. Херцогът го прокле още преди да се настаня като съпруга в този дом, a capitano di giustizia, този гърбав дявол, наказва строго всеки, който се осмели да изрече това име, без да го прокълне и след това да плюе. Той е убиец, който измъчва жертвите си още преди да започне да ги разпитва. Казва, че на затворника трябва да му настръхват косите, преди да му бъде поставен първият въпрос. Безброй са хората в Страмба, на които заради Гамбарини бяха изпотрошени пръстите и изгорени хълбоците.
	— Но защо, за бога, защо? — попита Джовани, избягвайки погледа на Петър, който означаваше: видя ли? Какво ти казвах, глупчо!
	— Откъде да знам? — рече Финета. — Аз не се интересувам от такива неща, това е мъжка работа.
	Междувременно Джовани свали колана си заедно с шпагата и кесията с парите, а Финета, като видя герба със сребърния крак между две звезди, си сложи ръката на устата, за да не извика.
	— Гербът на Гамбарини! — прошепна тя. — Как се осмелявате да носите подобно нещо? Да не сте си загубили ума? Тогава по-добре да бяхте носили на тялото си образа на Велзевул!
	Джовани вдигна гордо глава, но се виждаше как адамовата му ябълка подскача от вълнение.
	— Нося го, защото това е гербът, заслужен от един от моите предци, който на служба при негово светейшество загуби крака си — рече той. — Тъй като аз съм Джовани Гамбарини, едничкият син на граф Одорико Гамбарини.
	Петър с въздишка седна на пейката край огнището и опъна далеч пред себе си дългите си крака.
	— Да си остане между нас, красива госпожо — каза той уморено и без особена надежда. — Не казвайте никому за това.
	Финета почервеня от гняв.
	— Много сме ви благодарни за посещението, няма що! — рече тя. — Как ви дойде на ума да се навирате в Страмба и защо потърсихте подслон тъкмо в нашата странноприемница? Кой ви е молил за тая чест, кретени такива! Ах, сега разбирам защо мъжът ми гледаше господина толкова подозрително и защо си вдигна чукалата под предлог, че отива на църква. Защото мъжът ми, този отвратителен охлюв, е доверен човек на херцога! По дяволите, какво правите още тук? Изчезвайте, бягайте, докато не е станало късно!
	— Този съвет ми се струва полезен — каза Петър и стана. — Ако гостилничарят е отишъл да ни издаде на херцога, значи сме изгубили играта и трябва да изчезнем от сцената. Да офейкваме, Джовани, да офейкваме!
	— Това, дай боже, никога няма да го бъде, един Гамбарини да бяга от някого — рече Джовани. — Няма да мръдна от Страмба, докато не говоря с херцога като мъж с мъж и не разбера от него защо е възненавидял нашия род. — Така говореше той, но в противовес на думите си се опита с треперещи ръце да си закопчее колана, който преди това бе свалил. Преди да успее, кесията с парите се изхлузи от колана и падна на земята; Джовани я вдигна и след кратък размисъл я подаде на Петър с думите:
	— Мисля, че ще е по-безопасно да бъде у теб, ти не си толкова заплашен като мен.
	Петър сложи кесията на колана си.
	— Разумна мярка — рече той, — макар да ми се струва, че е малко късно за нея.
	Тъй като навън, на piazza Monumentale, се чу конски тропот. Ездачите идваха от херцогския дворец към странноприемницата и понеже бе много тъмно, високо над главите си те носеха горящи факли.
	— Ами сега? — изхълца Джовани. — Какво ще правим сега?
	— Може да влязат в двора ни — с трескава бързина се обади Финета. Отвори вратата, изтича в коридора и с нетърпеливи движения заподканя момчетата да побързат след нея. — Ще ви изведа от вестибюла през задния вход, а когато отново бъде свободно, ще изпратя момчето от конюшнята, то ще ви докара конете. Чакайте го зад базиликата „Santa Maria degli Angeli“, тя е до самата porta „San Pietro“. Сега е осем и половина, а портите се затварят чак в девет. Може би ще успеете да се измъкнете.
	Бе обмислила всичко съобразително и добре в красивата си глава, обточена с корона от черни плитки, ала напразно; тъкмо тичаха надолу по стълбите към вестибюла, когато конският тропот престана, защото ездачите бяха стигнали до странноприемницата. Чу се заповед трима души да идат да пазят задния вход. Гласът, изрекъл заповедта, беше силен, но не и войнишки, леко хрипкав и толкова мощно вибриращ от вътрешна енергия, че будеше представата, сякаш е на пийнал човек.
	— Чичо Танкред — възкликна Джовани. — Познавам гласа му.
	— Прави се, все едно го виждаш за първи път в живота си — каза Петър. — За нищо на света не бива да споменаваш кой си. Настоявай, че приликата между теб и баща ти е чиста случайност. И бързо виж в книгата за чужденци как се казваш всъщност.
	— Бартоломео Симоне — обади се отново Филета. — Той се подписа като Бартоломео Симоне.
	— Бартоломео Симоне, син на търговец на гайтани — каза Петър.
	— Глупости! Баща ми би се обърнал в гроба, ако отрека пред чичо си неговия и своя род.
	И бавно, с високо вдигната глава заслиза по стълбите, протегнал отнапред ръце, явно готов да се хвърли в обятията на добрия си чичо и да разбие стоманената броня, стегнала сърцето му.
	— Ама че глупак! Ама че глупак! — застена Петър.
	Но вече нищо не можеше да се направи.
	Прегърбен, припкайки и блеейки, гостилничарят с подла услужливост разтвори широко и двете крила на главния вход, като че ли искаше да стори път на цял товарен фургон, и в квадратната рамка на така освободения вход се появи нещо сияйно, великолепно и невероятно разточително.
	Това беше мъж не много висок на ръст, но добре сложен, облечен в дрехи от златист брокат, обшити с ивици от черно кадифе и фини орнаменти от лъскава сърма. Ръкавите на сетрето бяха украсени с прорези, през които като мехури се показваше коприненото бельо на контето; същите бяха и късите панталони, стигащи до средата на бедрото; останалата част от краката беше обута в дълги чорапи, чието снежнобяло великолепие бе подчертано от черна панделка със златни ресни, вързана над лявото коляно, и от черни обувки със златни подметки и златни токи. На раменете му бе наметната разточително широка пелерина от лъскав възжълт плат, наречен duchesse, и това бе не само прелестно, но и в най-висша степен уместно, тъй като думата duchesse означава херцогиня, а велможата, наметнат с тази пелерина, явно не бе никой друг, освен самия херцог, ако не го наречем направо и фамилиарно добрия чичо Танкред.
	Противно на модата, господствуваща по онова време, вероятно заради гордото, но малко самонадеяно убеждение, че е по младежки гладка, шията на херцога бе гола, без набрана широка яка — тя стърчеше от квадратното деколте, поръбено на височината на ключиците с черен ширит, и бе украсена, сиреч шията, с медальон на златна верижка, подобен на малка дарохранителница — целия в рубини и брилянти, а по средата малък сребърен циферблат, тъй че, кой знае, възможно е да беше часовник. На главата на херцога имаше барета, обшита с перли, а на темето покрита с много фина пухкава кожа, възсива с розов оттенък. Освен на ръкавите и панталона прорези имаше и на гърдите му, един по средата, един отляво на нивото на сърцето и един отдясно, като всичките горе и долу завършваха с фльонги от по две панделки — едната кадифена, черна, а другата брокатена, златна; и всичко това — брокатът, фльонгите, прорезите и коприната, която излизаше на показ през прорезите, беше изпръскано с червено вино, ала образувайки цялостно голямо петно, това с нищо не накърняваше величието на външния вид на велможата, по-скоро обратното, понеже така разкошът беше подходящо допълнен от изява на пренебрежително, наистина херцогско нехайство към самия разкош. Танкред имаше малки очи, които гледаха подозрително изпод изящните дъгички на козметично оформените вежди; дългокосото му лице бе обрамчено по дясното слепоочие от споменатата барета с перлите, по дясното от увиснал перчем в тъмна обвивка от тюл и подстриган като на паж, тоест стигащ чак под ухото. Тънките мустачки над презрително свитите му устни бяха свързани чрез изкусно подкастрени дъгички с черната брада, покриваща долната му челюст, а предната месеста част на брадичката бе гола, така че чаровната трапчинка, смекчаваща облика му, не бе загубила нищо от естетическото си въздействие. Отзад херцогът бе озарен от червеникавото сияние на горящите факли в ръцете на въоръжените мъже от свитата му.
	Докато Петър нервно стискаше ръката на Финета и стоеше в полумрака по средата на стълбището, Джовани с несигурни крачки слизаше към херцога, като твърде много приличаше на момченцето, което преди шест години пристъпваше към строгия си баща, за да бъде набито с бича за езда.
	— Чичо Танкред! — извика той. — Скъпи ми чичо Танкред! Дойдох да ви видя.
	Скъпият чичо Танкред, с чиято външност се запознахме толкова подробно като компенсация за това, че нямахме възможност да огледаме първия чичо на Джовани — Ото, защото бе зад решетките, — та скъпият чичо Танкред, заговорен от племенника си, преди да изрече каквото и да било, издаде някакъв неопределен, задавен от храчки звук, така че трябваше да си прочисти гърлото, за да промълви отначало тихо, може да се каже, почти в транс, сякаш изумен от мистичен образ, появил се в кристална топка:
	— Значи все пак… Значи все пак, а аз не исках да вярвам, когато този дебелак тук ми съобщи, че при него се криел някой си, чието лице напомняло проклетата, предателска мутра на Одорико Гамбарини, а възрастта му отговаряла на годините на малоумния син, заченат от него за радост на сатаната! — След тази интродукция той повиши глас: — Не вярвах, че проклетият потомък на най-големия злодей на века ще се осмели да се приближи до Страмба на по-малко от сто крачки, а камо ли пък ще се роши смрадливият му крак да пристъпи през нейните порти.
	— Чичо Танкред! — простена Джовани — Скъпи чичо Танкред, защо осквернявате паметта на баща ми? Защо ми се сърдите? Какво съм ви сторил?
	Херцогът показа острите си пожълтели зъби и подигравателно наподоби хленченето на Джовани:
	— Чичо Танкред! Скъпи чичо Танкред! — И продължи на още по-висок глас: — Гадно недоносче, не знам дали инфантилното ти нахалство или тоталният ти идиотизъм те карат да ми напомняш за съмнителното ни роднинство, ала именно то прави престъплението, извършено от баща ти, още по-гнусно, отколкото ако ставаше дума за съвсем чужда персона. Какво правиш тук? Що за зверски помисли те доведоха насам, малокръвна маймуно? Аз ще ти кажа, ще отговоря вместо теб, копеле с копеле! Искал си да извършиш същото злодейство, което не се удаде на баща ти, този страхопъзльо, и си се промъкнал в Страмба, надявайки се, че няма да те познаят. Това ти е било подшушнато от самия дявол, ала си избрал най-големия глупак от слугите на Луцифер, стига той да не е искал умишлено да те подтикне към самоубийствено безразсъдство, а ако е тъй — бил е от дявол нагоре! Запиши си го на челото, че аз нищо не съм забравил, гневът ми не се е уталожил и не съм си утолил жаждата за мъст. Всъщност ти сам ще се убедиш в това възможно най-нагледно, така че няма какво да си записваш на челото. След като баща ти ми се изплъзна, аз ще смачкам теб, повърнато нищожество, тъпоумен нещастник, жива картинка на плачевния край на човешкото племе. Право казват, бог е най-милостивият на този свят, защото, ако не беше такъв, щеше да те изпепели, за да не те гледа и да не осквернява погледа си, но аз не съм добър. Бог ми е свидетел, не съм добър.
	В този момент добрият чичо Танкред вече така крещеше, че чак се раздрънча едно от стъклените колелца на прозореца, тресяха се и факлите в ръцете на стражата, тъй че червената светлина, обливаща отзад разярения херцог, пъклено се разигра.
	— Ще ти одера кожата и ще те разкъсам като крастава жаба! — боботеше херцогът и с вдигнати ръце с широко отворени пръсти вървеше към смъртно бледния Джовани, който отстъпваше, залитайки, докато накрая не се натъкна на ръба на рецепцията. — Ти си жалко подобие на онова, с което бих предпочел да си имам работа, но няма значение, и така ще се погавря с теб, с най-голямо удоволствие ще те изгълтам и ще ми олекне на сърцето.
	— Parla benissimo, говори превъзходно — прошепна Финета на Петър с възхищение.
	„Горкият Джовани, няма късмет“, помисли си Петър, тъй като не се съмняваше, че подпийналият херцог добре осъзнава всички прелести на красивата гостилничарка и разкрива пред нея всички регистри на красноречието си.
	Междувременно добрият чичо Танкред спря и удари на Джовани плесница отдясно и плесница отляво. Клетият Джовани за малко остана прав, леко подсмърчайки, понеже от носа му рукна кръв, а после разреши явната безнадеждност и безизходица на положението си с това, че легна, тоест свлече се на пода.
	— Отнесете го! Отнесете го! — ехтеше гласът на херцога. — Отнесете го и така го вържете, че да му се строшат кокалите, ако изобщо има такива в хилавото си тяло, и го приковете при плъховете в най-дълбоката от всички тъмници!
	Стражата повлече Джовани за краката, при което русата му глава подскачаше по неравностите на пода, а добрият чичо Танкред се обърна, за да се отправи след него; виждаше се как шпагата, закачена на левия му хълбок, красиво и елегантно повдига края на наметката му. Петър чу как Финета, която стоеше едно стъпало над него, въздъхна с облекчение. Ала тази въздишка беше преждевременна. Ясно бе, че Джовани е загубен, но и положението на Петър все още не бе розово, защото подлият гостилничар се осмели лекичко да подръпне херцога за крайчеца на копринения му маншет.
	— Позволявам си да напомня на ваше херцогско височество онова, на което вече веднъж си позволих да спра вниманието ви, тоест за подозрителния младеж, с когото младият Гамбарини, да бъде проклето името му, се настани в моето заведение.
	— Кой е той, къде е тази змия? — попита херцогът, все още зъл и намръщен, но безстрастно, без надлежния плам, тъй като вече се беше набеснял и изстрелял всичките огнени стрели на яростта си.
	„Сега е мой ред да парларя бенисимо“, помисли си Петър, слезе по стълбите с разтуптяно сърце и като свали шапката си, с усмивка пречупи гръбнака си пред херцога в дворцов поклон.
	— Имам причини да съдя, че двойният въпрос, изречен току-що от ваше херцогско височество, касае моята особа, макар и да не се смятам за подозрителен, а още по-малко за змия — каза той. — Името ми е Пиетро Кукан да Кукан, както вярно и правилно се записах в книгата за чужденци. Аз съм благородник, чех по произход и съм родом от императорския престолен град Прага, откъдето идвам като компаньон и защитник на граф Джовани Гамбарини…
	— … да бъде проклето името му — вметна гостилничарят.
	— Ясно ми е, че господин Пиетро Кукан да Кукан е безумец над безумците — рече херцогът. — Защото само един тотално побъркан човек може, след като е станал свидетел на онова, което тъкмо се случи на младия Гамбарини, да застане лице с лице срещу мое височество и да си признае без изтезания, че е компаньон на Гамбарини, а отгоре на всичко да се усмихва като невинно агънце. Защо в името на бога и на всички светни не отговорихте така, както във вашето положение би отговорил всеки нормален човек и както аз очаквах да ми отговорите, тъй че предварително ми се повдигаше от този очакван със сигурност отговор, тоест че сте се запознали пътьом съвсем случайно с младия Гамбарини и не сте знаели кой е той, и така нататък?
	— Защото нямаше да е истина — отвърна Петър. — И на мен ми мина през ума отговорът, който ваше херцогско височество е очаквал със сигурност, но и на мен ми се повдигаше при мисълта за него. Моят нещастен приятел Джовани призна името си, макар да знаеше, че е прокълнато, и така пое по пътя на истината, който се оказа изключително трънлив. А нима аз, неговият защитник и до значителна степен негов възпитател, трябваше да поема по лекия, но отблъскващ път на лъжата? Никога, никога! В интерес на цялата истина обаче трябва да добавя: съвсем ясно ми беше, че дори и да бях използувал тази лъжа, тя нямаше да ми помогне. Понеже, когато Джовани попадне в ръцете на страмбийския capitano di giustizia, който подлага жертвите си на мъчения с огън и менгеме още преди да започне разпитът, за да ги разчепка, както самият той се изразява, Джовани непременно ще му каже всичко, за което го попита, включително и онова, засягащо моята особа и нашите взаимни връзки.
	— Capitano di giustizia да върши такива неща? — попита херцогът. — Откъде го знаете?
	— Случайно го научих — отговори Петър. — Гледайки през прозореца, дочух разговора на двама граждани на Страмба.
	Херцогът издуваше бузи и въртеше глава.
	— Усмивката ви буди симпатии — рече той, — тъй като е мила и ненатрапчиво човечна, но тъкмо защото е човечна, тя буди в мен отмъстителност и гняв, понеже всички хора са безочливи подлеци и гнусни изроди.
	— Напълно споделям мизантропския възглед на ваше височество — каза Петър. — Ала в рамките на това мнение от своя страна определям като типично човечни не действително човешките лица, а напротив — нечовешките, такива като — Петър посочи гостилничаря — отвратителната мутра на този торен бръмбар. Тя е човешка не въпреки нечовечността си, а именно заради нея, защото тая нечовечност изразява всичките пороци, които от времето на Адама са проклятие и бреме за човешкия род, тоест глупостта, страхливостта, подлизурството, егоизма, алчността, жестокостта, лъжливостта, подлостта и завистта.
	Херцогът неволно се усмихна.
	— Умно — рече той. А после за радост на Петър навлезе в област, в която младежът се чувствуваше като риба във вода, а именно — започна да говори на латински:
	— А сега нещо поверително, между нас да си остане. Това начумерено жалко магаре, младият Гамбарини, спомена за паметта на баща си. Значи ли това, че граф Одорико вече не е жив?
	Херцогът произнасяше своя съвършен латински много меко, по италиански, и Петър последва примера му, за да не оскърби слуха му:
	— Граф Одорико завърши своя жизнен път като всяко живо същество. Помина се вследствие на раната, която получи по време на бой с нападнали го разбойници тъкмо когато се връщаше в родината си заедно със своя син.
	— Защо се е завръщал този негодник? — попита херцогът.
	Петър му отвърна, че братът на императора, който бил завзел престола, го прогонил.
	— И добре е направил братът на императора — рече херцогът. — А защо го е прогонил? Каква нова низост е извършил? И там също ли се е опитал да отрови някого? А как е напуснал Чехия? Също преоблечен като баба билкарка, както когато избяга от Страмба?
	— Не разбирам това двойно „също“, ваше височество — каза Петър.
	— А, Одорико несъмнено е бил дискретен относно миналото си — рече херцогът. — Млади момко, трябва да знаете, че човекът, при когото сте служили като паж, беше страхлив, подъл и низък негодник.
	— Вече разбрах от предишните ви думи, че такова е мнението на ваше височество за характера на покойния граф — каза Петър. — При все това не мога да си спомням за него другояче, освен с благодарност, защото към мен той винаги е бил мил и справедлив.
	Херцогът завъртя глава.
	— Вие сте луд, наистина сте луд — рече той. — У вас в Прага всички ли сте такива?
	— За жалост не, ваше височество.
	Херцогът се окопити за нов пристъп на гняв.
	— Само че аз не търпя луди в Страмба — рече той отново на висок глас, — още по-малко самоуверени луди, а най-малко самоуверени луди чужденци. Ако още утре не изчезнете от моя град, ще заповядам най-позорно да ви изхвърлят от другата страна на крепостната стена.
	— Ваше височество няма ли да ми позволи поне да стана свидетел на края на своя приятел и питомец Джовани?
	— Казана дума, хвърлен камък и ние никога не си вземаме думите назад — заяви херцогът, а Петър потрепера, тъй като този „плуралис майестатикус“ му напомни нещо неописуемо страшно. — Но краят, който отсъдихме на вашия повърнат приятел, ще настъпи толкова скоро, че не е изключено да станете негов свидетел, без да бъдете обвинен в неподчинение на заповедта ми. И още нещо: никому нито дума за това, че граф Одорико вече не е между живите, ако не искате да ви лишат от органа, с който, както се убедих, си служите повече от добре, тоест от собствения ви език.
	И отново се обърна, но този път излезе.
	Когато тропотът на херцогската кавалкада се отдалечи, Петър извади бича си за езда и се приближи към гостилничаря, който стоеше встрани с наведена глава, а лицето му бе по-мрачно от нощта.
	— Значи така си вършиш гостилничарския занаят, негоднико? — каза Петър и три пъти го шибна с бича по гърба. — Да издаваш гостите, които са удостоили с присъствието си твоя дом, да дърпаш херцога за ръкава и да сочиш с пръст: ей този е подозрителен, ваше височество, благоволете и него да го хванете и да го хвърлите в подземието при плъховете! Значи такива са ти услугите, значи така се държиш с образованите и знатни хора, простако такъв? Но аз ще ти платя за това, ще те науча аз! Херцогът ме провъзгласи за луд, а на лудите всичко е позволено! — И продължи да го шиба по гърба, докато подлият гостилничар не падна на колене, молейки за милост. — Можеш да идеш да се оплачеш, долен слуга, ала преди да го направиш, ще изпратиш в стаята ми най-хубавата вечеря, каквато може да се намери тук, antipasti и prosciuto като предястие, хубав бифтек алангле и бутилка кианти, иначе ще строша на парчета целия ти кокошарник! Pronti, pronti, да са вече на масата ми!
	И Петър си отиде в стаята, но не мина и четвърт час и през вратата нахлу Финета с богато отрупан поднос.
	— Е servito* — рече тя троснато. — Само работа ми създавате, нищо друго, освен работа. Трябваше лично да следя за приготвянето на вечерята, която благоволихте да си поръчате, за да не я отрови мъжът ми с мишеморка. Някои хора само си играят на кавалери и си създават неприятели, а такива като мен трябва да треперят за тях.
	[* Заповядайте (ит.). — Б.р.]
	— Не съм кавалер, прекрасна и любезна госпожо, защото, ако бях, не бих се радвал, че съм събудил във вас неприятни усещания — каза Петър.
	— Я престанете — рече Финета.
	Но Петър, далеч от мисълта да престане, я хвана за ръката и се опита да я притисне към себе си.
	— Не, не съм кавалер — каза той, — защото се радвам на вашето признание, че сте треперили за мен.
	Красивото и строго лице на Финета се проясни от усмивка.
	— Сега не — рече тя и му се изплъзна. — Но когато мъжът ми, този простак, се напие от яд като свиня, може да дойда да ви попитам дали не ви липсва нещо.
	И наистина, както предположи Финета, подлият гостилничар така се напи със силна ракия, че не помнеше кой е и откъде е.


>	Едничко помръдване на едничък пръст

	Всичко това, поне от гледна точка на Петър Кукан от Кукан, бе вълнуващо, интересно, изпълнено с напрежение, а най-накрая, ако говорим за резултатите от напиването на подлия гостилничар — изключително приятно, дори блажено; ала когато мина нощта след отвеждането на Джовани, едновременно с навъсеното утро, което започна да се пробужда зад прозорците на странноприемницата „При пауновата опашка“, възникна неотложният и изключително мъчителен въпрос: ами сега накъде и какво?
	Никога дотогава в живота на Петър не се бе случвало той да не знае как да отговори на този вечно изникващ въпрос. Както е известно, орисниците бяха отредили действията му да бъдат винаги в съгласие както с разума, така и с гласа на неговата съвест и той действително — с малки отклонения, продиктувани от непредвиденостите в живота — винаги постъпваше така, а отклоненията, оправдани от младостта му, преживяваше с неудоволствие и горчиво се укоряваше за тях. (Между другото трябва да споменем: гласът на съвестта му нямаше абсолютно нищо против това, че бе сложил рога на подлия гостилничар, тъй като, имайки предвид темперамента на красивата Финета, положително не му се случваше за първи път; впрочем в родината на Бокачо, където, както е известно, нравите са строги, ала маниерите — разпуснати, такива нещастия сполетяват подлите гостилничари открай време и съвсем заслужено.) Но този път Петър наистина не знаеше накъде да тръгне и какво да прави.
	Да изпълни заповедта на херцога и да напусне Страмба, означаваше да изостави приятеля си в беда, на произвола на печалната му съдба, а това е срамно и както всеки би признал, неприемливо за човек с Петровия благороден характер. Но макар и срамно, погледнато от друга страна, то би било крайно разумно, понеже Петър, беззащитен и безпомощен в този чужд град, не можеше да помръдне и пръста си, за да спаси Джовани; а по-обстойно погледнато, в края на краищата не би било дори и толкова срамно, както може да се стори на нечий предубеден поглед, тъй като Петър бе обещал на умиращия граф Гамбарини, че ще придружи сина му; той така и направи, изпълни задачата си докрай и това е, сбогом, много ми е мъчно, но пътищата ни се разделят. Но макар и разумно и погледнато в светлината на тази разумност, дори и честно или, по-добре казано, не нечестно, от друга страна, то би било глупаво и недостойно за Петър Кукан от Кукан и малодушно: защото да си плюе на петите и да напусне Страмба би означавало да се откаже от онова, в което бе вложил толкова надежди, и да забрави всички свои сметки, перспективи и планове. А обстоятелството, че херцогът бе оставил Петър на свобода, че бе разговарял с него любезно и дори с видим интерес, че бе похвалил Петровото apercu* за нечовечността, та това, карамба, е върховна награда, по-голяма, отколкото ако го бе посветил в рицарско звание.
	[* Кратко изложение (фр.). — Б.р.]
	На херцога, както самият той се беше изразил, му се повдигаше от ограничеността и посредствеността на хорските постъпки и думи. Така че не е изключено сега да чакаше Петър да направи нещо, което би накарало него, херцога, да подвие колене в няма възхита и да свали баретата си, обшита с перли; ах, колко ли щеше да се разочарова, ако сега Петър се проявеше като нищо и никакво покорно и наплашено червейче, като стърчиопашка, като господин Никой от Никъде! Единственият човек, осмелил се да се противопостави на мое височество лице в лице гордо и с усмивка, щеше да си каже той с горчивина, единственият човек, който се осмели — ах, какво облекчение — да изрече името Гамбарини без задължителното проклятие и без да плюе, говорил с мен не така, както очаквах, с убийствена увереност, и изведнъж избягал като подплашено куче и дори откраднал имуществото на своя нещастен приятел, за чийто защитник се представяше, жребеца му, превъзходната му пушка Брокардо и парите му. Тъй като бе съвсем ясно, че ако Петър решеше да избяга от Страмба, щеше да е принуден да вземе със себе си всички тези неща — нали не би ги оставил в странноприемницата, та да попаднат в ръцете на подлия гостилничар, не би ги подарил и на Финета, понеже тя е честна жена и му се отдаде от любов, не би имало смисъл и да ги изпрати на херцога, а нищо друго не би могъл да направи с тях.
	Докато Петър се терзаеше от съзнанието за безизходното си положение, на piazza Monumentale, въпреки че слънцето все още не бе изгряло, стана много шумно, прекалено дори и за италианските нрави. Беше петък, а в този ден на главния площад на Страмба, по-точно в южната му част, на почетно разстояние от херцогския дворец, имаше рибен пазар. Рибарите от крайморските селища Пиня и Финале, мъже с обгорели от слънцето лица и с орлов поглед, свикнали да гледат чак до хребета на земното кълбо, в петък ставаха още в полунощ, за да могат върху гърбовете на магаретата и катърите си навреме да докарат в Страмба своите pesce di mare, морски гадинки; това бяха плоски soglioly, калкани с двете очи отдясно на главата, омари, туняци, pedocchi, тоест морски въшки, от които се прави чудесна супа, а също и черни миди, стриди, костенурки и какви ли не още нещастни люспести, бодливи и целите в брадавици гадории, гъмжащи и умиращи в каците, окачени на магарешките вратове на къси дървени хомоти. Рибарите осветяваха пътя пред себе си с фенери на прътове, които опираха на раменете си, а пътьом ругаеха своите добичета и ги подканяха да побързат с мощни гласове, тренирани в надвикването на тътена на вълните и грохота на морските бури; а докато се събираха на тържището, бясно се караха помежду си за по-изгодните места. Диви, с мръсни, подобни на чорапи шапки върху къдравите глави, те се пазаряха с местните купувачи, които не им отстъпваха и ръкомахаха като луди, изпадайки в екстаз от недостижимото отлично качество на стоката си, която хвалеха с пламенни слова. Това се повтаряше веднъж седмично от години, дори от незапомнени времена и беше естествено и необходимо; но този път се случи нещо изключително, скандално и нечувано — на площада още не се бяха събрали всички дребни търговци и на пътеката по източния склон на планината Маса, върху която, както вече казахме, е разположена Страмба, все още мъждукаха фенерите на закъснелите, когато, не щеш ли, на площада тичешком навлезе отряд на градската стража в бледосини униформи и без предисловие и каквито и да било церемонии, но затова пък с груби и гръмогласни заповеди и проклятия и с помощта на мечове от камшици започна да разгонва рибарите; този ден нямало да има пазар, площадът трябвало да остане празен, та да се махали оттам със смрадливите си риби.
	Ала дребните търговци не се подчиниха току-така на тази крещяща несправедливост спрямо техните отколешни права и се започна една патърдия, по-точно патърдията непрекъснато се увеличаваше, защото колкото по-силно крещяха нападнатите, толкова повече вилнееха нападателите, а в тази глъчка се намесиха с протестите си и местните жители, които подаваха от прозорците лица, все още подпухнали от прекъснатия сън.
	Когато красивата Финета донесе на Петър в леглото богата закуска, която пак била приготвила собственоръчно, макар че нямало опасност да бъде отровена от гадния й съпруг, понеже той все още спял след снощното пиене, тя сподели с него правдоподобната, тоест всеобщо предполагаемата причина за голямата патърдия. Страмбийската giustizia работела бързо — из града се говорело, че същата нощ младият граф бил осъден от Съда на дванайсетте и трябвало да бъде екзекутиран на площада още преди пладне; затова рибарите били прогонени. Фактът, че екзекуцията щяла да се извърши насред града, а не на хълма зад градските порти, очевидно показвал, че младият граф нямало да бъде нито обесен, нито пък костите му строшени на колелото, а че му бил подготвен по-интересен и по-атрактивен за публиката край; може би щели да му съдерат кожата или да го разчекнат; във всеки случай щяло да бъде голямо зрелище. Някои ги обичали тези неща, но тя, Финета, не можела да ги понася, защото било нетърпимо да се слуша как осъдените реват от болка — човек тъкмо си мислел, че всичко вече е свършило, понеже не е възможно дълго да се реве така, но всъщност то тепърва започвало; а когато най-сетне екзекутираният млъквал и издъхвал, ревът му още няколко дни звучал в ушите на хората. Ще видим днес какви приготовления за екзекуцията ще бъдат направени. Ако домъкнат на площада Андреевия кръст, ще бъде разчекване, докарат ли дъбовата пейка с ремъците, ще бъде съдиране на кожата, но е възможно херцогът да измисли нещо много по-добро.
	Финета, която седеше на края на Петровото легло, говореше спокойно с прелестната си уста, все едно се чудеше какво ще има за обяд, дали soglioly с пикантен сос или треска alia milanese, или нещо съвсем различно. Петър лежеше пребледнял, с ръце под тила, и гледаше към сивия правоъгълник на прозореца.
	— Е, защо не ядеш? — попита Финета.
	— Как да имам appetito за твоята закуска, след като на моя приятел ще му съдират кожата? — каза Петър.
	— Хубав приятел, няма що! Пълен глупак! — рече Финета. — Интересно, как така снощи имаше appetito за моето тяло, макар че твоят приятел вече беше и с двата крака в торбата? Пък и appetito ти беше, олеле, майчице, такова нещо не съм преживявала.
	И с три пръста, събрани като щипка, си играеше с косите на Петър, от гъсти по-гъсти.
	— Причината за това — каза сериозно Петър, без да обръща внимание на нейната ласкава проява на нежност — е, че снощи все още не знаех какво ще става и какво ще правя аз. Ала сега вече знам и от това ме обзема ужас.
	Гордата, равнодушна и надменна Финета видимо пребледня.
	— За бога, само да не си намислил да се правиш на герой и да извършиш някоя глупост! Онова момче, онзи тъп damerino* не го заслужава! Няма да му спасиш живота, ако щеш и да се разкъсаш на парчета, защо трябва да се разкъсваш, кажи ми, защо? Не понасям, когато под прозорците ми реват мъже, които изобщо не ме интересуват, но ако ти си този, дето ще реве, докато го разкъсват на парчета, ще полудея! Защото не смятай, че херцогът ще ти прости, ако предприемеш нещо в защита на онзи глупак! Какво си намислил да правиш, луда главо? Искаш да вземеш копие за турнир и да тръгнеш с него срещу вратите на двореца? Да не мислиш, че вратите му са като моя скут, а копието като твоя омайник, с който едва не ме омая до смърт? Ами после? Ще избиеш цялата стража, ще разбиеш катинарите и ще измъкнеш оня търтей от тъмницата? Ами после? Какво ще правиш после? Как ще излезеш от града? Знаеш ли, че е достатъчно едно-единствено протръбяване от стражевата кула и всички градски порти ще бъдат затворени? А дори и да не бъдат: нима, когато преминавате с оня глупчо през някоя от портите, мислиш да предадеш на стражата онези две картички, които ви дадоха, като пристигнахте? А без тези картички няма да ви пуснат и цялата градска guardia ще бъде по петите ви! Ах, Madonna mia, защо ли аз, нещастницата, те срещнах, защо ли вие, проклети lazzaroni**, се настанихте точно у нас, защо ли се влюбих в теб, защо ли дойдох при теб през нощта! Обещай ми, скъпи мой, че няма да сториш нищо, което би могло да ти струва главата.
	[* Конте (ит.). — Б.р.]
	[** Безделници, мошеници (ит.). — Б.р.]
	— Заклевам се, че докато трае екзекуцията, няма да напусна тази стая — каза Петър.
	Финета просия.
	— Това са вече умни приказки — рече тя и целуна Петър по устата. — Заклеваш ли се в името на всичко, което е свято за теб?
	— За мен няма нищо свято — каза Петър. — Заклевам се в честта си.
	Ала на Финета това не й бе достатъчно.
	— Родителите ти живи ли са още? — попита тя. Петър й каза истината, че не са.
	— Тогава се закълни в паметта им.
	Петър се закле.
	— Но сега, моля те — добави той нетърпеливо, — върви си и ме остави самичък.
	Когато Финета си тръгна, продължавайки да се оплаква от егоизма на мъжете, тези грешни, похотливи и ненаситни котараци, които злоупотребявали с доверието на човека, а после, мръсници такива, го прогонвали, Петър стана, грижливо се изми и облече, а после не по-малко грижливо се залови да чисти превъзходната пушка Брокардо; като я изчисти, я зареди не със сачми, а с един куршум от онези, които граф Гамбарини пазеше в кутията с муниции за лов на по-едър дивеч. Замисълът на Петър, към който го бе подтикнала Финета със сполучливото си описание на нечовешкия рев на екзекутираните, беше прост и имаше това преимущество, че удовлетворяваше както разума, така и съвестта му, а беше и толкова смел, че Петър с право, както се бе изразил, го обземаше ужас, ала същевременно будеше надеждата, че ще се хареса на херцога и ще го накара (нека използуваме израза на Петър) да си седне на задника: ако не спаси Джовани, поне няма да го остави да страда и преди да го докосне палачът, той ще изстреля куршума от превъзходната пушка Брокардо право в сърцето му.
	Това бе смело и велико решение, достойно за истински мъж, ала му бе съдено да се изпари яко дим, понеже впоследствие се оказа, че смъртта, подготвяна за Джовани от добрия чичо Танкред, не е разчекване, нито съдиране на кожата, а нещо много по-добро, както бе казала Финета, такова, че планираната от Петър намеса стана напразна и излишна.
	Въпросът какви приготовления ще бъдат направени за предстоящата екзекуция явно вълнуваше не само Финета и Петър, тъй като, когато вратите на херцогския дворец се отвориха бавно и с тъжно скърцане и от тях излезе тежка платформа на колела, натоварена с тесни и високи решетки, заострени на върха, площадът бързо започна да се изпълва с тълпи от хора, които прииждаха от всички улици; сред тях имаше мъже, които в бързината си закопчаваха дюкяните, и жени, които тичаха боси и гологлави, с наметнати забрадки и вълнени шалове направо върху ризите.
	Платформата премина покрай статуята на император Веспасиан и спря насред площада. Слугите, които я съпровождаха, започнаха трескаво, сякаш нямаха търпение да изпълнят задачата си, да разтоварват тежкия товар, за да сглобят пред очите на облещената тълпа, която постепенно осъзнаваше ужасяващата гледка, една голяма отворена клетка.
	Жителите на Страмба много добре познаваха тази клетка, защото веднъж годишно, винаги на шести септември, рождения ден на херцога, градините на двореца бяха отворени за широката публика и тази клетка бе център на внимание на малките и големите посетители, нейната притегателна сила бе далеч по-голяма от тази на художествения център на парка — статуята на двама Титани, единият от които замахваше с тояга срещу другия, а той пък се опитваше да строши главата на първия с голям камък — херцогът със свойствената си мизантропия наричаше този шедьовър „Скулптурна композиция на човешките взаимоотношения“ или за по-кратко „Човешките взаимоотношения“, — а също и от забавната играчка, предназначена за развлечение на по-простите хорица — огромна леха, засадена с цветя във вид на часовников циферблат, със стрелки, задвижвани от машинка, скрита в земята; та тази клетка, чиито вертикални размери надхвърляха възможната височина на лъвски скок, беше временна лятна обител на страшния Брут, гигантски хищник от берберски род, подарен на херцога преди петнадесет години от дожа на Венеция, кръвожаден, озверял от самота лъв, за който се говореше, че ежедневната му дажба била месо колкото половин кон. А необичайното обстоятелство, че клетката, която през зимните месеци биваше прибирана разглобена в оранжерията, сега бе пренесена в самия център на piazza Monumentale, даваше еднозначен отговор на въпроса, който тревожеше цяла Страмба; Джовани Гамбарини щеше да бъде изяден жив от лъва, раздран от страшните му нокти и разкъсан от чудовищните му зъби, както едно време са постъпвали с първите християни.
	Да, както едно време са постъпвали с първите християни; тази мисъл развълнува Страмба повече от всички очаквания и всички представи. Така както хиляда и петстотин години хората са били екзекутирани по всевъзможни начини, включително счуквани в хаван, но никога — разпъвани на кръст, така и с оглед прословутото избиване на първите християни от времето на римските императори никой не е бил хвърлян на диви зверове; а херцог Танкред или по-право сатанинският capitano di giustizia (защото, както често се случва, жителите на Страмба вярваха, че херцогът е добър по душа, но е изцяло под влиянието на своя началник на полицията) се е осмелил да прибегне до това средство, о, това вече бе прекалено и надхвърляше всички граници, то бе предизвикателство към самите небеса. И Страмба, градът на мирните майстори на ръкавици, бе заглушена от мелодия, съставена от монотонни, ала развълнувани възклици, изказани шепнешком: — Чу ли? Не може да бъде! Какво?! Брут ли? — Нима горе всички са се побъркали? — Младият Гамбарини, да бъде проклето името му, ще бъде изяден от лъва? — Нали ти казвам, че клетката вече е там! — и така нататък, и така нататък, като всичко се сливаше в тътен, сякаш планината Маса се готвеше да изригне като вулкан; имаше още доста време до началото на екзекуцията, та нали клетката на лъва все още не бе сглобена, а вече се лееше кръв и пукаха кости, тъй като тесните улички, водещи към piazza Monumentale, бяха препълнени от рибари, изгонени от тържището, и от техните каци и магарета, а някои от тези каци не издържаха напора на любопитните, напиращи към центъра на града, и рибарите, изкарани извън себе си, се захванаха жестоко и безогледно да бранят морските си съкровища с тояги и с юмруци; сбиването и бутаницата, съпроводени от крясъците на хората и рева на магаретата, бяха толкова ожесточени, че неколцина граждани бяха стъпкани в калта и помията, покриващи улиците, сред тях бе и една деветдесет годишна старица, набожната Цезарина Минутоло, която намери смъртта си между стъпканите октоподи, морски въшки, стриди, морски таралежи и звезди.
	А който все още не вярваше, че нечуваното ще стане действителност, повярва, когато към десет часа сутринта отново се отвориха вратите на двореца и от тях, теглена от чифт изпотени и толкова изплашени скопени жребци, че двама коняри трябваше да ги теглят за оглавниците, се показа втора клетка, много по-малка, с три железни колелца, две отпред и едно отзад, върху които се движеше бавно и тромаво; в тази клетка лежеше самият жълтогрив Брут, който пренебрежително си лижеше лапите; това бе клетката му за пътуване, в която навремето бе докаран от Венеция. Тълпата замлъкна, само някъде отзад женско гласче изписука една състрадателна дума, несъмнено отправена към онзи, който трябваше да стане жертва на Брут: „Poveretto*…“, ала Брут вдигна грамадната си гривеста глава и заглуши това гласче с мощния си рев.
	[* Бедничкият (ит.). — Б.р.]
	В този или приблизително в този миг Финета, загрижена за душевното състояние на своя любовник, надзърна в стая номер пет и за свое задоволство видя, че Петър лежи облечен на неоправеното легло, с пожълтяло лице и вцепенен от апатично отчаяние; казваме, че е видяла това за свое задоволство, понеже тя се страхуваше, че ще го завари в пристъп на активна нервност, която води до безразсъдства. Тя седна до него и нежно го погали по косите.
	— Махай се — каза Петър.
	Тя не се обиди.
	— Отивам си, carissimo* — рече Финета, — знам, че в такива минути най-добре е да бъдеш сам. И не се измъчвай, в края на краищата стана по-добре, отколкото очаквах. Гамбарини дори няма да има време да реве, защото Брут ще го халоса с лапата си и всичко ще свърши. По-добре е да те умъртви лъв, отколкото да те измъчва палачът. На всички в Страмба им настръхнаха косите от това, но аз казвам, че е глупост — ако аз трябваше да избирам между лъва и съдирането на кожата, без колебание щях да избера лъва. Повярвай ми и не се измъчвай.
	[* Миличък (ит.). — Б.р.]
	— Измъчвам се именно защото вярвам, че е така — каза Петър. — И ме е срам тъкмо защото това ме измъчва. Ах, Финета, херцогът е прав, като казва, че човекът е безсрамен подлец и гнусно чудовище. Исках да извърша героизъм, за да му спестя мъките. Но сега разбирам, че не съм искал да му спестя мъките, а само да извърша героизъм. Точно заради това се измъчвам, но чувствувам и облекчение, че няма нужда да извършвам героизъм, защото се страхувам.
	— Какъв героизъм си искал да извършиш, луда главо? — попита Финета, отново обезпокоена. — Нима не ми се закле в честта си и в паметта на родителите си, че няма да напуснеш тази стая?
	— Не говори повече за това — каза Петър. — От замислите ми не излезе нищо, край на всичко. Когато бях по-млад, бях прекалено горд и един път не исках да призная, че кралиците нямат нозе. Смятах, че ратувам за истината, а съм го правил от самолюбие. Вчера пребих и оскърбих мъжа ти, ала нямах право да го направя, защото това, че ни издаде, поне беше постъпка, чиято причина и цел не бяха да се издигне в собствените си очи и да се хареса на самия себе си.
	Финета не го разбираше и мислеше, че той бълнува, сложи ръката си на челото му и то наистина й се стори горещо. А когато след това Петър се обърна настрана, за да заплаче, тя отново го погали и излезе на пръсти, щадейки скръбта му.
	По пътя към piazza Monumentale Брут бе придружен от мъж с дълги крака, който приличаше на турчин, въпреки че се казваше или искаше да го наричат Мартелино, мургав, с мустаци, с блестящи очи и зъби: това бе човекът, който се грижеше за Брут и който имаше титлата domatore, укротител, макар че Брут бе всичко друго, но не и укротен хищник и не владееше никакви номера, като например да скача през горящи обръчи и тям подобни неща, които умеят цивилизованите лъвове. Мартелино носеше дълъг бич, който размахваше от време на време във въздуха и подвикваше наляво и надясно с просташкия си гърлен глас:
	— Чупка! Варда! Сторете път!
	Това бе излишно, тъй като хората се отдръпваха и без плющенето на бича и без „чупката“ и „вардата“ на укротителя — бутаха се назад, вдъхвайки с ужас острата лъвска миризма. Мартелино обиколи голямата, току-що сглобена клетка и на няколко пъти я ритна силно с подметката си, за да се увери дали е достатъчно солидна; междувременно единият от конярите разпрегна конете, а после настъпиха напрегнати минути на превеждането на Брут от едната клетка в другата: оказа се, че това никак не е лесно, понеже, когато укротителят отвори малката странична вратичка в голямата клетка и с помощта на двамата коняри пъхна в нея предната част на клетката за пътуване, отворена в последния момент, за да може Брут да излезе, лъвът остана да си лежи, без да обръща внимание на промяната, като продължаваше да си лиже лапите, а накрая морно положи косматата си брада върху тях, вече олизани, и затвори жълтите си котешки очи, сякаш искаше да подремне. Тълпата млъкна, а когато domatore започна да ръчка лъва с дръжката на бича по задника, от всички страни се чу смях, който премина обаче във всеобщ вик на уплаха, когато Брут, неподвижен до последния момент, рязко, притиснат към земята от бича, тръгна към малката клетка, както змия излиза от кожата си, а после със страшен скок се хвърли нагоре. Това създаваше впечатление, сякаш лъвът имаше крила или бе изхвърлен от пружини, така че за него би било играчка да прелети през металните шипове на върха на клетката; ала той нямаше крила, нито бе изхвърлен от пружини, а от собствените си лапи, пък и клетката бе твърде висока. След като падна на земята, Брут, все едно засрамен, се прегърби и се заразхожда напред-назад из клетката, инстинктивно наподобявайки походката и движенията на животно, което се прокрадва из гъсталака. Domatore издърпа назад малката клетка, затвори вратичката на голямата, а тълпата, винаги и навсякъде чувствителна към евтините външни ефекти, го възнагради с ръкопляскания и викове „браво!“.
	Това бе втората фаза от приготовленията за екзекуцията; третата, заключителната фаза се състоеше в това, че палачът заедно с двама помощници, и тримата вече облечени както подобава за изпълнение на задълженията си, с островърхи качулки на главите, които закриваха лицата им — качулката на палача бе червена, а на помощниците черни, — построиха от предварително нарязани греди и дъски в непосредствена близост до клетката обширен ешафод, който бяха сглобявали и разглобявали милион пъти и където можеха да се съберат десет, дори двайсет души; покриха го с шест парчета черно, също предварително нарязано сукно. После опряха на клетката широка стълба, застанаха по средата на ешафода разкрачени, със скръстени на гърдите ръце, с гръб към клетката и с лице към двореца и зачакаха началото на кървавото представление.
	Точно в единадесет часа от кулата на катедралата „Свети Павел“ камбаните забиха на умряло, а няколко минути по-късно от уличката, наречена Слънчева, via del Sole, и водеща към манастира, се чу тихо, тъжно пеене на мъжки хор, което бавно се приближаваше; това бяха картезианските братя, дошли да изпратят осъдения в последния му път. Тълпата ги посрещна със задоволство, тъй като с присъствието си показваха, че не намират нищо богохулническо в начина, по който младият Гамбарини трябваше да напусне този свят, и че гледат на тази екзекуция наистина е дълбока скръб, ала без сянка на протест или негодувание; затова когато се появиха на площада в снежнобели, дългополи плащове с качулки върху власениците си, сериозни, опечалени и погълнати от горещите си молитви, с които несъмнено призоваваха всевишния да приеме милостиво грешника, който не след дълго щеше да застане пред неговия престол, отново се чуха ръкопляскания и „браво“.
	За това събитие, тоест за присъствието на монасите на екзекуцията, майстор Гербино, ползуващ се с голям авторитет в Страмба заради мъдростта си, имаше доста скептични и неласкави забележки. Той, красив старец, с вълниста брада — а ла Леонардо да Винчи, собственик на аптека под колоните в съседство с катедралата, тайнствено магазинче, ухаещо на лайкучка и лимон, на теменужка и шафран, на магданоз и мента, а също, то се знае, и на розмарин, най-любимото и могъщо растение, на което се приписваха седемдесет и две virtú, тоест способности да лекува и да излекува седемдесет и две най-различни болести; известно бе, че благодарение на учения майстор Гербино и неговите лекове и мехлеми през последните трийсет и пет години в Страмба не бе имало нито един случай на чума.
	— А вие какво друго си представяхте, глупаци такива? — обърна се той към своите съграждани. — Нима не знаете, че Интрансидженте (така в Страмба наричаха абата на картезианците) и capitano di giustizia са от един дол дренки? Не знаете ли, че capitano di giustizia влага в манастира, а той си е направил сметката, тлъста част от глобите, които граби от нас, а абатът като отплата за това подаяние изпраща в Рим, в ръцете на негово светейшество, положителни доклади за полицейската дейност на capitano di giustizia, тъй че той има благословията на папата, чийто лен е Страмба?
	Овациите, с които жителите на Страмба посрещнаха набожните картезианци, бяха прекъснати от многогласен кикот, тъй като лъвът Брут, обезпокоен от врявата, ненадейно изрева, а това накара единия от помощниците на палача, които, както вече казахме, стояха с гръб към клетката, да подскочи от ужас.
	След това от двореца, който по-рано беше принадлежал на рода Гамбарини, излезе личната охрана на capitano di giustizia, която се различаваше от градската стража по цвета на униформата си (тяхната бе жълта, с извезани на гърдите везни, докато градската стража бе облечена със светлосиви униформи), и застана на стълбището в двоен шпалир, по четирима мъже на всяко стъпало, двама отдясно, двама отляво, всички с алебарди в ръцете и с позлатени шлемове на главите. Страмбийците искрено и дълбоко ненавиждаха хората от тази охрана, без които capitano di giustizia от години не бе направил нито една крачка по улиците — тук трябва да споменем, че ги наричаха гълъбари, защото capitano di giustizia от страх да не го отровят ядеше само гълъби, които неговите хора ловяха и му ги донасяха живи, а той собственоръчно ги убиваше и си ги сготвяше, — и така, вече казахме, че ги ненавиждаха дълбоко и искрено, но не се осмеляваха да проявяват тази ненавист другояче, освен с мълчание; за сметка на това пък когато се отвориха вратите на херцогския дворец и оттам измаршируваха с енергична крачка хората от градската стража, както знаем, със светлосини униформи, и се устремиха към площада в колона по двама, за да освободят квадрат около ешафода, чу се нещо като одобрително мърморене в знак на симпатия; страмбийците не посмяха да изръкопляскат, защото capitano di giustizia беше много чувствителен към подобни прояви на собствено мнение и свирепо реагираше на тях. (Тук между другото трябва да добавим, че благосклонността на страмбийците към светлосините беше съвсем неразумна и погрешна, понеже, ако жълтите не струваха и пукната пара, светлосините и пет пари не чинеха; и двете стражи, личната и градската, бяха подчинени на capitano di giustizia.)
	После дълго, може би час, ако не и повече, не се случи нищо; тази мъчителна пауза беше прекъсната само от три незначителни инцидента, които предизвикаха одобрителния смях на публиката. Първия път, когато в празния квадрат, охраняван от светлосините войници с алебарди, не щеш ли, влезе малко рунтаво кученце и се нахвърли със злобен лай срещу Брут, а един от войниците след кратко двоумене излезе от строя и се опита да прогони кутрето с неудобното си оръжие; втория път, когато Брут прекъсна разходката си и полуотвори бърните си, така че всички зачакаха неговия рев, но вместо да изреве, той започна мъчително и пресипнало да кашля; третия път, когато откъм via del Sole ненадейно изтича огромно, тлъсто, грухтящо и квичащо от страх прасе, подгонено от един касапин с тояга в ръка. Монасите, дисциплинирано застанали на мраморните стъпала пред катедралата „Свети Павел“, за десети път запяха своя псалм за покаяние, започващ и завършващ с думата miserere; звънарят, биещ камбаната на умряло, бе принуден да спре и да си почине, защото от голямото усилие сърцето му взе да прескача, ала осъдения все още го нямаше.
	Тълпата стана неспокойна, тъй като се разнесе известието, че горе става нещо, по-точно, че херцогинята била извикала съпруга си в своите покои в лявото крило, в appartamento della Duchessa и в момента в прекрасната приемна на този appartamento, окичена с килими, изтъкани по идеи на художника Рафаело Санти, изяснявали личните си идейни несъгласия или по-точно, ако може да се каже така, карали се. Надали някой ще разбере как подобни клюки могат да бъдат изнесени от толкова здрави и дебели стени, каквито са стените на херцогския дворец, но в Страмба всички знаеха, че предишния ден херцогинята, оправдавайки се с главоболие, още в десет часа напуснала вечерния благотворителен бал, устроен от capitano di giustizia в неговия дом за нотабилите на града в полза на страдащите страмбийски сираци; със своето напускане тя преждевременно прекъснала бала, тъй като след оттеглянето й по английски не било възможно балът да продължи и по този начин неволно позволила присъдата срещу Джовани да бъде произнесена толкова бързо; херцогинята взела голяма доза приспивателно, заспала и се събудила чак в късните следобедни часове, а когато разбрала какво се готви, тоест че доведеният й племенник пристигнал в Страмба, за да посети добрия си чичо, а под предлог, че се бил опитвал да го отрови — както сторил баща му, — сега трябвало да бъде разкъсан от лъва, вдигнала скандален скандал на съпруга си и се нахвърлила срещу него с викове, че това не е благородно и възпитано от негова страна, а той бил отговорил, че е напълно съгласен с нея, но вече нищо не можело да се направи, присъдата била произнесена съвсем законно, по желание и инициатива на господин capitano di giustizia, тогава тя му казала защо той, пияницата неден, бил арестувал Джовани Гамбарини, ами не бил заповядал тихо и незабелязано да го изведат от града, след като името му било прокълнато в Страмба, а херцогът обяснил, че ако бил направил това, щял да си има големи неприятности с capitano di giustizia, в отговор, на което тя го попитала кога най-сетне той, малодушният, ще се избави от този отвратителен capitano di giustizia, а той й бил отвърнал, че е много трудно и че не може да й обясни всичко, защото нямало да го проумее с женския си ум; та така се били скарали и все още се карали. Може би разпрата между херцога и херцогинята, ако наистина се е стигнало до нея, е протекла другояче и аргументите на двамата каращи се са били по-изискани и по-дълбоки, отколкото ги представяше хорската мълва. Съвсем сигурно е обаче, че се е стигнало до караница и че същността й е била сходна с онова, което се предаваше от уста на уста, и че именно това е била причината за досадното забавяне на екзекуцията — нечувано събитие в Страмба, град със строг ред и порядки. Господата си се карат, а ние заради тях ще изпуснем сиестата преди вечернята, мислеха си монасите, зъзнещи в тънките си власеници. Господата си се карат, ругаеше domatore, а моят Брут ще настине от този студен вятър, ще хвърли топа и аз ще остана без работа. Господата си се карат, а ние тук ще пуснем корени от стоене, мислеха си палачът и неговите помощници. Господата си се карат, а ние ще изпуснем следобедния пазар, роптаеха рибарите, побеснели край пълните си каци. Господата си се карат, усмихваше се аптекарят Гербино — тази умна глава, — и толкова по-добре, толкова по-добре, херцогинята се е противопоставила не на херцога, а на capitano, защото херцогът е марионетка в ръцете на capitano; ще видим кой кого.
	Четвърт час след пладне, ако не и няколко минути по-късно, на стълбището на своя дом се появи самият capitano di giustizia, за когото си мислеха толкова много хора, и с бързи крачки се отправи към херцогския дворец, охраняван отдясно и отляво, отпред и отзад от своите жълти войници с алебарди. Спомняме си, че красивата Финета бе нарекла този толкова одумван и страстно ненавиждан мъж „гърбав дявол“ и това определение бе съвсем точно и вярно, въпреки че всъщност той не беше гърбав, гърбът му бе напълно равен, а стойката му изправена; при все това малката му паякообразна фигура с прекалено дългите в сравнение с късия труп крака и с широките водоравни рамене предизвикваше жалост със своята уродливост и осакатеност; малкото му мише личице с шарещи черни очички беше толкова свирепо, толкова неправдоподобно злобно, толкова среднощно призрачно, че на един безучастен и с нищо незаплашен наблюдател би могло да се стори дори смешно, понеже наистина не се случва често злобата да е изписана с такъв наивитет върху едно човешко лице. Беше много странно как това джудже, как този скорпион с човешко лице е могъл да влезе толкова дълбоко под кожата на владетеля, колкото бе успял той, чужденецът — всъщност той не бе родом от Страмба, а от далечна Генуа, откъдето херцогът го бе повикал след конфликта си с Гамбарини, тъй като не искаше да повери длъжността началник на полицията на местен човек, който има роднини и приятели в града.
	— Сега ще става, каквото ще става — рече аптекарят Гербино. Всъщност му беше ясно, че capitano се отправя към херцогския дворец, за да въдвори там ред, тъй като обикновено по време на екзекуциите, изпълнявани на piazza Monumentale, той идваше на площада направо от своя дом. И действително аптекарят беше прав, а бързината, с която capitano успя да въдвори споменатия ред, беше поредното доказателство за неизмеримия му авторитет и влияние.
	Най-вероятно той дори не се бе намесил в спора между херцога и херцогинята — спокойно ги остави да се карат колкото им глас държи, щракна с пръсти на взвода за екзекуции, заповяда да доведат осъдения, състави ескорт и работата се задвижи, сякаш прехвърляш зърната на броеница, шупито престо, алоу, алоу, без много церемонии; припреният звънар дори не успя навреме да забие отново камбаната на умряло, уморените и премръзнали монаси не успяха да изпеят a tempo своето miserere, а от двореца вече излезе предрешен в черно човек, който носеше високо над главата си черен гладък кръст, след него четиримата членове на съда с кадифени мантии — всички бяха от най-видните и най-богати семейства в Страмба; към тях, самоуверено усмихвайки се, се присъедини на паяковите си крачета capitano di giustizia, а накрая и самият Джовани, гологлав, посинял от студ и ужас, воден от двама стражари, които размахваха във въздуха камшици със седем краища; всъщност беше прието осъденият да бъде бит по пътя към ешафода, ала този път обичаят се изпълняваше само символично, може би защото при избрания начин на екзекутиране бе желателно нещастникът да стигне до лобното си място здрав и читав; зад Джовани и стражарите вървяха четирима барабанчици с барабани, покрити с черен креп, които висяха на хълбоците им, и с палки, омотани с черна панделка. Тази къса, скръбна процесия бе охранявана от взвода за екзекуции в състав от шест човека, всичките в черно, а него пък го пазеха с телата си жълтите гълъбари, които пък бяха вардени от подравнените редици на светлосините.
	Появата на Джовани, когото болшинството от насъбралите се на площада виждаха за първи път (най-малкото от времето на неговото заминаване от Страмба преди осем години), предизвика удивление и вълнение. Нима този русокос юноша, това красиво детенце е неприятелят на херцога, чието име задължително проклинахме и плюехме, преди да го изречем? А кого ще проклинаме, кого ще оплюваме, когато Брут го изяде за обяд? Боже мой, та този конспиратор едвам си влачи краката, ще издъхне още преди да стигне до клетката, така че ще му трябва не лъв, а гарван! Та той е още дете, олицетворение на невинността, същинско агънце! Нека сега някой се опита да твърди, че херцогът е добър човек и че за всичко е виновен capitano! И двамата са луди и дяволи, а ако над нас стои поне една-едничка благородна душа, то това е херцогинята, ала тя не може да стори нищо, освен да не позволи на херцога да гледа през прозореца как върви проклетото му дело!
	И действително, фасадните прозорци на двореца останаха затворени и неподвижни; тук трябва да напомним, че за да се раздвижат и да погледне някой през тях, беше необходимо да се отворят, понеже бяха остъклени с пропускащи светлината, ала непрозрачни кръгчета и квадратчета, обковани с олово, а точно това, както казахме, не се случи.
	Побутван от стражарите, Джовани се заизкачва по стълбата към черния ешафод, на който вече бяха заели местата си съдиите и capitano di giustizia, а сините му очи, луди от страх, не се откъсваха от прозорците на странноприемницата „При пауновата опашка“, по-точно от прозорците на стая номер пет на горния етаж, ала и тези прозорци бяха затворени и неподвижни като прозорците на херцогския дворец. Палачът и помощниците му живнаха, вече не стояха разкрачени като статуи, а се подготвяха за работа; те взеха в мускулестите си ръце навитите на руло въжета, които дотогава висяха на раменете им.
	В този момент тълпата се обади за втори път през този ден, но не като първия път, преди идването на стражата и височайшите господа — не се отвори нито една уста, тъй като всички се бяха паникьосали, нито един мускул не трепна по ничие лице, всеки издаде от гърлото си най-много нещо като „ммм…“, някакво скрито мучене, мънкане, мърморене и все пак то прозвуча като масов ропот, недоволство, неодобрение. Но достатъчно бе capitano di giustizia да се огледа наоколо с пронизващия си поглед и настъпи гробна тишина. После той си сложи пенсне, разви някакъв документ, който извади навит на руло, и с рязък глас, със силен генуезки акцент, ненавиждан в Страмба, започна да чете краткото съдебно решение, по силата, на което, тъй нареченият Джовани Гамбарини, да бъде проклето името му, роден в Страмба преди шестнайсет години, след старателно разследване и проучвания и с божия помощ бил признат за виновен в опит за злонамерено убийство, което се готвел да извърши спрямо владетеля на Страмба, негово височество херцог Танкред д’Албула, да бъде благословено името му, като се готвел да го извърши подучен от баща си Одорико Гамбарини, да бъде проклето името му, който понастоящем се укривал на неизвестно място зад границите на херцогството.
	— Това е лъжа! — прекъсна го силен глас някъде отгоре. От учудване на capitano му падна печенето и той изумен вдигна очи, за да види кой е безумецът, осмелил се да изрече тези думи; същото направиха всички, които бяха на площада, така че на младия мъж, стоящ на вече отворения прозорец на стая номер пет в „При пауновата опашка“, му се стори, че piazza Monumentale порозовя от стотиците лица, вперили поглед в него.
	— Петре! Спаси ме, Петре! — изхлипа Джовани със сломен глас.
	— Да, това е лъжа — повтори Петър. — Младият граф Гамбарини, чието име не заслужава нито благословия, нито проклятие, тъй като досега не е имал възможност да извърши било велики, било низки дела, не е правил опит за злонамерено убийство на негова светлост херцог Танкред д’Албула, защото той се срещна с негова светлост Танкред д’Албула едва в момента на арестуването си, а баща му граф Одорико Гамбарини не го е подучвал за нищо, понеже вече не е между живите, дори напротив, преди смъртта си той предупреди настоятелно своя син да не ходи в Страмба. Това е истината и нека бъде проклет всеки, който се опита да отрече или да изопачи тази истина.
	— Хванете го! — изпищя capitano di giustizia. — Обкръжете къщата! Арестувайте го! Вържете го! Откарайте го! Оковете го във вериги! Нека му настръхнат косите на скрипеца, докато свърша тук! Палачо, изпълни си задълженията! Subito! Subito*!
	[* Веднага, незабавно (ит.). — Б.р.]
	И в пристъп не детинска ярост така затропа с паешките си крачета, че ешафодът се раздруса, а междувременно войниците от личната му охрана, които дотогава бяха строени в две безупречни редици, плъпваха като подплашени жълти мравки и с лудешки бяг си запробиваха път с алебардите през гъстата развълнувана и бушуваща тълпа към странноприемницата „При пауновата опашка“. Същевременно палачът метна въжето на врата на Джовани, който се гърчеше и викаше за помощ, и го повлече заедно с помощниците си към стълбичката, за да го издърпа нагоре и да го хвърли в клетката на произвола на диво ревящия Брут.
	А Петър Кукан от Кукан, който все още стоеше на отворения прозорец на стая номер пет и във вълнението си възприемаше остро дивата възбуда на хората, напираща към него като морски вълни, беше сигурен, че несъмнено се откроява като герой в очите на тълпата, застанал така в рамката на прозореца, със своето лице и фигура на войнствен ангел и със своята трогателно човешка усмивка, с която се осмели да хвърли ръкавица на най-безумния и най-хазартен миг от своя живот. Той със задоволство забеляза, че замрялата фасада на херцогския дворец отсреща оживя, след като се отвори вратата на балкона и на него, съпроводен от две дами, едната по-възрастна, а другата съвсем млада, излезе самият херцог, за да стане свидетел на постъпката, която възнамеряваше да извърши онзи юноша от Бохемия, с когото се бе запознал вчера и който веднага му бе харесал с непредвидеността и своеобразието на своите думи и дела. Преживявайки с всяка фибра, дори ако може така да се каже, с всяко косъмче от тялото си — пък каквото ще да става — историческото значение на този миг, чийто главен герой бе той, който допреди малко все още лежеше отпаднал на леглото, отчаян от безсилието си, Петър вдигна превъзходната пушка Брокардо, опря я на рамото си, насочи я към жабешките гърдички на мъжа, когото току-що бе обвинил в лъжа и за когото (благодарение на точното описание на Финета и на собствените му думи за настръхването на косите) бе сигурен, че е същият capitano di giustizia, пред когото трепери цяла Страмба, и натисна спусъка; а превъзходната пушка, кой знае, може би наистина омагьосана от бащата на Петър, и този път бе безпогрешна — намери точно целта си и capitano di giustizia се свлече с простреляно сърце, преди изобщо да разбере какво му се е случило и че вече е изиграл на този свят мизерната си роля.
	На piazza Monumentale настъпи минута мъртва тишина на всеобщо смайване, тъй като случилото се, ако използуваме думите на херцога, не само не можеше да се предвиди с убийствена увереност, но поне в първите мигове надвишаваше всякакви представи, всякакво възприятие; а когато тези първи мигове минаха и хората проумяха, че онова, което бяха сметнали за сън, изобщо не е сън, а действителност — реална и неопровержима, тоест че непознатият чужденец, според мълвата приятел и защитник на младия Гамбарини, просто е взел пушката и нехаейки за властта му, за страха, който всяваше, за гълъбарите му, за неговите менгемета и скрипци и за това, че се ползува с добро име във Ватикана, е застрелял capitano di giustizia като бясно псе, тишината премина в оглушителна глъчка: ако отначало казахме, че ропотът на страмбийците създаваше впечатлението, сякаш планината Маса, на която бе разположена Страмба, се готви да изригне като вулкан, то сега изглеждаше все едно наистина е изригнала. А докато Петър, героят, остави димящата превъзходна пушка Брокардо и с усмивка тръгна срещу жълтите войници и вече мъртвия capitano di giustizia с думите: „На ваше разположение съм, господа“, към площада, където, който имаше уста, крещеше, а който имаше крака, тропаше или си пробиваше път нанякъде, просто не можеше да остане на едно място, понеже, от една страна, не искаше, а от друга — беше бутан и блъскан отзад, отдясно и отляво; към тази врява от човешки гласове се присъедини металният звън на всички камбани в града, от гигантския Петроний, гордостта на катедралата „Свети Павел“, чак до най-малките звънчета и камбанки, е, които оповестяваха литургиите.
	Междувременно палачите, влачещи Джовани на смърт, вследствие на вродената и дадена им от бога тъпота, без която не биха могли успешно да упражняват противния си занаят, не прекъснаха работата си и изстрел не изстрел, тишина не тишина, глъчка не глъчка, механично продължаваха започнатото: издърпаха Джовани по стълбата, вързаха го с въжетата за раменете и го спуснаха в клетката, докато той се мяташе безпомощно; ала Брут, изплашен от нечувания досега от него шум и усещайки с изострения си животински инстинкт, че става нещо изключително, се интересуваше от всичко друго, само не и от жертвата, спусната при него, ревеше, скачаше срещу решетките и бягаше панически из клетката, заобикаляйки Джовани, който лежеше на земята в несвяст.
	И тогава мъдрият аптекар Гербино, като прецени колко благодатна е настъпилата суматоха и искайки да я увеличи още повече, донесе от екзотичното си магазинче сандъче с бенгалски огньове, петарди и фишеци, които изработваше покрай лекарско-аптекарската си дейност и ги продаваше по празниците, захвана се да ги пали и да запраща с мощни гърмежи над главите на пъкащата тълпа звезди, златен дъжд, единични ракети и цели каскади; в този следобеден час те не бяха толкова ефектни както нощем, ала все пак се виждаха и най-вече се чуваха; този импровизиран фойерверк на умния аптекар предизвика окончателно побъркване на лъвския разум.
	Обезумял от страх, простуден, треперещ от студ, подивял от човешката миризма, от която с право се боеше от малък и я понасяше само в умерени количества, а през последните часове тя го задушаваше с плътното си и гнусно изобилие, нещастният берберски лъв се реши на най-големия, но за жалост последен скок в окаяния си, прекаран в плен живот и скачайки толкова високо, колкото никога дотогава не бе скачал, а и конструкторите на клетката не бяха сметнали това за възможно, той се издигна над острите върхове на решетките, но вместо да ги прелети, се стовари върху тях с цялата тежест на огромното си жълтогриво тяло.
	Онова, което последва, бе кратък, ала ужасяващ кърваво-патетичен танц на котешките му крайници, съпроводен от рев, който заглуши бученето на тълпата така, както тътенът на водопада поглъща ромона на потока; и наистина, ако публиката, както казваше Финета, обича осъденият да реве по време на екзекуцията, този път, макар и да не се стигна до такава, се наслушаха на рев до оглушаване. Гривестият факир, измъчван от собственото си тяло, от собствената си царска тежест, лудешки размахваше стоманените пружини на крайниците си над стоманените шипове, превиваше се, гърчеше се, изопваше се, преобръщайки се ту на едната, ту на другата си страна и така отново и отново се набождаше. Това бе танц на смъртта, изигран върху танцуваща клетка, тъй като решетките се поклащаха и клатушкаха като тромава мечка, играеща под звуците на свирка и дайре. Това продължи само няколко секунди, ала тълпата, вкаменена от ужас, имаше чувството, че невероятната гледка трае часове, дори цяла вечност; но ето че дойде краят, Брут се откъсна от шиповете, оставяйки горе върху тях парчета от месото си и от окървавената си жълта кожа, падна обратно в клетката и преди да издъхне, издаде последен горестен рев в знак на протест срещу човешката глупост.
	В това време жълтите гвардейци влачеха Петър, макар че той не се съпротивляваше, от горния етаж към вестибюла, където на рецепцията Финета плетеше чорап, равнодушна, пренебрежителна и сърдита на своя любовник, който не се бе вслушал в настойчивите й молби и въпреки че изпълни своето обещание да не напуска стаята си, все пак успя, негодникът, да извърши най-безумното безумство, каквото човек може да си представи; тя бе толкова ядосана на неуместното му перчене, че докато гвардейците го влачеха грубо по стълбището и го налагаха, както бяха свикнали, с прикладите на алебардите си, тя нито за миг не вдигна очи от плетката и не го дари със съчувствен поглед.
	Влачеха го, налагаха го, но не го отмъкнаха далеч, тъй като тъкмо когато минаваха покрай побеснялата до безразличие красавица, резето на главния вход се строши и във вестибюла за един кратък миг нахлуха повече хора, отколкото сигурно бяха влизали там през последните десет години; всички крещяха, обхванати от тъмната страст, която разпалва тълпите и променя всеки индивид в безименна част от безформеното, бушуващо множество; и Петър бе подхванат от десетки ръце, качен на нечии рамене и изнесен под открито небе на площада в центъра на тълпата, която вилнееше там без всякакъв разум и буквално без всякакви граници, понеже, когато на изплашените наблюдатели от балкона на херцогския дворец вече им се струваше, че врявата е достигнала върха си, в момента, в който Петър бе изнесен от странноприемницата, тя стана още по-оглушителна и продължи да нараства до все по-мощно и по-мощно фортисимо.
	Положението бе съвсем и изцяло неясно, тъй като всеки се прегръщаше с всички и всеки се биеше с всички, а рибарите от страничните улици се втурнаха към подивялата навалица, за да уредят сметките си със светлосивите за това, че сутринта безогледно ги бяха изгонили от тържището, светлосините се биеха с жълтите, защото знаеха, че иначе няма да отърват кожата си в тази блъсканица, светлосините заедно с жълтите налагаха черните; рибарите удряха нерибарите; за да си пробият път, а рибари и нерибари тъпчеха черните и светлосините и докато се биеха, налагаха, удряха, тъпчеха, викаха „слава“ и „позор“, „да живее“ и „да пукне дано“, плачеха и се смееха, а едновременно с това пукаха ракети и биеха камбани.
	Мъжете, понесли Петър на раменете си, се насочиха по краткия, ала труден път към черния ешафод до клетката, където до умрелия лъв продължаваше да лежи Джовани в несвяст, и там го свалиха, може би, за да го виждат отвсякъде, може би, за да не го смачка тълпата, може би и без всякакви „за да“, просто го свалиха, така че той стоеше шашардисан, но читав над тялото на мъртвия capitano di giustizia и чакаше напрегнато какво ще стане по-нататък и по-точно какво ще направи и как ще се държи херцогът, който все още стоеше на балкона навъсен и неподвижен. Играта далеч не бе спечелена, понеже владетелят имаше зад гърба си целия градски военен гарнизон, за който щеше да е нищо работа, стига херцогът да си мръднеше пръста, да укроти и усмири врещящите страмбийци и да удави в кръв тяхното вълнение, а това щеше да е съдбоносно за Петър, тъй като, дори и да преживееше тази акция на войниците, щеше да бъде даден под съд за убийство.
	Но ако херцогът е чел внимателно Макиавели, разсъждаваше Петър, и ако е взел присърце съветите му, няма да извърши подобно нещо, а ще се примири със свършения факт, тоест със смъртта на своя capitano di giustizia, и ще се преструва, че не е и сънувал нещо по-добро от това capitano di giustizia да хвърли топа и да се пръждоса в небитието; защото според твърденията на учения флорентинец в ситуации, с които не може да се справи, мъдрият и прозорлив владетел ще прикрие природната си интелигентност и ще се преструва на оглупял. Само че в дивата врява, която продължаваше наоколо, беше трудно да си даваш вид както на умник, така и на глупак; затова Петър започна настойчиво да размахва ръце и да жестикулира, за да покаже, че иска думата и моли за тишина, а когато ревящата тълпа взе да замлъква, той се обърна с усмивка към херцога и вдигна към него ръце с дланите нагоре, показвайки с този прастар жест, че верните му поданици така страстно желаят той да се изкаже, както жадните в пустинята мечтаят за небесна влага, която да освежи изпръхналите им устни и да умие потта и прахта от тях.
	Последва масово освиркване и протестни възгласи, тъй като хората искаха да чуят не херцога, чиито слова бяха слушали безброй пъти, а героя на деня, пратен от небето, ала Петър не преставаше да призовава господаря да говори и накрая тълпата лека-полека започна да се успокоява.
	Оказа се, че херцогът е чел внимателно Макиавели. Отначало той зае онази горда и самоуверена поза, която авторът на „Discorsi“ изрично препоръчва на владетеля и в която на млади години го бе рисувал прочутият Анджело Брондзино, а именно подпрял се с лявата ръка на дебел законник, лежащ върху маса. Този път, естествено, херцогът не се опираше на законник, а на балконския парапет, а когато с енергично вдигане на дясната си ръка накара да замлъкнат и последните гласове, повдигна високо брадичка, прочисти гърлото си и в настъпилата тишина, смущавана само от камбанния звън, изрече следното:
	— Скъпи поданици, днес сутринта ни се струваше, че този ден ще бъде най-черният и най-тъжният ден в историята на нашия любим град и на нашата страна. Денят, когато насилието, произволът и безправието, които по божията воля бяхме принудени да понасяме и търпим, ще достигне позорната си кулминация. Затова когато проучихме хороскопа, съставен за нас от добре познатия ви астролог Лесандро Гади, и разбрахме, че днес, да, точно днес трябва да настъпи мигът на щастливия обрат, в който от нашия град и от нашата страна ще бъде снето проклятието, понасяно от Страмба вследствие божия гняв повече от шест години, ние не повярвахме и дори заподозряхме, че астрологът е допуснал глупава грешка, понеже подобно нещо не е възможно, ала сега виждаме, че нашият мил Лесандро Гади не е допуснал никаква грешка и ние най-сериозно му се извиняваме и си взимаме острите думи назад.
	Херцогът се обърна към салона, на чийто балкон бе застанал и където, както можеше да се предполага, по това време се намираше споменатият Лесандро Гади, и с любезно движение на ръката си благодари на щастливия астролог; а тълпата завика „evviva, evviva“ и плачеше от възторг.
	Без да се опита да прекъсне овациите, защото бяха справедливи, херцогът изчака неподвижно да затихнат от само себе си.
	— Да — продължи той, — повече от шест години ние бяхме в немилост, подбудена от срамното предателство на един от първите синове на Страмба, покойния граф Одорико Гамбарини, комуто сега казваме „лека му пръст“, понеже му прощаваме и сваляме проклятието, тегнещо над името му. Изпълнител на споменатото божие наказание бе самият папа, който като божи представител на земята и господар на лена Страмба назначи на служба capitano di guistizia, мъжа, който сега лежи мъртъв там, на ешафода, с изричната заповед по силата на пълномощията си да накара жителите на Страмба възможно най-болезнено да почувствуват какво означава бог да отвърне святото си лице от народа, а ние, не само господар на Страмба, но и верен слуга на негово светейшество, подкрепяхме capitano в неговите изстъпления, ала с мъка и болка в сърцето, затова ежедневно отправяхме към господ горещи молитви да ни спести по-нататъшното изпълнение на тази скръбна задача. Бяхме чути едва днес, когато в съответствие с разположението на звездите, правилно разтълкувано от нашия превъзходен Лесандро Гади, младият герой, дошъл в нашия град от далечна страна отвъд Алпите като изпълнител на божията милост, с един изстрел от пушката си, тоест с едничко помръдване на едничък пръст, спаси от страшна и незаслужена смърт невинния потомък на споменатия граф Одорико Гамбарини, комуто, както вече казахме, опростихме греховната постъпка, а едновременно с това героят ни избави веднъж завинаги от дявола, който по волята на негово светейшество толкова дълго стоя въз нашите стени и изпълнява прекалено съвестно страшната си мисия.
	Херцогът замълча, за да даде възможност на скъпите си поданици да изразят радостта и благодарността си и те го направиха по начин, отговарящ на темперамента им, след което той продължи:
	— Няма по-радостно събитие за един владетел от това да застане лице в лице със своя народ и да му съобщи, че е дошъл краят на дните, изпълнени с огорчения и страдания, и че настъпва по-светло и по-радостно време от всички светли и радостни времена, отбелязани в историята на Страмба. Смъртта на досегашния capitano di guistizia е действителна и реална, ала освен това е до известна степен и символична. Capitano di guistizia умря, а с него в този град и в тази страна залезе и длъжността му, защото вече никой няма да бъде назначен на негово място.
	Херцогът млъкна и с усмивка чакаше да стихнат овациите, които предизвика това негово заявление.
	— Да — продължи той отново, — никой няма да бъде назначен на негово място, а аз самият ще поема длъжността началник на полицията, както беше в добрите стари времена, преди върху нас да се стовари бремето на проклятието. Това е първата важна промяна, която днешният ден внесе в историята на Страмба. А имуществото, останало след смъртта на capitano, дворецът и всички латифундии, ще бъде върнато на рода, комуто принадлежеше първоначално, понастоящем представляван единствено от младия граф Джовани Гамбарини, когото сърдечно приветствуваме сред нас.
	В този момент Петър скочи от ешафода, махна резето и изведе от клетката на лъва слисания Джовани, който вече се бе изправил на треперещите си крака, и повеждайки го като дама, която влиза в бална зала, му помогна да се качи по стълбите на подиума. Piazza Monumentale почерня от шапки, капели и барети, които щастливите страмбийци хвърляха във въздуха, а виковете „evviva, evviva Gambarini“ нямаха край.
	— Ето го, стои пред вас — викаше херцогът с пълен глас, видимо обзет от възторг — жив и здрав! Той, който според разума непознаващ тайните на божия промисъл, вече трябваше да не е между нас, сега стои тук като символ на невинността и чистотата, за да вземе както своя дворец, така и длъжността, изпълнявана от баща му, вечна му памет — главен пазител на нашите сбирки от произведения на изкуството. А до него виждаме онзи, който с успех изигра ролята на изпълнител на волята на звездите героя Пиетро Кукан да Кукан, младежа, надарен с толкова прекрасни качества, че можем да го назначим, а и ще го назначим на няколко важни длъжности едновременно. Той е съвършен латинист, за което го провъзгласяваме за arbiter linguae latinae, и изтънчен оратор, за което го провъзгласяваме за arbiter rhetoricae…
	В този миг херцогиня Диана, която стоеше от дясната му страна, докосна с крайчеца на пръстите си лакътя му, сякаш искаше да спре златния поток на неговото великодушие, а по движението на устните й лесно можеше да се прочете, че казва „стига“, ала херцогът нетърпеливо помръдна рамото си, което бе забелязано от наблюдателната тълпа и одобрено с добросърдечен смях.
	— Ала това не е всичко, скъпи поданици, не е всичко — викаше херцогът, — най-главното тепърва предстои, защото за нас най-важното е справедливостта, справедливостта преди всичко и ние трябва да се погрижим за нея в най-висша степен. Обявявам героя Пиетро Кукан да Кукан за почетен гражданин на Страмба и като такъв му поверявам длъжността golfonniero di giustizia, блюстител на справедливостта, която му дава правото по време на големи събития, най-вече на празника на тялото господне, да държи със собствената си ръка височайшия символ на онова, което е най-скъпо за всички нас, знамето, декорирано с везни и меч.
	И като прекъсна с приветлив жест проявите на възхвала и благодарност, с която верноподаниците му го обсипаха, херцогът най-сетне млъкна и се обърна, с усмивка към жена си, известна като най-красивата жена в Страмба, и тя наистина бе такава, тъй като бе ненадмината, що се отнася до стройната снага и сияйната, гладка кожа, чийто благовонен финес смекчаваше известната острота на живите и енергични черти на лицето й. Освен най-красивата, тя бе и най-суеверната жена в Страмба, защото всяко бижу, всеки скъпоценен камък, украсяващ тоалета и русите й коси, имаше свой магически, благоприятен за нея смисъл. Магически смисъл имаше и странното обстоятелство, че нейна първа придворна дама и любимка беше една идиотка, тъй наречената Bianca matta*, нещастно женско създание, което умееше само неуместно и крякащо да се смее и безпричинно да пляска с гърчавите си ръчички, грозотия, изрод, будещ отвращение и състрадание, която обаче херцогинята обсипваше с ласки и благоволения, обличайки я в старите си рокли, прекроявани от най-добрата й лична шивачка, разхождайки се с нея из парка, като внимаваше никой да не й се присмива и да не й стори зло; и всичко това, защото според предсказанията на чародейците и ясновидците житейският път на херцогиня Диана щял да остане ясен и незасегнат от черни, съдбоносни влияния, докато тя се отдава на перманентна — така гласеше терминът — благотворителност, la beneficenza permanente; а да държиш постоянно в близост до себе си, да защитаваш и да бъдеш ласкав с едно толкова отблъскващо създание, каквото беше Bianca matta — божичко, та това бе не само перманентна благотворителност, но и постоянно изпитание за стомаха и търпението.
	[* Matta — луда, малоумна (ит.). — Б.р.]
	Всичко това добре се знаеше за херцогинята и затова когато тя, усмихвайки се сияйно в знак на съгласие с ораторската и държавническа изява на своя съпруг, откачи малката брошка с най-редкия камък, наречен pietra dell aquila, тоест орлов камък, тъй като се намира само в орловите гнезда и дарява носителя си с величествен полет и всеобхватен кръгозор, и закачи тази скъпоценност на херцогската барета, в Страмба, кажи-речи, не остана нито едно сухо око.
	В това време Гербино, мъдрият аптекар, отнасяше обратно в магазинчето си сандъчето с неизползуваните петарди.
	— Какво мисля за това ли? — отговаряше той на въпросите на съседите си. — Нищо повече, освен че това не е краят, а началото. Херцогът се изплъзна като змия, но все едно, дните на неговата власт и слава са преброени.


>	Част трета
>	Ходове и ответни ходове

>>	Гномичен перфект

	Младият граф Джовани Гамбарини, до вчера малокръвна маймуна, крастава гнида и оглупял нещастник, както го бе нарекъл добрият му чичо Танкред със своето богато красноречие, подсилено от обилната употреба на червено ферарско вино, днес — пак според думите на същия чичо — символ на невинността и чистотата, пое страмбийския си имот, увеличен с наличностите, останали след смъртта на злодея capitano di giustizia, и първото, което направи, бе да заповяда на най-големия майстор каменоделец в града да украси фасадата на дома му с нов герб — сребърен крак между две звезди, а това, както знаем, бе гербът на рода Гамбарини; а първото, което направи защитникът и приятелят му Петър Кукан от Кукан, след като се премести с оскъдните си вещи, преди всичко с превъзходната пушка Брокардо (тя някак от само себе си стана негово притежание, понеже Джовани не прояви интерес, а Петър бе извършил с нея чудеса) — та първото, което направи, когато се премести от стая номер пет на „При пауновата опашка“ в отредения му от херцога прекрасен апартамент в южното крило на херцогския дворец, беше да се влюби в дъщеря му, принцеса Изота.
	Това стана така.
	Покоите на Петър, а те бяха три — салон, кабинет и спалня, един от друг по-големи и великолепни, — имаха изходи към една голяма зала, наричана Рицарска, в която мълчаливо прегърбени, подобно на обесени, стояха рицарските доспехи, на видно място сред тях своеобразно оформената броня на маркграфа Виторино, назован с прозвищата Господина с търбуха или Гъзестия кавгаджия, а също и мечът, и щитът му. Тъй като нямаше друга работа и се чувствуваше самотен и чужд в огромния древен град, в който бе попаднал по неведомите пътища на съдбата, Петър разглеждаше достопаметните реликви, когато в студената тишина на безжизнените предмети и вековните стени прозвучаха приближаващи се стъпки, придружени от сериозен и поучителен мъжки глас, който говореше нещо за звезди, с една дума, за нещо далечно и безинтересно, незасягащо Петър, нещо, от което той нямаше и понятие. Ала понеже разумно и уместно бе решил, че няма да изпусне и най-малката възможност да завърже контакти с обитателите на двореца, той се премести в средата на залата и застана в поза на вежливо почитание насреща на приближаващите се стъпки, както бе правил безброй пъти с успех още като паж в пражкия двор. И докато стоеше така, чакайки кой ще се появи по коридора, водещ към Рицарската зала, дочу нещо, от което леко и не неприятно го побиха тръпки, а то бе, че непознатият мъж нарече поучаваната от него в астрологията особа принцеса, по-точно: своя принцеска, principessina mia.
	— Да, така е, а не иначе, principessina mia: ако можехме да се извисим над земята и постепенно да губим сегашния си кръгозор, би настъпил момент, в който щяхме да виждаме земното кълбо като звезда.
	— А тази звезда ще свети ли? — попита момински глас.
	— Разбира се, principessina mia, ще свети, както светят Венера и Марс, и стотици хиляди други звезди, блестящи в безкрайните далечини и привидно образуващи свод над нашия полуостров.
	— А кой ще я накара да свети?
	Отлично, principessina mia, помисли си Петър. Това се казва простодушен въпрос, достоен за човек, който се ръководи от собствения си ум и мнение; да ти призная, и аз бих попитал същото. А докато учителят, явно нещастен, се опитваше да поучава знатната си ученичка, че никой нямало да я кара да свети, сиреч Земята, защото тя си светела със светлината, давана й от Слънцето, само че на нас, докато сме на Земята, тази светлина ни се виждала по-мътна и разсеяна от светлината, с която блестели телата на отдалечените звезди, те вече влязоха в залата.
	Принцесата, за която Петър по-късно научи, че носи името Изота, беше около петнайсетгодишна девойка с лице на дете, и то глезено и разглезено дете, тъй като добре съзнаваше своята изключителност и неповторимост, а също и че почитанието, което всички й засвидетелствуваха, й принадлежи с пълно право; затова ходеше изправена и горда, а очите й, кафяви със златист блясък, гледаха в упор и не отбягваха ничий поглед; но понеже очевидно вече не беше дете, тъй като гърдите й красиво се надвесваха над високо препасаната талийка, а и хълбоците й, макар и тесни, бяха вече съвсем женствено заоблени, споменатото наивно детско изражение на чистото й, непознаващо грижи и страдания лице и любопитното й чипо носле, което със своята по детски чаровна извивка се сливаше с бялото й, спокойно чело, контрастираха толкова пленително и възбуждащо, че в края на краищата детинското в нея, преценено по-дълбоко, изобщо не бе детинско, а напротив — много секси, толкова секси, че чак будеше недоумение как една девойка може да бъде толкова секси и при това да си остане порядъчна и изискана принцеса.
	Както знаем, Петър вече я бе видял веднъж по време на геройската си проява на piazza Monumentale да стои на балкона в компанията на своите родители, ала сега, когато, озовал се лице в лице с нея и галантно кланящ се, стана обект на златистокафявия й поглед, той почувствува как кръвта напира в мъжественото му лице на войнствен ангел.
	— О, нашият нов arbiter linguae latinae! — възкликна принцесата и спря да плува (леката й плавна походка не можеше да бъде наречена другояче, освен плуване), докато домашният й учител, дребно тлъсто човече, облечено в изтъркани и овехтели черни дрехи, измина още две-три крачки, преди с нетърпеливо изражение да последва примера й и да спре.
	— Е, мили арбитре, за да заслужите хляба, който ще ядете при нас, моля ви, помогнете на плитката ми памет — не мога да си спомня що за странно име има перфектът в изречение като това: „Omne tullit punctum, qui miscuit utile dulci*.“
	[* „Пълна победа е постигнал онзи, който е съумял да съчетае полезното с приятното“ — Хораций (лат.). — Б.пр.]
	Ако принцесата бе искала да натрие носа на arbiter linguae latinae, а изглежда, искаше точно това, не би могла да му зададе по-коварен въпрос, защото колкото по-добре и по-свободно някой владее чужд език, бил той жив или мъртъв, толкова по-малко вероятно е, че ще разбира от теоретична граматика и от сухата й терминология. Ала Петър беше от тези, които, щом чуят и възприемат нещо един път, го пазят в паметта си завинаги; затова като потисна в себе си чувството на недоволство, предизвикано от нетактичната забележка на принцесата за хляба, който щял да яде тук, а и от това, че се бе обърнала към него като към arbiter linguae latinae, като че ли съвсем наскоро не се бе проявил пред очите й с нещо много по-интересно от знанията си по латински, Петър отговори с любезна усмивка:
	— Наистина не знам с какво заслужих почетната и отговорна титла arbiter linguae latinae, с която ме удостои негово височество господин херцогът, тъй като краткият разговор, който имах честта да проведа с него на езика на Цицерон, не би могъл да бъде достатъчно доказателство за моите способности. Ала думите на господаря са закон и аз, запитан от неговата най-милостива дъщеря, отговарям: този перфект се нарича гномичен и латинистите обичат да го използуват за нравствени сентенции и сравнения, за да подчертаят по този начин тяхната всеобща и вечна валидност, като например: Veluti, qui anguem pressit, което означава — Като онзи, който е настъпил змия; или…
	Това беше добър отговор, достоен не само за един arbiter linguae latinae, но и за arbiter rlictoricac, какъвто също беше Петър; при все това не успя да го продължи повече от това „или“, тъй като принцеската го прекъсна с вик:
	— Който настъпва змия?! Той се осмелява да говори в мое присъствие за подобно нещо!
	— Покорно ви моля за извинение, мадоно — каза Петър, много изплашен от нейния израз на отвращение и погнуса. — Но се осмелявам да добавя, че казано по-точно, не говорех за това, което обиди вашия слух, пък и не можех да го предположа, за което винаги ще съжалявам. Аз не говорех за това, а само го споменах като типичен граматически пример за онези сравнения, в които се препоръчва да бъде използуван гномичният перфект.
	— Благодаря за поучението — каза принцесата с леден тон. — А ако действително не сте се сетили за друг пример за този ваш гностичен перфект, освен примера за змията, приемете моята прошка. — Тя бързо и отмерено кимна с чипоносия си профил, хвана тлъстия си учител под ръка и продължи да плува. — А сега отново е ваш ред да ме поучавате и всичко да ми обяснявате и разяснявате; ах, как обичам да ме поучават, да ми обясняват и разясняват! Та какво стана с вашите звезди, които образуват свод над Италия само привидно? Не, това вече го знам, по-добре ми кажете кой все пак ще накара да свети това ваше земно кълбо, когато хвръкнем във въздуха?
	А поразеният Петър я проследи с пламенен поглед как плува през залата, отвличайки домашния си учител, и си каза полугласно: „Карамба, карамба.“ После се върна в апартамента си и седна на разкошното ложе с бродирани със златни ширити и орнаменти възглавници, които хващаха окото, ала несъмнено пречеха на съня, и няколко пъти се удари с юмрук по главата. „Карамба, повтаряше той, това не е възможно, карамба, нещастно хлапе, карамба, така ти се пада, като се захващаш с принцеси.“ Искаше му се да заплаче и да се смее, искаше му се да изтича след нея, да ръфа със зъби сърмата по възглавниците, ала не направи нищо и продължи да седи неподвижно като ударен, а такъв и беше, понеже продължи да удря с юмрук главата си и да си повтаря „карамба, карамба“. Свикнал да не си въобразява и да не си втълпява нищо, той изцяло съзнаваше, че онова, което тъкмо го бе сполетяло, е класически пример за тъй нареченото coup de foudre, тоест любов от пръв поглед, и че от този момент целият човешки свят около него е разделен на два лагера, първият, от които се състои от една-единствена личност, принцеса Изота, изключителна, незаменима и неповторима: той знаеше също, че историята, започнала преди малко, няма да спре дотук, а ще продължи и ще се развива най-малкото, затова че той, Петър, е длъжен смело и без скрупули да следва гласа на сърцето си. Ясно му беше и че главната героиня на тази история е самата дъщеря на господаря, а това е абсолютно фатално: дори и всичко да тръгне по мед и масло и той, Петър, да успее да спечели разположението на принцесата, ще му бъде трудно да убеди завистливия и враждебен свят, че се води не от сметка, а от безкористна любов; наистина ще бъде трудно, дори още по-трудно, защото той самият не бе сигурен, че щеше да се влюби в принцеса Изота така, както се бе влюбил, ако тя случайно не бе принцеса, а, да речем, хубава слугиня. Ясно, че това влюбване е фатално съдбоносно и пагубно, но въпреки всичко е голям късмет и необичайно благоприятно, защото, иска ли той, Петър, да достигне висините и да стане гордост и благословия на човешкия род, не бива да играе друга роля, освен височайшата и щом трябва да се влюби, не може да се влюби в друга, освен в принцеса; така и бе станало. Единственото, което бе важно в най-близко време, бе въпросът как да се сближи с принцесата и да поправи онова, което, кой знае, може би бе развалил.
	Като отговор на тези размисли се чу драскане по вратата и през нея влезе висок, кокалест старец, придружен от слаб, хрисим младеж; старецът се представи на Петър като Ханс Шютце, майстор шивач, който идвал по заповед на херцога, за да вземе мерки на господин Кукан от Кукан. Негова светлост господин херцогът, най-елегантният мъж в Италия, много държал хората в двора също да бъдат фино облечени и затова заповядал той, Ханс Шютце, да ушие на господин Кукан от Кукан няколко най-необходими костюма за различни случаи, преди всичко за бал, за лов и за разходка.
	Петър бе поласкан от това повече, отколкото смяташе за възможно с оглед на своята безкористност, силата на характера си и похвалната липса на суетност, тъй като то означаваше, че херцогът няма намерение да ограничи благосклонността си към него само с ласкателната реч на балкона пред очите на развълнуваната тълпа и с отредения му разкошен апартамент, където последния път бил живял по време на посещението си в Страмба самият крал на Неапол; това, разбира се, ласкаеше Петър, но го и безпокоеше, понеже бе съвършено неправдоподобно да го оставят да живее за постоянно в толкова забележителна квартира; хареса му и че шивачът Шютце подраска на вратата, вместо просто да почука на нея, което означаваше, че в страмбийския двор, по точно в _неговия_, на Петър двор държат на същите изискани маниери, които в императорския двор в Прага бяха закон; той се радваше и на това, че се избави от неприятната, тиха, но натрапчива грижа, появила се ведно с пламенните му мисли, а именно как да се сближи с принцесата, след като джобовете му са празни — все още не бе станало дума за някаква заплата, която би трябвало да получава за трите си длъжности (не е необходимо да подчертаваме, че Петър честно върна кесията с парите, която му бе поверил Джовани), а единствените му дрехи бяха силно овехтели от пътуването до Италия. Затова той охотно се съгласи шивачът Шютце да изрази в цифри преимуществата на снажното му тяло.
	— Шия четиринайсет — диктуваше майстор Шютце на русия си помощник, — корем шестнайсет и половина, двайсет и девет, гръб осем, гръден кош трийсет и девет, талия трийсет и две. Господинът има тънка талия, това е добре, но лошото е, че тазгодишната мода препоръчва сетрето да е свободно в талията, невталено, и да покрива ханша, с два пеша отзад, по испански маниер, дяволите да ги вземат тия испанци, та ние, немците, добре знаем защо казваме за непристойните прояви: das kommt mir Spanisch vor, това ми изглежда испанско. Ръкавът до лакътя точно двайсет, целият трийсет и един. Херцогът държи придворните господа да се обличат по модата, тъй като привилегията да се облича по собствен вкус има само той. Шием му по модели, създадени от придворния художник Риналдо Аргето, на тоя мърльо.
	— Пардон? — изненада се Петър.
	— Под мишницата четиринайсет, китката седем — каза спокойно майстор Шютце. — Да, да, мърльо е. Костюмчето, с което се яви вчера на благотворителния бал, беше едно малко чудо.
	— Забелязах — каза Петър.
	— На двадесет и шест момичета им изтекоха очите да го шият цяла нощ и цял ден — продължи майстор Шютце, — а той, прасето му с прасе, целият се оля с вино и сега костюмът е за хвърляне. Защото херцогът не позволява друг да носи старите му дрехи. Херцогинята позволява, ала нейните рокли винаги трябва да се прекрояват. Да, херцогинята е истинска дама. Когато френската кралица видяла ръцете й, позеленяла от завист и я попитала какво прави, че ръцете й са толкова бели и меки, а херцогинята е толкова добра и има тъй златно сърце, че й издала тайната: през нощта си слагала ръкавици от еленова кожа, напоени отвътре със специална мас, и обещала на кралицата, че ще й изпрати такива ръкавици. Ханш трийсет и осем, записа ли? По дяволите, не блей, а пиши каквото ти диктувам. Казах ханш трийсет и осем, това се казва ханш! И херцогинята наистина изпратила такива ръкавици на кралицата, само че било горещо лято и по време на дългия път от Страмба до Франция мазнината вътре гранясала и започнала да смърди. Когато подаръкът пристигнал, в парижкия двор си запушвали носовете, ала кралицата казала: „Няма значение, щом херцогинята на Страмба ги носи, и аз ще ги пося.“ И ги носела. Разправям ви го, за да знае господинът каква репутация има нашата херцогиня.
	Петър се засмя, но майстор Шютце остана сериозен.
	— Да, тя има репутация и напълно я заслужава — продължи шивачът. — Dame, eine wirkliche Dame*, макар и да има своите слабости, но кой няма слабости? Например тази идиотка Bianca matta. Ако искате да се задържите в страмбийския двор, хер фон Кукан, внимавайте да не изтърсите някоя лоша думичка за идиотката пред нашата херцогиня. За нейната първа дама! Херцогинята я смята за нещо като божие провидение. Безмилостна е към всеки, който прояви отвращение и погнуса от Бианка. Един придворен капелмайстор, немец като мен, музикант, телом и духом надарен от бога, демонстративно дръзна да си запуши носа в присъствието на Бианка, защото тази придворна дама, прощавайте за грубия израз, смърди като Putzloch**, и по-добре не питайте какво се случи с него. Лежи в тъмницата и до днес. И още нещо, хер фон Кукан. Ако случайно херцогинята пожелае да разговаря с вас, което сигурно няма да го бъде, понеже според церемониала в двора то е почти изключено, но ако все пак стане, хер фон Кукан, за бога, само да не ви мине през ума да се изкажете другояче, освен с уважение и разбиране за нейните чудодейни камъни, които носят щастие на човека, за астралните явления, за добрите и лошите знамения и поличби от отвъдния свят и за какви ли не други подобни неща, на които се е отдала херцогинята, с една дума — за нейните магии. Така преди около една година търговският представител на Австрия, който заемаше хубава синекурна длъжност и си живееше добре в нашия двор, има неблагоразумието да заяви в присъствието на госпожа херцогинята, че всичките магии са глупост, бабини деветини и измама, и тогава, хер фон Кукан, трябваше да видите как отпътува.
	[* Дама, истинска дама (нем.). — Б.р.]
	[** Помийна яма (нем.). — Б.р.]
	— Отпътува ли? — попита Петър. — А закъде?
	— За вкъщи, за Австрия — отвърна майстор Шютце, — не му позволиха дори да преспи в Страмба, а трябваше тутакси да си стегне багажа и да се маха, да си върви там, откъдето бе дошъл. Панталона ще го направим издут, до половината на бедрото, нали? То се знае, човек не разбира защо един търговски представител трябва да вярва в магии и във всякакви чародейства, ала такъв е животът в двора, ще свикнете с него, ако ви дадат възможност да останете при нас.
	— Ами дъщерята на херцога? — попита отново Петър. — Тя каква е?
	— Принцеса Изота ли? — каза майстор Шютце. — Ах, тя е направо ангел! Вярно, че е високомерна донемайкъде, нахална като маймуна, проклета, устата, себелюбива, упорита, вироглава, лекомислена, но това е нищо, хер фон Кукан, та това са все недостатъци, които една херцогска дъщеря може да си позволи и които й се полагат, така че не греша, като казвам, че принцеса Изота е ангел. Вярно е и това, че нито една компаньонка не издържа дълго с нея, а всеки домашен учител, когото й доведат, напуска — последният й учител по музика дори се обеси, никой не знае защо, може да се беше влюбил в нея, безумецът, но сигурно е, че една сутрин го намериха обесен на дръжката на вратата. Тъй че само да не ви мине през ума, хер фон Кукан, да ухажвате принцесата и да й хвърляте влюбени погледи или дори, um Gotteswillen, да й посветите стихотворение. Тежко ви и горко, ако го направите, хер фон Кукан, ще свършите като учителя. Та първо ще ушием на господина костюм за утрешния дворцов бал, устройван от херцога в чест на не знам какво си, може би на смъртта на capitano di guistizia, ще бъде голяма смехория, каквато светът не е виждал. Ще ушием нещо по-простичко, за да не завижда херцогът, но изискано, за да не ме посрами господинът. Предлагам сетре от виолетов атлаз, отдавна не сме правили такова, закопчано със сребърни топчета чак до врата, с подплънки на гърдите, стигащи чак до кръста, сега това се носи, пък господинът и без това има хилави гърди, знам, знам, мускулите са като желязо, но това не си личи в добре ушит костюм, тесни пурпурни ръкави, мъничко набрани под раменете, с малки прорези във вид на три венчета по целия ръкав, панталонът също атлазен — ще бъде нещо съвсем специално за господин arbiter linguae latinae и golfonniero di giustizia. O, не се притеснявайте хер фон Кукан, че херцогът ви отреди само тези скромни длъжности, които не ви дават никаква власт и от които, дано не греша, няма да забогатеете… Десет, четири, двайсет и един и половина, записа ли? Не ми спи тук, ами пиши! Казах панталон, дължина отстрани десет, чатал четири, обиколка на бедрото двайсет и един и половина. Тук, в двора, е по-добре да сте по-нисък от тревата, защото херцогът, макар и да е добър господар, е извънредно подозрителен… След онази свинщина, която му погоди неговият Busenfreund* граф Одорико, в това няма нищо чудно.
	[* Сърдечен приятел (нем.). — Б.р.]
	— Какво е погодил на херцога граф Гамбарини? — попита Петър.
	— Нима господинът не знае? — учуди се майстор Шютце. — Но да не забравя обувките, ще наредя да ги шият, ала не е възможно да бъдат готови до утрешната вечер, затова ви препоръчвам нещо елегантно от нашия склад, най-добре със строга форма, тъпи върхове и сребърни токи, щом копчетата също са сребърни. Някои по-изискани господа ходят с обувки с кух ток и крият в него сгъваема стоманена ножовка, ако случайно ги хвърлят в тъмницата и не им остава нищо друго, освен да изпилят решетката — това са мухльовци, които не могат да извадят пирон от стената, пък камо ли да отвинтят тока си, да изпилят решетката, да се спуснат от кулата по усукани чаршафи, да паднат и да си счупят крака и със счупения си крак да се защитят от стражата и да си плюят на петите, както е направил Бенвенуто Челини. Но както и да е, кухите токове с ножовки в тях са шик, по този въпрос спор няма. Та значи хер фон Кукан не знае какво е извършил граф Гамбарини? Ами че това го знае всяко дете, то се учи дори в училище. Както е известно, херцог Танкред е свикнал на шлафтрунк, тоест да пийне преди лягане, иначе не може да спи, и навремето си граф Гамбарини, ах, той беше голям човек, подкупи лакея да сложи отрова в шлафтрунка на херцога. So eine Gemeinheit*! Сигурно доста се е изръсил, за да подтикне лакея да извърши такава низост, защото той бе стар и почтен слуга, каквито днес вече няма, ала все пак го е подтикнал. Но дяволът си нямал работа! Когато слугата носел на херцога отровения шлафтрунк, прилошало му, навярно от вълнение, само че той не знаел, че е просто от вълнение, а помислил, че графът е отровил и него, за да се избави от свидетеля. И тогава паднал на колене пред херцога и всичко си признал. Херцогът веднага изпратил стражите при Гамбарини, за да го арестуват, но Гамбарини усетил, че нещо не е наред, и избягал навреме, облечен с женски дрехи. Оттогава херцогът безкрайно възненавидя хората и се разочарова от тях, а и никак не му се чудя. Кому да вярвам, казваше той, след като и Одорико Гамбарини, когото обичах и с когото разговарях по възвишени философски въпроси, поиска да ме убие? И затова самият той, херцогът започна така да убива, че цяла Страмба пропищя. Радвайте се, радвайте се, хер фон Кукан, че сте това, което сте, и че на херцога дори и през ум не му минава, че бихте могли да си точите зъбите за трона му, защото, ако си го науми, свършено е с вас. Както стана с последния шамбелан, някой си Алесандро Сикурано, почтен и порядъчен човек. Никой не знае дали е истина, ала сигурно е, че херцогът си внуши, че Сикурано крои заговор срещу него: а Сикурано си призна всичко по време на изтезанията, и как няма да си признае, като са му пъхали нажежени гвоздеи под ноктите… Та клетият Алесандро Сикурано призна всичко, а отгоре на това завлече сума ти невинни хора, които също всичко си признаха, когато палачът ги обу с испански ботуши, и половината от тях бяха обесени. Онези, които не бяха обесени, и досега лежат в тъмницата — точно под краката ни, хер фон Кукан, и чакат да се реши съдбата им. Сикурано не беше обесен, а вплетен в колело, може да сте го видели на това колело, когато сте идвали вчера към Страмба, може даже да е още жив, понеже го поставиха там едва вчера заранта.
	[* Ама че подлост (нем.). — Б.р.]
	— Вече не е жив — каза Петър. — Прострелях му главата.
	Майстор Шютце учудено вдигна воднистите си очи.
	— А защо, ако смея да запитам? Защо благоволихте да му простреляте главата?
	— Изстрел от милост — отговори Петър. — За да не страда. Съжалих го.
	— Ах, не правете такива неща, ако не искате и вие да се озовете на колелото — каза майстор Шютце. — Да се надяваме, че никой не ви е видял. Подобен род misericordia* не се рентира в Страмба и не се препоръчва. Ай, ай, това ваше милосърдие би могло да ви струва скъпо.
	[* Милосърдие (ит.). — Б.пр.]
	— Сега, когато capitano di guistizia е мъртъв, сигурно всичко ще бъде по-добре — каза Петър.
	Майстор Шютце се засмя с беззъбата си уста.
	— Наивнико — каза той, — capitano di giustizia беше подставено лице и дните му бяха преброени, защото крадеше повече, отколкото прилягаше на длъжността му и херцогът бе започнал да се бои от него. А тъй като папата е болен и зает с войната срещу Венеция, тъкмо сега беше най-подходящото време за вашия изстрел, хер фон Кукан. Благодаря ви, господин фон Кукан, че стояхте толкова мирно, докато ви вземах мерките, обикновено господата са нетърпеливи и непрекъснато се въртят. Костюмът ви ще бъде готов за бала.


>>	Балът в Sala degli angeli

	Началото на бала бе определено за осем часа вечерта, което на международен придворен жаргон означава, че в осем, нула нула господарят със своето семейство ще встъпи в балната зала, а поканените гости до един трябва вече да бъдат там. Петър Кукан от Кукан избра за своето първо entree* във висшите страмбийски кръгове момента, който му се стори най-подходящ, тоест точно три минути преди осем часа, понеже знаеше от богатия си опит в пражкия двор, че ако непростим faux pas е да дойдеш след височайшия домакин, също толкова нетактично е да се появиш по-рано; така правят само нервните, нетърпеливите, непознаващите финеса на отбраното общество новаци и изобщо по-незначителните. За идването на високопоставените и с опит в изисканите кръгове гости, държавните сановници и представителите на чуждите страни се съобщава в промеждутъка от десетте минути, които предхождат последните пет минути преди започването; затова яви ли се Петър в балната зала две минути след като приливът от най-изисканите сред изисканите е секнал, ще прояви похвална скромност, без да компрометира гордостта си, а същевременно ще покаже за сетен път своето удивително самообладание и самоувереност, тъй като въпреки всичките си стратегически предимства в обществото тази пределна минута за идване е un peu risqué, малко рискована. Та нали би могло да се случи часовникът на херцога да е малко напред и тогава той, Петър, би могъл да се сблъска с него на входа, което, както всеки ще признае, би било ужасно и непоправимо. Ала Петър разчиташе, че в страмбийския двор, както знаем, в неговия двор всичко протича правилно и според установените норми, и не сгреши.
	[* Влизане, поява (фр.). — Б.пр.]
	Балната зала беше прекрасният и известен далеч зад границите на херцогството салон, наречен Ангелски, Sala degli Angeli, защото единственият му, но затова пък повтарян в безброй варианти декоративен мотив бяха ангелите, сътворени от четката на херцогския безсмъртен портретист Анджело Брондзино, а също и други, резбовани от дърво, изсечени от мрамор, излети от метал и издялани от слонова кост от скулптори с не по-малко известни имена като, Джакопо Сансовино и Тициано Аспети, а дори и от някогашния собственик на превъзходната пушка Брокардо Бенвенуто Челини — негови бяха четири бронзови ангелчета или по-скоро амурчета, които носеха в дундестите си ръчички фруктиера и украсяваха корниза над камината в Sala degli Angeli, подпиран от други два мраморни ангела. Гигантските херувими, изрисувани на стената, пазеха с обнажените си мечове златния херцогски трон в дъното на залата, крилати серафими се възнасяха над прозорците и по тавана, ангелчета отморяваха върху облачета и печаха розовите си дупенца на слънчице, а други ангели летяха, пееха, свиреха на лютия, боготворяха господ с пламенни очи, мятаха стрели, разпръсваха цветя и си закриваха лицата пред човешките пороци, накратко — държаха се съвсем по ангелски, а най-долу, на пода, се гърчеха от ужас и страдание падналите ангели, почернели от собствените си грехове.
	Залата, озарена от хиляди свещи, бе вече пълна с дами и господа, които приглушено и без ни най-малко да се стесняват, водеха духовити разговори под дискретния съпровод на музиката, лееща се отгоре, от балкона, украсен с дървени позлатени ангели; ангелски гласове, сопран и алт, тихичко пееха в съпровод на флейта канцонетата: _Защо отдръпна устните си, жестоки човече_, прелестно творение на Merry Old England*, импортирано на европейския континент от английските мадригалисти. Всички гости бяха облечени в нови дрехи, тъй като наистина беше немислимо някой да се появи там със същия костюм, с който е бил преди два дни на благотворителния бал у покойния capitano di guistizia; всички бяха и добре измити, фризирани, напудрени и напарфюмирани и блестяха с всички цветове на коприната и батистата, броката и атлаза, искряха със студените отблясъци на диаманти и сапфири; когато съобщиха чуждоземното име на Петър, всички до един с нескриван интерес обърнаха главите си към входа и макар че положително не познаваха иконата на архангел Михаил от пражката църква на миноритите, чието живо копие бе Петър, така че не можеха да предположат до каква степен е уместно присъствието му в Sala degli Angeli, още щом се появи на входа, го посрещнаха с ръкопляскания и викове „браво“; рожби на епоха, която гарантираше до такава степен личната безопасност, че кралете и князете ходеха с непокрити глави зад ковчезите на своите загинали военачалници, в лицето на Петър те приветствуваха героя на деня. И той вървеше между тях като в неправдоподобен сън, изненадан и безкрайно поласкан и трогнат, тъй че трябваше да събере целия си ум и самообладание, за да не се главозамае, да не изпадне в неловко положение и да продължи да се усмихва светски и неутрално.
	[* Добрата стара Англия (англ.). — Б.пр.]
	Отпреде му, обърнато с лице към него и отстъпващо назад, се възнасяше зализано дребно човече, чиито обувки имаха толкова високи токове, че в тях биха се поместили три сгъваеми ножовки. Това бе херцогският maîre des cérémonies, страмбийското издание на мосю Ферал, доколкото можеше да се съди по плавните му и виртуозни движения и най-вече по дългата му диригентска палка, украсена отгоре с очарователно ангелско крилце, която той здраво държеше в десницата си, тропаше с нея по пода, вдигаше я към тавана и я въртеше грациозно. Изглеждаше, че води Петър нанякъде (всъщност беше точно така), усмихвайки се лъчезарно с катеричите си зъби и мамейки го с изящни поклони и насочващи движения на ръката, и не след дълго Петър разбра накъде: maîre des cérémonies му разчистваше пътя към Джовани, който стоеше в противоположния ъгъл на залата в компанията на хубавичка дама с дълга перлена огърлица, омотана няколко пъти около врата й. Щом го забеляза, Петър се насочи към него с искрена усмивка, а maîre des cérémonies, вече изпълнил задълженията си, отстъпи назад с поклон.
	Ах, какъв велик миг! Ако по онова време бе изобретен фотоапаратът, в този момент несъмнено биха защракали десетки от тях, а снимките на Петър, пристъпващ към Джовани, щяха да се появят на следващия ден във всички местни вестници с огромни заглавия: ОТ КЛЕТКАТА НА ЛЪВА В АНГЕЛСКАТА ЗАЛА или РАДОСТНА СРЕЩА НА ВЕРНИ ПРИЯТЕЛИ, или ГРАФ ГАМБАРИНИ ПОСРЕЩА СВОЯ СПАСИТЕЛ, или ХРАБРОСТТА И ЗНАТНОСТТА В ПРЕГРЪДКА. Всъщност Джовани, издокаран с прекрасен костюм, моделиран по всяка вероятност специално за него от самия дизайнер на херцогските одежди, тъй като беше рядко елегантен, само в два цвята, яркожълто и катраненочерно — та Джовани, като видя Петър, извърши нещо много подходящо и впечатляващо: разтвори обятията си и преди да прегърне приятеля си, възкликна:
	— Скъпи мой schiopetti!
	Онзи, който по волята на съдбата веднъж е станал център на внимание, много лесно постига успехи като шегаджия, защото всяка негова закачлива дума бива приемана с похвала и признание; така и изразът „скъпи мой schiopetti“, тоест „скъпи мой стрелецо“, с който Джовани се обърна към Петър предизвика угоднически смях сред дамите и господата; за жалост Джовани, искайки навярно да засили ефекта от уводните си слова, постигна точно обратното — развали го, като добави:
	Имаш късмет, че не живееш по времето на моя славен прадядо Федериго, който така ненавиждаше огнестрелното оръжие, че заповядал да отсекат ръцете и да избодат очите на един пленен schiopetti.
	Настъпи онова, на което му викат tabló, тоест абсолютно вцепенение от нечии неуместни думи. Ала Петър не престана да се усмихва и отговори:
	— Разбира се, приятелю, обстоятелството, че по наше време използуването на огнестрелно оръжие е нещо съвсем обичайно, се оказа щастливо, осмелявам се да твърдя, преди всичко за теб.
	Ако през онези далечни, но в нашите мислиенастоящи времена хората обожаваха проявите на храброст (колкото по-безумна, толкова по-добре), то те даряваха с не по-малка симпатия и добрите оратори — забелязахме, че и простичката гостилничарка Финета похвали потока от изобретателни ругатни, с които добрият чичо Танкред бе обсипал Джовани, с одобрителната забележка „parla benissimo“, — а най-високо от всичко оценяваха умението за мигновен отговор на място; затова Петър заслужи ръкопляскания за отразената от него неуместна грубост на Джовани, а дамата с перлите, ухажвана от Джовани, дори възкликна:
	— Отличен отговор, достоен за arbiter rhetoricae!
	Челото на Джовани почервеня.
	— Благодаря ви, синьора, че помогнахте на плитката ми памет — рече той. — Там е работата, че не можех да си спомня как се наричаше онази странна длъжност, която негово височество благоволи да повери на господина от Кукан. Какво е всъщност това arbiter rhetoricae и каква е ползата от него?
	— Почти същата, както от главния пазител на херцогските сбирки от произведения на изкуството — каза Петър. — С тази разлика обаче, че аз действително съм учил реторика.
	И така, първата публична среща на двамата приятели неочаквано се превърна в словесен двубой, ала тъй като знаем, че се карат онези, които се обичат, можем да наречем този двубой вежлив светски съксес*. Междувременно изминаха трите минути, които в момента на Петровото entreé оставаха до осем часа, и тъкмо когато часовникът на църковната кула започна да бие, музикантите на ангелския балкон засвириха с фанфари в знак, че идва херцогското семейство; но преди херцогът да се появи на входа между драпериите, разтворени от двамата лакеи, в Sala degli Anjgeli се втурна на късите си, криви крачета едно малко, дебело, но великолепно облечено човече с кръгло месесто лице, украсено с брада, същата като на херцога; и прическата му наподобяваше прическата на херцога, а също и баретата, но с тази разлика, че на върха й нямаше фина пухкава кожа, а свежа зелена тревичка — да, точно така: върху баретата на шута растеше малка, грижливо подстригана морава, негово собствено прелестно изобретение, което отдавна предизвикваше забавното учудване на страмбийското придворно общество и отново и отново възобновяваше опитите на придворните да разберат как е постигнато това миниатюрно чудо и не е ли тази морава в края на краищата изкуствена; ала тревичката бе истинска и растеше в глинена паничка, монтирана под баретата, а Коно — така се казваше шутът — два пъти дневно я поливаше съвестно с мъничка лейчица. Той тичаше, размахал късите си дебели ръчички като кормило, за да си пробие път, право към херцогския трон и накрая скочи върху него с двата крака.
	[* Сполучлив номер (амер. англ.). — Б.р.]
	— Скъпи мои поданици — заграчи той с приповдигната брадичка, както правеше херцогът, когато произнасяше речи пред народа, — събрали сме се тук в чест на това, че ние, херцог Танкред д’Албула Първи, доказахме за радост на всички благодарни жители на Страмба, че не сме толкова безнадеждно глупави, колкото ни смятаха, защото все още умеем, и то в най-подходящия момент да правим страхотни превъртания! — Ококори очи от престорена уплаха и след като направи няколко премятания и превъртания, хукна към негово височество, чиято карикатура беше и който заедно с жена си и дъщеря си важно преминаваше през шпалира от дами и господа, замръзнали в дълбок реверанс. Херцогинята, едва опряна на рамото му, водеше за ръка като малко дете чудновата, грозна, тъпо ухилена с беззъбата си уста, червена в лицето и кривогледа дребна женичка, тантуреста и клатушкаща се като патица: това бе Bianca matta, идиотката на херцогинята, обектът на нейната beneficenza permanente или, както твърдяха клюкарите, грозотията, в чиято компания херцогинята толкова обичала да се показва пред хората само и само нейната собствена одухотворена красота да контрастира с уродливостта на слабоумната идиотка. Херцогът, този път облечен със зелен костюм на червени райета, шията му отново гола до ключиците, водеше за ръка, по-точно за крайчеца на пръстите, които едва докосваше, дъщеря си, а на нея много й отиваше малката златна коронка, кокетно накривена и втъкната в гладко сресаните й коси, стегнати на темето в плосък и твърд кок, за да бъде прическата й възможно най-прилепнала към главата и да не нарушава, а напротив, да продължава изпъкналата линия на челото, което, както вече споменахме, с чаровна дъгичка се свързваше с чипото й детско носле. Беше тъй неземно красива в бялата си дантелена рокля, стегната високо под гърдите, и тъй пленителна и желана, че като я видя, Петър целият се вцепени, сърцето му заби по-бързо, топли я студени вълни обляха гърба му и го обзе неимоверното желание не да я притисне в обятията си и да я целуне по розовите устни, защото имаше прекалено много хора, а да блесне в очите й, да порасне като исполин, за да загуби тя ума и дума от смайване и възхита. Ала Петър разбираше, че това няма да е толкова лесно, тъй като, за разлика от майка й, която не пестеше усмивките си, изразът на детското й личице бе съвършено равнодушен, дори отегчен, сякаш искаше да каже: ето ме, палячовци, но не мислете, че това ме радва и ме забавлява.
	Церемониалмайсторът, усмихвайки се блажено, може би от възторг колко прекрасно протича празненството, избърса с копринена кърпичка херцогския трон, на който допреди малко подскачаше придворният шут, а също и приготвените за херцогинята и дъщеря й кресла, тапицирани със златиста кожа, и височайшето семейство се качи на подиума и зае местата си. Церемониалмайсторът се загледа в балкона, за да може в нужния момент да даде знак на музикантите, че от увертюрата за настроение трябва да преминат към танцова музика, когато се случи нещо изключително гротескно.
	Bianca matta, която се качи на подиума заедно с господарката си, изведнъж съвсем неочаквано скочи от него, при което се омота в колосаните си фусти и се пльосна на земята, ала веднага с изненадваща пъргавина се изправи на крака и с цвилене и крякане се затича към групата дворяни, в средата на която стояха Петър и Джовани, хвана с червените си лапички Петър за пурпурния ръкав на новия му костюм и го повлече, хилейки се с беззъбата си уста и издавайки някакви нечленоразделни звуци като врякащо изплашено гъсе, към подиума и към креслото на херцогинята.
	— Там, там — дърдореше тя, — ела, не се дърпай, глупако, там ти е мястото, за да може херцогинята да говори с теб!
	Вездесъщият церемониалмайстор, ужасен от тази непристойност, се приближи до Петър и му каза с половин уста:
	— Не се смейте, приемайте всичко на сериозно, ако ви е мил животът!
	Петър, който вече бе получил подобен съвет от придворния шивач господин Шютце, успокои изплашения церемониалмайстор с едва доловимо кимване и с притваряно на двете си очи и като се приближи до креслото на херцогинята с тържествени крачки, тъй наречените pas du courtisan, както ги наричаха в Прага, направи дълбок поклон, при което сякаш случайно постави дясната си длан на сърцето и каза:
	— Ако съм разбрал правилно, първата дама на ваше височество ме удостои с честта да ме избере за свой пръв партньор за танц и ме подкани да попитам ваша светлост ще ми бъде ли разрешено да изпълня това нейно желание.
	С ъгълчето на окото си видя дълбокото и одобрително облекчение, което се изписа на лицето на дребния церемониалмайстор.
	— Мисля, че не сте разбрали правилно инициативата на моята компаньонка, господине от Кукай. Не може да се говори за някакви желания на Бианка, защото тя нищо не желае, а не може и да се каже, че си е избрала някого, понеже й липсва разсъдък и ако прави нещо, то винаги става не по нейна воля, а е подбудено отгоре, от всевишните сили, които владеят нашия живот и съдбите ни, без да се проявяват пред нас другояче, освен спорадично, например чрез устата на едно невинно, белязано от бога същество, каквото е Bianca matta, моята Бианка. Тя се изрази само в този смисъл, че аз трябва да говоря с вас и тези думи подобава да бъдат възприети сериозно и с най-голямо внимание, защото не са нейни и не са от нея. Та да поговорим, господине от Кукан.
	Убийствено приканване! Петър бе школуван и обучен да не остава длъжник никому с отговорите си; само че как да отговори, след като не го питат за нищо? Казвайки „да поговорим“, херцогинята всъщност имаше предвид „говорете, слушам ви“; зависеше само от него, от Петър Кукан от Кукан, да се отличи със своята словесна еквилибристика и с полета на духа си пред нея и пред принцесата, а и пред херцога и знатните господа, които се бяха насъбрали мълчешком зад гърба му, защото бяха закопнели за ексхибиция от този сорт (за тях, както казва придворният летописец, няма по-голямо развлечение от подслушването); само преди малко те му бяха ръкопляскали, ала вроденото у повечето хора злорадство не им пречеше да нямат нищо против, ако в тази напрегната минута Петър бъде посрамен; а най-злорада от всички, колкото и да е прискърбно, бе принцеса Изота, защото на личицето й, допреди малко изразяващо досада, разцъфна онази доволна усмивка, с която жестоките деца късат крачетата на живи бръмбари. „Да поговорим“, беше казала херцогинята, без да уточни за какво; по този начин му бе предоставила огромно, безкрайно, от нищо неограничено поле за идеи и теми, по които би могъл да поведе разговор, започвайки от времето и минавайки през турския въпрос, тазгодишната мода, философията, географските открития, превъзходната пушка Брокардо и изгарянето на вещици: можеше да говори за всичко, което хората са замислили и направили, за онова, което е било и не е било, за случило се и не случило се (в границите на приличието, разбира се), и именно тази неизмеримост на възможностите, както се и очакваше, предизвика в мислите му празнота, задълбочена още повече от притеснение, каквото дотогава не бе изпитвал.
	Той съзнаваше, че херцогинята не е благоприятно настроена към него — както стотици други хора, присъствували на историческото събитие на piazza Monumentale, в което главен герой бе той; Петър бе забелязал също как херцогинята се опитваше да спре потока от великодушие, с който го заливаше херцогът, но и съзнанието, че нейното „да поговорим“ е подбудено от злонамереност, трудно би могло да подпомогне самоувереността му. И херцогът разбра, че става дума за заговор срещу новия му любимец и че постъпката на идиотката съвсем не е била спонтанна, както изглеждаше, че не е изключено дори да е била предварително режисирана, тъй че той се навъси като буреносен облак, а шутът Коно, сгушен между краката на херцогския трон, изрази отношението си към ситуацията с насмешливото крякане:
	— Hic Diana, hic salta*!
	[* Парафраза на латинското „Hic Rhodes, hic salta“ — „Тук е Родос, тук скачай“ — подканваме към някой да покаже възможностите си, с които се е хвалил. — Б.пр.]
	С лекичко наведена на една страна глава, съвсем леко подпряна с крайчеца на пръстите, херцогинята слушаше със снизходителна усмивка Петровото мълчание. Maître des cérémonies, който стоеше в ъгъла зад херцогското семейство, бе очевидно безутешен, той сочеше с отчаяни движения нагоре към балкона с музикантите, а после започна да движи пръсти пред издутите си бузи, сякаш свиреше на невидима флейта. Не бе съвсем ясно какво искаше да каже с това, ала твърде вероятно бе да е разбрал, че Петър не знае за какво да говори, и да е искал да му подскаже, че може да говори за музика, което е достойна и подходяща тема, годна за всякакви случаи.
	Вече бе изтекла кратката пауза, необходима за асимилиране на думите на херцогинята, а на Петър все още нищо не му идваше наум; тогава, крайно затруднен, той реши да говори именно за това свое затруднение, изписа на лицето си най-трогателната усмивка на извинение и оправдание и каза:
	— Слугата на ваше височество е ням. Устата му е заключена с девет катинара.
	Херцогинята повдигна красивите си тънки вежди.
	— Виждам, господине от Кукан. А защо? Как е могъл така внезапно да онемее младият кавалер, чието красноречие бе толкова панегирично възхвалено от моя съпруг?
	— Приемете горещите ми благодарности, ваше височество, че с проявения от вас интерес към жалкото ми душевно състояние и с въпроса си относно причината за моето онемяване ме задължихте, а това се равнява на заповед, да превъзмогна затруднението си и да говоря, тъй като не е възможно човек да се оправдава мълчешком.
	Така отговори Петър и с радостно чувство, че отново усеща твърда почва под краката си, продължи:
	— Извинявам се с това, че изключителната мисъл, изказана от ваше височество в началото за всевишните сили, въздействуващи от време на време върху душата на белязаното от бога същество, което не по собствена воля, както научих от думите на ваше височество, ме доведе до вашия трон, предизвика благочестив размисъл в мен, чиято външна проява винаги е мълчанието. Приемам тази подбуда на тайнствените сили, споменати от ваше височество не само благочестиво, както вече казах, но и в най-висша степен радостно, защото това отговаря на моите тайни и дръзки мечти да застана лице с лице пред ваше височество и да ви уверя в своето уважение, възхищение и преданост. А това, повтарям, се осъществи благодарение на всевишните сили; ах, ако можеха тези сили, които според думите на ваше височество имат власт над нашия живот и над съдбите ни, винаги да бъдат така благосклонни и готови охотно да изпълняват тайните ни копнежи! За жалост опитът, който съм натрупал през краткия си живот, ме е убедил, че не всякога става така.
	Херцогинята явно бе изненадана.
	— Господине от Кукан, уверявате ме, че изпитвате към мен уважение, възхищение и преданост — рече тя хладно, — а в двете цитирания на моите думи пролича лесно доловима ирония. Защо, господине от Кукан? Нима в крайна сметка не вярвате в магията?
	Петър замлъкна за малко, сякаш сам се питаше на какво мнение е всъщност, все едно не беше сигурен дали вярва в магията, или не.
	Трудно е да не се вярва, ваше височество — каза накрая. — Наистина сигурно няма друга сфера на човешкия интерес, за която да е писано повече и да са събрани повече доказателства и свидетелства и която с дяволската си съмнителност да е по-притегателна и вълнуваща, отколкото вълшебствата, магиите и влиянията от отвъдния свят: да не вярваш в тях, е също тъй безсмислено, както и да не вярваш, че планетата Земя е кръгла, и да се въоръжиш с евтин скептицизъм спрямо доказателствата на сериозни мъже, които от личен опит са се убедили, че тя е кръгла. Всичко това е истина, ала с уговорката, че има вяра и вяра. Има принципна разлика между твърдото и живо убеждение, присъщо на ваше височество, и удобното и немощно съгласие с обичайното, свойствено за немислещите хора, какъвто бих бил аз, ако не се съпротивлявах съзнателно. Само че аз се съпротивлявам, защото винаги са ми били противни удобството и скуката на утъпканите пътища и вече мога ясно и без угризения да отговоря на въпроса на ваше височество: Да, отказвам да вярвам в магията, пазя се да вярвам във вълшебства, в чародейства, в астрологията и в благоприятните влияния на незнайни сили.
	Петър, естествено, не беше забравил предупрежденията на шивача Шютце и много добре разбираше, че признавайки своето неверие, се озовава на хлъзгава и опасна почва, но се надяваше, че херцогинята ще приеме еретичните му думи по-ласкаво, отколкото бе приела глупашките — Петър не се съмняваше, че са били глупашки — съмнения на някакъв си австрийски търговски представител. И действително челото на нейно височество остана гладко, лицето приветливо, а когато проговори, в гласа й нямаше злоба.
	— Това ме изненадва — рече тя. — Ала не самият факт на вашето неверие, а че без колебание обявихте пред мен това неверие, въпреки че ясно ви дадох да разберете какви са моите възгледи по този въпрос.
	— От цялата си душа съжалявам за това — каза Петър, а като забеляза, че херцогът леко му намига с лявото си око, като че ли искаше да му каже: Продължавай, продължавай, храбри момко, аз съм с теб, отговори също с намигване, толкова незабележимо, че херцогът да не се почувствува обиден и все пак видимо, а после, без много да му мисли, произнесе следващите си думи към херцогинята:
	— Да, съжалявам, че не оправдах очакванията на ваше височество, но същевременно се радвам, защото съм убеден, че тези очаквания са били придружени от чувството на противна увереност. Но уверявам ваше височество, че неверието, което си признавам или по-точно, за което се боря, не е плод на предубеден разум, който разбира от всичко само благодарение на ограничеността си. Преди по-малко от година и половина заедно с вече покойния ми баща се озовахме в положение, за което е малко да се каже, че беше ужасно и мъчително, защото бе много по-тежко. Баща ми, който покрай другите си всевъзможни дейности се занимаваше и с астрология, знаеше със сигурност, че самият той няма да се измъкне жив, ала колкото до мен, той ме увери, че след известен период на страдания в моя живот ще настъпи неочакван и изненадващ обрат към по-добро и дори определи деня, в който този обрат ще настъпи. И наистина, когато дойде този ден и аз тъкмо бях изпаднал в скръбно и малодушно отчаяние, черните облаци се разкъсаха и бях озарен от слънчевите лъчи на благоволението, което дойде отгоре.
	— Ами тогава? — рече херцогинята. — Току-що казахте, че не вярвате в астрологията. Това противоречи на вашата история.
	— Осмелявам се да твърдя, че не противоречи, доколкото в този свят на противоречия и разногласия изобщо има нещо, което да не противоречи на друго — каза Петър. — Щом има, както казах, два вида вяра в отвъдния свят и в свръхестественото, а именно дейната и одобрителната вяра, присъща на ваше височество, и удобната, пасивна вяра по навик, от чието дремещо безучастие се пазя, тъй като недопустимо опростява сложното и отговаря на въпроси, които нямат отговор, то по същата логика има и два вида неверие: неверие на евтина антипатия и бездушно високомерие и живо неверие, придобито с много труд и чувствително към ужаса от непостижимостта на неизвестното, в което живеем и което ни обкръжава. В основа на това разпределение можем да си представим четири особи, пред чиито очи тайнствени пръсти на човешка ръка, както четем в глава пета на пророчеството на Даниил, са написали на стената на царския дворец съдбоносните думи „Мене, мене, текел, Фарес“. Първата от тези особи ще бъде радостно възбудена от това явление на гигантска ръка без тяло, пишеща на стената тайнствената орисия, защото такива странни, стигащи до призрачност видения отговарят на основната настройка на мисълта й, която угоднически се съгласява с всичко, което не е от този свят. Затова пък другата особа няма да бъде изненадана повече, отколкото би се изненадала от влизането на слугата, носещ съдинката със соса. Е, и? — ще каже. Какво от това? Никога не съм се съмнявал, че подобни неща са се случвали, случват се и ще продължават да се случват. Третата особа ще завърти отрицателно глава. Това е само илюзия, фантом, ще каже тя. Не може да има жива ръка без тяло, а щом все пак ни се струва, че я виждаме, това е или халюцинация — сигурно сме прекалили с пиенето и не сме си отспали, — или е трик на неизвестен фокусник. А четвъртата особа ще изкрещи от ужас. То се знае, че подобно нещо не може да има, а въпреки това го има, ах, каква загадка! Не е чудо, тъй като е доказано научно, че чудеса не стават, ала тъкмо защото не е чудо, нямаме никакво наименование за това чудо и това е най-безумното нещо, което може да се случи на едно човешко същество. Човекът е свикнал да обозначава всичко с имена, а когато не може да назове нещо, с което се е срещнал, не му остава нищо друго, освен да падне на колене пред него и да се преклони в благочестиво страхопочитание с пълното съзнание за собствената си ограниченост.
	Петър от доста време с удоволствие наблюдаваше как принцеса Изота стиска палци със зачервено лице, сякаш бе на състезания и се притесняваше за любимия си бегач или кон, на когото е заложила. Отдъхна си и добави с приглушен глас:
	— Толкова в защита на моето неверие, ваше височество, тъй като не е необходимо да пояснявам, че становището на четвъртата особа от скромната ми притча, която поради липса на достатъчно собствено въображение заимствувах от Светото писание, е идентична на моето становище. Истина е, че между вярата и неверието няма принципиално и непримиримо противоречие, също както и между живота и смъртта няма принципиално и непримиримо противоречие. „Всичко е Едно“, казват алхимиците и правят дълбоки и обезпокоителни изводи от този принцип. Противоречие има между участието и неучастието, между интереса и безразличието, между живата мисъл и мъртвата формула, между знанието и глупостта, ала няма противоречие между нощта и деня, между думите „одобрение“ и „отказ“. Да, алхимиците имат право, като твърдят, че всичко е едно: тъй че първата и четвъртата особа от моята притча, макар и да са от различни лагери, могат да си подадат ръце с разбиране.
	— Благодаря ви, господине от Кукан — рече херцогинята. — Приятно ме изненадахте със своята находчивост, дори нещо повече, убедихте ме в правотата на вашите възгледи и в знак на съгласие ви давам според указанията ви — понеже се отъждествявам с първата особа от вашата притча — това видимо доказателство.
	Тя протегна към него своята ръка, чиято поддържана гладкост и белота, както знаем, бе събудила завистта на френската кралица, а Петър, замаян от гордост и щастие, пристъпи към нея с две pas du couriisan, направи поклона, задължителен за такива случаи — с лявата ръка леко повдигната назад, деликатно подпря дланта на нейна светлост с крайчеца на пръстите си и по-скоро наужким, отколкото в действителност докосна с устни горната част на средния й пръст.
	— А сега — рече херцогинята, — нека не бавим повече гостите, които несъмнено изгарят от желание да танцуват. А аз, господине от Кукан, ви приканвам да поканите моята дъщеря на първия ballo.
	Петър направи три големи pas du courtisan вдясно, в посока към креслото, в което си почиваше нежното тяло на принцеса Изота, и проследен от одобрителния поглед на церемониалмайстора, комуто, види се, бе паднал камък от сърцето, се поклони на девойката с коронката, като й подаде ръка, за да й помогне да слезе от подиума и да я въведе във вихъра на танца. Същевременно стана и херцогът, за да вземе участие в първия ballo заедно със своята съпруга.
	Както е прието по традиция на всички дворцови балове, встъпителният танц на вечерта бе класическият il Saltarello, който в Пражкия храд наричаха по френски la saltarelle, един несравнимо по-целомъдрен и цивилизован остатък от древноримските вакханалии, отначало бавен, а после постепенно ускоряващ се танц, при който двамата партньори последователно ту се сближаваха, ту се отдалечаваха и се обръщаха с гръб един към друг, без изобщо да се докосват, освен с длани, и от време на време нежно пляскаха в такт с музиката. Докато господарското семейство изтанцува встъпителния танц, на придворните бе позволено само да гледат с безмълвно възхищение и одобрение и да притварят очи от възторг; разрешено им бе само да стоят в кръг на почетно разстояние, с изключение на единствения избраник между тях, този, който е приканен да бъде партньор на неомъжената принцеса; и на Петър му бе пределно ясно, че щом за тази почетна услуга е бил избран именно той, който по същото време, ако събитията се бяха разиграли малко по иначе, можеше да умира на колелото с изпотрошени кости заради убийството на capitano di giustizia, то това обстоятелство е нещо изключително и важно за цялото му бъдеще, нещо толкова великолепно, че той, Петър Кукан от Кукан, от този момент става най-знаменитата и най-застрашената от чужда завист особа в Страмба, държавицата, която в никакъв случай не бе най-малка за в Европа.
	Танцуваха приятно за окото и мълчаливо до онзи миг, в който според дворцовия етикет maitre des ceremonies даде знак с крилатия си жезъл, че времето за встъпителния танц е изтекло, тъй че херцогът с херцогинята и Петър с принцесата вече танцуват само за собствено удоволствие, а на останалите дворяни е позволено също да се включат в танците. В същия момент принцеса Изота, която дотогава гледаше в упор гладко избръснатото лице на Петър, намазано с афтършейв от страмбийски произход, далеч не толкова превъзходен като изделието на покойния му баща, проговори с лека, на пръв поглед пренебрежителна усмивка:
	— Танцувате съвършено, господине от Кукан. Толкова съвършено, колкото владеете латинската граматика. Това не ви ли е противно?
	— Боя се, че ми убягва смисълът на вашите думи — каза Петър изненадан. — Какво трябва да ми е противно?
	— Да бъдете винаги и във всичко съвършен — отвърна принцесата. — Никакви недостатъци ли нямате? Няма ли нещо на този свят, в което да сте глупав и непохватен? Аз не бих понесла това.
	Не беше съвсем ясно какво не би понесла, дали ако Петър се прояви в нещо като глупак и непохватен, или ако самата тя бъде съвършена във всичко като него. Петър избра втората възможност.
	— Жестока сте, принцесо — каза той. — Заради това, че вашият слуга се справи с мъка с няколкото изпитания, на които бе подложен, той не заслужава да бъде обвинен в нещо толкова педантично и скучно, каквото е съвършенството. Защото какво е съвършенството? Perfectio est carentia defectus, е казал старият Микрелий, съвършенството е там, където няма грешки, а това означава, че съвършенството е нещо изцяло негативно; та дори най-съвършеното същество, което, както е известно, е бог, изобщо не съществува.
	Принцесата се изчерви.
	— Много сте смел, господине от Кукан. Още никой не се е осмелил да изрече пред мен толкова страшно и непозволено нещо. Не са малко хората, които са платили с живота си за много по-умерени съждения. Но на мен това ми харесва, макар и цялата да настръхвам. Кажете ми още нещо такова.
	— Звучи като заповед — каза Петър.
	— Да, това е заповед. Тя обаче не е гаранция, че няма да започна да викам от възмущение и че няма да ви обвиня пред целия двор, че ми говорите неща, които обиждат слуха ми и заслужават съда на светата инквизиция. Казахте, че съм жестока. Добре, прав сте.
	Петър почувствува горчивина и злоба при вида на наполовина шеговитата, наполовина презрителната й усмивка. Карамба, помисли си той, поканихте ме в двора, за да ви правя маймунджилъци и майчето, а след това и дъщеричката да ме мъчат и да ме поставят натясно? Нафукана, нахална, злобна, себелюбива, сети се той за характеристиката на принцесата, направена от справедливия шивач Шютце. Ала почакай, момиченце, ще ти избия от главичката тази твоя надменност.
	— Е? — рече принцесата, вдигайки към него същата тази главичка, от която Петър си бе наумил да избие цялата надменност. — Слушам ви.
	— Добре, слушайте, принцесо — каза Петър с приятна усмивка. — Само че аз изобщо нямам настроение и желание да рискувам живота и свободата си единствено за да прогоня скуката ви и да ви накарам да настръхнете. Не, тази няма да я бъде, principessina mia, вярно е, че моята глава не струва нищо от гледна точка на добрите страмбийски обичаи, ала тя ми е едничка и лично за мен е толкова ценна и важна, че и през ум не ми минава да я излагам на опасност, за да ви забавлявам.
	Руменината, заляла преди малко лицето й, стана още по-наситена, а розовата й устичка се поотвори от непресторено смайване.
	— Но това е нечувано — рече тя шепнешком. — Как си позволявате да говорите с мен така? Нима забравихте коя съм?
	Темпото на saltarella започна да се ускорява; разгорещеният maitre des ceremonies се суетеше между пърхащите двойки, подобни на пеперуди, и тропаше в такт с музиката с крилатия си жезъл, като викаше:
	— Vivace! Vivace!
	— Мисля, че не съм забравил коя сте, принцесо — каза Петър. — Когато сте били малка, сте късали крачетата на бръмбарите, а сега ви се е приискало по-сериозно и по-голямо забавление. Вие сте разглезена и отегчена, защото никога досега не сте се натъквали на отпор, а всички са превивали гърбове пред вас. Няма защо да се чудите — щом дръзнах да застрелям capitano di giustizia, за да спася приятеля си…
	Като чу тази дума, принцесата чудновато, криво се усмихна.
	— И щом се осмелих да изкажа съмнение в съществуването на бога, не знам защо трябва да се стеснявам да ви кажа направо какво мисля за вас. Искахте да чуете от мен някоя ерес — моля, както желаете, е servito, изпълних молбата ви в много по-голяма степен, отколкото се надявахте; защото дори и да бях казал нещо свръхеретично по адрес на папата, то далеч не би ви поразило толкова, колкото когато с няколкото си искрени думи засегнах вашата особичка.
	— Накратко — вие сте герой — рече принцесата враждебно. — Съвършен както винаги.
	А сега дръж се, помисли си Петър. Сега или никога.
	— Добре, щом искате, аз съм герой — каза той, — ала в никакъв случай не съвършен, тъй като имайки предвид дефиницията, която цитирах, за да бъде геройството съвършено, то трябва да е лишено от всякакви колебания, най-вече от размекващото чувство, което отслабва разума и волята. Можете ли без усмивка да си представите страшното лице на съвършения герой, познат ни от картините на Верокио и от безброй други изображения и копия, разкривено от сладостната болка на любовта? Аз не мога. Съвършеният герой трябва да върви право напред и безогледно към своята героична цел и не бива да си позволява лукса да се влюбва така, както се влюбих аз.
	— Нима господинът е влюбен? — рече принцесата хладно и насмешливо. — И в кого?
	— Защо питате, след като много добре знаете, че във вас? — каза Петър. — Да, вие сте разглезена и отегчена, принцесо Изота, ала това не може да ми попречи, а и не ми пречи да ви обичам така, както обичам опасностите, забранените игри, пределните и страшни мигове, в които се избира между живота и смъртта. Вие сте принцеса, Изота, а аз съм беден авантюрист и скитник, чиито титли arbiter linguae latinae и arbiter rhetoricae говорят най-вече за това, че на вашия баща не му липсва чувство за хумор. Следователно за мен вие сте недостижима като слънцето и недействителна като гласа, който ни връща ехото, и заради тази недостижимост и недействителност аз дойдох от далечна и съвсем чужда за вас страна, изминах хиляди мили и преодолях хиляди препятствия, за да кажа с горчива усмивка сега, когато постигнах целта си: Към кого се осмели да вдигнеш погледа си, Петре от Кукан?
	— Малко по-бързо! Un pocco pin presto! Un pocco pin presto! — викаше церемониалмайсторът в екстаз, вдигайки очи към ангелите на тавана; по възторженото му изражение можеше да се съди, че онова, което става в Sala degli Angeli е не само встъпителен танц на банален дворцов бал, а нещо изключително и небивало досега, плод на божията воля. Леката и завладяваща мелодия на saltarella беше стопила окончателно всички ледове, бе проникнала в кръвта на танцуващите като вино и бе разпалила лицата им, тъй че им се струваше, че светът е тъй прекрасен, а животът тъй блажен, защото всичко, което става в него, е в ритъма на saltarella, а така трябва и да бъде, понеже няма нищо по-приятно и желано от танцуването на saltarella. Танцуваха ли, танцуваха в дори не забелязваха, че херцогът с херцогинята са излезли от кръга и се връщат към своя подиум, като херцогът, в добро настроение, разхлаждаше пламналото си лице с ветрилото на жена си. И Петър усети, че е упоен от saltarella, тъй че, честно казано, бе далеч от това с горчива усмивка да се укорява накъде се бил осмелил да вдигне погледа си, както се бе изразил преди малко, и всичко му се струваше лесно като в блажен сън. Мотивът за леснотията така натрапчиво овладя мислите му, че той го включи в потока на следващите си думи:
	— Да, казвам си, накъде се осмелих да вдигна погледа си, и въпреки това леснотата, с която ви споделям чувствата си, доказва, че този продиктуван от разума въпрос е неискрен и фалшив, тъй като всичко естествено е лесно, а понеже всичко естествено е и правилно, оттук смея да направя заключението, че всичко лесно е и правилно.
	— Отлично, това ми харесва — рече принцесата. — Напомня ми за поученията на моите домашни учители: Ако А е равно на Б, а Б е равно на В, то А е равно на В. Образцов и похвален пример как да се обясняваме в любов според силогизмите на Аристотел.
	— Аристотел не е измислил тези силогизми, а ги е почерпил от живота — каза Петър. — И аз, принцесо Изота, изказвам любовта си със същата леснота, с каквато птицата се възнася над горите или от земята блика горещ извор. Неслучайно, а умишлено избрах тези два примера, защото любовта, Изота, не е явление между явления, а явление над явленията и самата действителност, понеже в нея най-цялостно и най-изумително се съчетават принципът на светлината, който одобряваме с радост, и принципът на мрака, който ни плаши; тя идва от небесата и от дълбините, от сетивата, с които възприемаме света, и от тайнствения отвъден свят на душата. За първи път в живота си усещам какво е това любов, Изота, а все пак изведнъж знам всичко за нея, защото любовта не се изучава, не се анализира, любовта се възприема непосредствено като красотата, тя е извън разума и над него, а ние самите се отъждествяваме с любовта дотолкова, че този, който обича, с право може да каже: Любовта съм аз и всеки, който обича, е любов. Обичам ви, Изота, и ви моля да ми вярвате така, както вярвате на звънчетата на стадата, връщащи се от паша, на бръмченето на пчелите, на тихите стъпки на сърната, която отива на водопой, или просто на това, че над нас е небето и че земята носи нашите стъпки, и че вие сте жена, а аз мъж…
	— … син на продавач на мехлеми и внук на майстор по скопяването — прекъсна го принцесата. — Достатъчно дързости чух от вас, господине от Кукан.
	И по средата на танцовата стъпка се отвърна от него и се отправи към подиума, заобикаляйки танцуващите двойки.
	Прекрасно осветената зала потъмня в очите на Петър и цялото му същество потрепера от ненавист. Ще ми платиш за това, Джовани, ще ми платиш. Така си мислеше Петър, тъй като нямаше съмнение кой е информирал принцесата за родословието му. Ще ми платиш за това, Джовани, казваше той, ала знаеше, че Джовани няма да му плати за нищо, защото той, Петър, бе изиграл ролята си. Принцесата крачеше като лунатичка, с неподвижно отпуснати ръце и безизразно лице, отказвайки да се облегне на рамото, което отчаяният Петър й предлагаше. Този път, schiopetti, прехвърли целта, този път, arbiter rhetoricae цялото ти изпитано красноречие няма да те спаси от срама, този път, карамба, ти е спукана работата, този път, карамба, не се натъкна на разбойници, на митничари или на capitano di giustizia, този път си имаш работа с жена, а тя, мила приятелко, не ти е по силите, тя ще ти извади ноктите, преди да се усетиш.
	— Ай, ай, какво виждам, нашата дъщеричка вече не танцува? — възкликна херцогът, когато Изота застана пред трона му, а Петър — зад нея. — Смея ли да се надявам, че на нашия изключително способен господин от Кукан най-сетне нещо не му се е удало и се е проявил като лош танцьор? Да не би да те е настъпил? Какво се е случило всъщност, че гледаш като великомъченица?
	— Няма такова нещо, татко — рече Изота, — господинът от Кукан, както и очаквахте, е прекрасен танцьор. Но ме заболя главата и затова ви моля за разрешение да отида да си почина в зимната градина.
	— Откога, овчице моя, искаш разрешение за нещо толкова обикновено и естествено? — учуди се херцогът. — Зимната градина е за това — красиви млади госпожици да лекуват в нея главоболието си. Върви и нека господинът от Кукан ти бъде забавен и галантен компаньон.
	— Ще направя всичко, което е по силите ми, ваша светлост — каза Петър, поклони се и придружи принцесата с образцови pas du courtisan.
	Зимната градина беше голяма почти колкото Ангелския салон, с който беше свързана, и освен като зимна градина беше известна и като Залата на хилядите шумове, Sala degli mille rumori, тъй като в нея шумяха десетки малки водопадчета и каскади, течащи по изкуствени скали от бял мрамор, а също и Залата на хилядите аромати, Sala degli mille odori, понеже в нея растяха орхидеи и люляк и най-вече дивно красиви цветя с екзотични имена, докарани от далечния Ориент.
	— Изота, мисля, че онова, което току-що казахте на баща си, не беше точно това, което искахте да му кажете, след като ме изоставихте по средата на танца — отбеляза Петър, когато принцесата изящно седна на мраморната пейка и сгушена опря челото си с уморен жест върху дясната си ръка.
	— Надсмивайте се на моето поражение, на моята слабост, на недостатъчната ми гордост и воля — рече Изота. — Разбира се, че не исках да кажа подобно нещо, разбира се, че исках да се оплача от вашата дързост, но не намерих в себе си достатъчно злоба. Загубих, господине от Кукан, вашата смелост се оказа по-силна от моята разглезеност и от отегчението ми, както се изразихте, срамувам се от това, ядосвам се на себе си и все пак се радвам, защото вече няма причина да съм горделива, отблъскваща и себелюбива и мога да ви призная онова, което наистина желая: да продължавате да говорите с мен така, както говорихте досега и да бъдете с мен все така безумно смел и съвсем различен от хората, които познавам.
	Петър седна до принцесата.
	— Правилно казахте, че вече няма причина да сте горделива, отблъскваща и себелюбива, понеже вие само си играете на горделива, отблъскваща и себелюбива, за да задоволите желанието на хората, които искат да ви виждат и да ви имат вас, принцесата, такава. А сега ми позволете и аз да сваля маската си на различен от останалите хора, която си слагам, за да не се изгубя в тълпата, както ми беше казал някога добрият Стар граф Гамбарини, пък аз не му вярвах. Аз съм син на продавач на мехлеми и внук на майстор по скопяването, нищо повече и нищо по-малко, и не чувствувам в сърцето си смелост и упорство, а нежност и копнеж.
	Главата му се замая от гордост и от усещането, че е победител: все пак победи, все пак късметът не ти е изневерил, мислеше си той, когато внимателно, сякаш се страхуваше да не я счупи, вдигаше към устните си нейната бледа и студена ръка. Наведе се над нея и я целуна точно в момента, в който на вратата на зимната градина се появи Джовани, който, след като преодоля краткото вцепенение, предизвикано от дръзкото поведение на внука на майстора по скопяването, се насочи към тях с лека и весела походка.
	— А, тук ли сте, мързеланковци такива — рече той с престорено нехайство, — седите си сред аромата на цветята, докато музикантите вече започнаха да свирят veneziana, танца, който вие, братовчедке, разбрах, че обичате най-много. Леля Диана ми издаде тази тайна, когато ми възложи да ви поканя на танц, ако, разбира се, господин Да Кукан, позволи. Може ли?
	Изота, отново твърдоглава и високомерна, както подобава на една принцеса, стана и се опря на рамото на Джовани, отвръщайки с досада детското си чипо носле от него. Преди да тръгне с нея, Джовани се обърна и размени с Петър мимолетен, ала достатъчно красноречив поглед, за да няма никакво съмнение, че времето, кога го бяха толкова добри приятели и в пражкия двор ги наричаха les inseparables, неразлъчните, е отминало завинаги и безвъзвратно.


>>	„Станах войник заради русокоса хубавица“

	На другия ден след брилянтното и паметно влизане на Петър Кукан от Кукан във висшето страмбийско общество, в десет часа заранта, когато слугите все още почистваха Sala degli Angeli и катерейки се по двойните стълби, бършеха прахта от канделабрите и полилеите, херцогиня Диана и дъщеря й принцеса Изота се качиха в гигантска карета, теглена от шесторен впряг, и придружени от други две карети с прислугата и придворните дами и охранявани от кавалерийска рота, командувана от най-важната личност в страмбийския гарнизон, галантния и елегантен капитан Д’Обере, красив наперен французин на средна възраст, отпътуваха неизвестно закъде, уж на гости при роднини.
	Заминаването на двете първи дами на Страмба стана толкова ненадейно, без подготовка и неочаквано, че придворните, болшинството от които все още спяха след снощните танци, дори не успяха, както му е редът, да ги изпроводят на дворцовия двор и преди да се опомнят и да възприемат тази поразителна новина — в рамките на малкия дворцов свят тя действително бе поразителна, — каретите бяха далеч, далеч зад планини и гори, а и прахта след тях отдавна се бе слегнала. Онези, които все пак имаха щастието да видят заминаването на височайшите, после дълго време разправяха, и думите им минаваха от уста на уста, че принцеса Изота била изумително красива със сиво-зеления си костюм за пътуване и с очарователната си шапчица с перце, ала била бяла като платно, а очите й били насълзени. Олеле, очите й били насълзени, шушнеха в салоните, в коридорите, на двора, в трапезариите и в кътчетата за разговори. Вярно ли е, че очите й били насълзени? Не, не бяха насълзени, а само почервенели от плач и под тях имала сенки като след безсънна нощ. Какво?! Кой се осмелява да твърди, че очите й не бяха насълзени? Сълзи като грахови зърна се стичаха по бледите й страни, та чак не успяваше да ги избърше. Глупости, аз стоях на две крачки от нея и никакви сълзи не видях, пък и не ми се стори по-бледна от обикновено, ала беше тъжна, толкова тъжна, че чак сърцето ми се сви. И така нататък, и така нататък.
	Преценено цялостно: заминаване, приличащо на бягство, бледно, най-малкото тъжно, лице под шапчицата с перце, насълзени очи или дори ронещи сълзи, или поне зачервени от плач и недоспиване — и всичко това след бала, на който младият arbiter rhetoricae е ухажвал принцесата повече, отколкото прилича на човек с неговото положение: за обичащото да злослови дворянство наистина не бе трудно да свърже тези обстоятелства в причинна зависимост. По-ясно от бял ден било, че принцесата се е влюбила до уши в младия арбитър и така е лапнала по тъмните му, раздалечени едно от друго очи, че е забравила за своята изключителност и неповторимост и се е наложило да я откарат отвъд планини и долини и да се изчака, докато поговорката „Далеч от очите, далеч от сърцето“ потвърди истинността си.
	Това решение бе милосърдно, дори изненадващо милосърдно, защото очевидно можеха да бъдат използувани редица други по-решителни и по-радикални мерки — възможно би било виновникът, Петър, да бъде прогонен от Страмба или да бъде изпратен с дипломатическа мисия при турския султан, който сигурно няма да пропусне да го изпрати на някоя галера, да го скопи, да го ослепи; можеше просто да го хвърлят в тъмницата или с него да стане така, както станало с онзи влюбен учител, за когото говореше шивачът Шютце — да увисне обесен на дръжката на вратата. Всичко това би могло да му се случи, то се бе случвало на други хора за много по-леки провинения, отколкото бе неговият дързък поглед към най-знатната девойка в Страмба. Да, можеше да се случи, ала самият факт, че не се случи и че херцогинята сама се е нагърбила с отстраняването на дъщеря си, още повече увеличи престижа на Петър в придворните кръгове.
	Херцогът със сигурност — разсъждаваха хората — много добре знае какво прави и щом не се е разправил с Петър Кукай от Кукан така, както заслужава този млад lazzarone, то е, защото чисто и просто не е могъл да си позволи това в дадената ситуация, а този факт беше нещо изключително, грандиозно, страшно важно, опасно, небивало и подтикващо към сериозен размисъл. Явно херцогът не смее да извърши такава постъпка и да отстрани или накратко да премахне толкова знаменит и обичан в Страмба човек, какъвто е Петър Кукан от Кукан, героят, когото всички на улицата поздравяват, комуто се нравят овации под прозорците и когото самият той, херцогът, неотдавна публично бе нарекъл „спасител“; ала тъкмо обстоятелството, че херцогът не може да се осмели да извърши нещо, каквото и да било, потвърждаваше правилната преценка на мъдрия аптекар Гербино, който бе казал, че славата и могъществото на господствуващото семейство Д’Албула е към своя край. Но защо гореспоменатата слава и могъщество на господствуващото семейство Д’Албула изведнъж наближи края си? Наивно е да се твърди, че причина за тази промяна бе ненадейното появяване в Страмба на двамата младежи, и двамата в крехка възраст, единият още почти дете, а другият съвсем малко по-голям от него, които сякаш бяха паднали от небето. О, не! Драматичното нахлуване на тези двама голобради юноши в живота на Страмба не бе причина за вцепеняването — може би временно, а може би и постоянно — на Танкредовия железен юмрук. Просто херцогът вече не можеше да усилва тиранията си и понеже не искаше срещу него да се опълчи цялото население на Страмба, бе принуден да направи славното си салто.
	Но както и да е, дори и двамата младежи да бяха причина или само случайни статисти в промените, настъпили в Страмба, външен белег, на които бе ненадейното осиротяване на хълма за екзекуции пред главната порта — всъщност колелата и бесилките като с магическа пръчка се изпразниха само за един ден, с изключение на двамата току-що обесени братя Салабети, справедливо екзекутирани заради греховната им содомия с домашния им добитък; та както и да е, шушнеха помежду си придворните, едно е ясно — граф Гамбарини и Пиетро Кукан да Кукан са извънредно интересни личности и може да се очаква, че било единият, било другият, било и двамата ще се опитат да използуват споменатите промени в своя полза, за своя сметка и на своя отговорност.
	Очите на Страмба, обърнати към двамата млади авантюристи още от мига, в който се появиха на piazza Monumentale, оставаха вперени в тях и занапред с голямо внимание и интерес.
	Граф Джовани Гамбарини се държеше точно така, както можеше да се очаква от знатен младеж, комуто като дар божи бе възвърнато семейното имущество, до вчера смятано от него за загубено; опиянен от своите успехи, от независимостта и богатството си, той в пълен ход заживя живота на велможа, какъвто се чувствуваше, и баловете, устройвани от него в двореца му, се редуваха със сбирки по мъжки, другояче казано, с пиянски вечери и с веселия в ловния замък Тако, също негова собственост. Да си постоянен или поне чест гост на граф Гамбарини, бе признак на значимост в обществото, а онзи, който никога не бе канен у тях, беше кауза пердута и не му оставаше нищо друго, освен да се отдаде на малодушен размисъл, че е живял напразно. Всичко това изглеждаше естествено и погледнато справедливо, безинтересно, ала не липсваха хора прозорливи и ясновидци, които придаваха по-дълбоко значение на светската активност на младия граф Гамбарини и търсеха, както гласи италианската поговорка, косми в яйцата. Така например подлият гостилничар от странноприемницата „При пауновата опашка“ — може би от глупост, а може би, защото бе далеч не толкова подъл, колкото бе изписано на нечовешки човешкото му лице — и след паметното събитие на piazza Monumentale остана верен на противогамбаринските си настроения и публично заявяваше пред гостите на странноприемницата, а сигурно по стар навик донасяше и на херцога, че в двореца на Гамбарини се събират отколешните неприятели на Д’Албула, сред които и господин Антонио Занкета, богат кожухар, едва неотдавна пуснат от тъмницата, където бил затворен по подозрение за съучастие в заговора на Алесандро Сикурано. Та тези важни птици съзаклятничели в двореца на Гамбарини под предлог, че светски се забавлявали, а инициатор на тези опасни размирици бил на пръв поглед незабележимият и невзрачен, ала крайно опасен аптекар Гербино, хитра лисица и отличен познавач на местните нрави, който неведнъж бил забелязван как, след като затвори магазинчето си, заобикаля piazza Monumentale под прикритието на нощта, по страничните улички се прокрадвал към задния вход на графския дворец и изчезвал в него с часове. Възможно било да носи отрова на младия граф, тъй като разбирал не само от лековити микстури, но и от такива, дето умъртвяват, и съвсем сигурно било, че втълпява в младата, неопитна глава на графа всевъзможни предателски съвети.
	Та такива ги плещеше гостилничарят от „При пауновата опашка“, докато един ден не бе нападнат и убит на път за Болоня, където ходеше редовно да купува провизии за заведението си. Това бе скръбна, но в никакъв случай необичайна случка; ала ония, които споделяха подозренията му и бяха съгласни с възгледите му, търсейки, както казахме, косми в яйцето, започнаха със сигурност да твърдят, че не ставало дума за обикновено разбойническо нападение, а че гостилничарят бил пречукан от или по заповед на привържениците на Гамбарини, понеже не можели другояче да запушат устатата му уста.
	След това кърваво събитие последва малка, срамно скандална сензация. Покойният подъл гостилничар не бе притежател, а само наемател на странноприемницата „При пауновата опашка“ и на негово място дойде някой си грък с името Полемос, достопочтен и уважаван мъж, който дотогава бе лавкаджия в казарменото крило на херцогския дворец и умееше да приготвя шест вида доматен сос: неговата pasta asciutta беше ненадмината. А какво, питаме се ние, какво направи овдовялата Финета? Нещо нечувано: пренесе се с все бохчичката си при граф Джовани Гамбарини, тоест при човека, който — ако бяха прави търсачите на косми в яйцата — бе или би могъл да бъде косвен убиец, при това убиец на мъжа й, и зае в двореца поста майордом или главна управителка или икономка, или кой знае какво, но преди всичко, няма причини да се съмняваме в това, стана любовница на графа. Говореше се — тъй като в малък град като Страмба нищо не може да остане скрито, — че в тази срамна роля тя се държала надменно и властно, била остра като бръснач с прислугата на подчинените си, а и младия граф го въртяла на пръста си както си искала; още не дошла в двореца, и вече държала в джоба си всички ключове, претършувала всички килери, долапи, гардероби и скринове за скъпоценности. Това му изнасяло на Джовани Гамбарини, защото хич не го бивало в стопанисването и преди да дойде Финета, служебният му персонал злоупотребявал с това и така безжалостно го грабели, сякаш всички искали по-скоро да го докарат до просяшка тояга.
	Толкова за деянията на първия от двамата младежи, в които, както казахме, бяха вперени погледите на цяла Страмба; нека сега разкажем за по-нататъшните приключения на другия младеж, Петър Кукан.
	Главнокомандуващият страмбийския военен гарнизон капитан Д’Обере, напереният французин, който бе упълномощен да съпровожда херцогинята и нейната дъщеря по пътя им към неизвестното, се върна четири седмици след изпълнението на отговорната си и деликатна мисия и Петър се отправи при него към казарменото крило на херцогския дворец с простото намерение, ако се наложи, да опре ножа си на гърлото му, но да го принуди да издаде тайната къде е закарал херцогинята и Изота.
	Завари го в двора на казармата как, дългокрак и елегантен, обучава и строява непохватен новобранец, явно мамино синче от богато семейство, решило да посвети живота си на военния занаят, което сега се опитваше да държи мускет — толкова тежка пушка, че по време на стрелба трябваше да се опира на „вилица“, забодена в земята, — а мускетът не бе по силите на хилавите му ръчички. През лявото му рамо бе преметнат кожен колан, в който бяха напъхани дървени съдинки с предварително претеглени дози барут, на кръста си носеше сумка с патрони, а на врата навит на руло фитил и всичко това явно му пречеше, убиваше му и го правеше още по-нещастен, отколкото нормално бива един новоизпечен войник, за първи път в живота си откъснат от майка си.
	— Разкрачи се както трябва, не ми стой comme un esturgeon malade*, ax, saprebouiffre**, само ти ни липсваше, точно ти ни трябваше, само тебе чакахме, espéce de limace*** — крещеше капитанът с гърмящия си глас и колкото повече крещеше, толкова по-левашки и по-непохватни ставаха движенията на новобранеца. — А сега си затвори окото, лявото, ca va sans dire****, а когато мерникът и мушката бъдат в една линия, тогава feu, огън!
	[* Като болна есетра (фр.). — Б.пр.]
	[** Стара френска ругатня. — Б.пр.]
	[*** Плужек, такъв! (Фр.). — Б.пр.]
	[**** То се разбира от само себе си (фр.). — Б.пр.]
	Нещастникът стреля по посока на огромната хартиена мишена, опряна на глинения вал, ограждащ казармения двор на разстояние двеста крачки от новобранеца, и се просна на земята по гръб, съборен от мощния рикошет, а пък куршумът се заби във вала на три крачки от края на мишената. Капитанът застена и занарежда, закри и двете си очи и тихичко, на френски, започна да произнася дяволски проклятия, за каквито след смъртта се полагат двеста години в чистилището, а когато отново откри очите си, забеляза Петър.
	— Tiens*, нашият многоуважаван schiopetti — рече той. — Сигурно сте дошли да покажете, на този imbécil** как трябва да си служи с огнестрелно оръжие?
	[* Я виж ти (фр.). — Б.пр.]
	[** Малоумен (фр.). — Б.пр.]
	Петър знаеше, че с гасконците — а капитан Д’Обере бе гасконец — трябва да се говори рязко и властно, затова повдигна брадичката си.
	— Господине — каза той, — позволих само на най-близкия си приятел граф Гамбарини на шега да се обърне към мен с думата schiopetti, при това само веднъж, втори път не бих му го позволил. Но ако желаете поне веднъж в живота си да видите как трябва да се стреля, моля, на ваше разположение съм.
	Капитан Д’Обере си пое дъх, за да отговори по войнишки, но не каза нищо, а известно време гледаше Петровите тъмни, раздалечени едно от друго очи.
	— Господинът се мисли за кой знае какво, а това се харесва на жените, дори и на най-прекрасните. Добре, нека видим доколко самомнението на господина е основателно. Собственоръчно ще заредя мускета за господина, за да не може после да се оправдава, че не всичко е било comnie il faut*.
	[* Както трябва (фр.). — Б.пр.]
	От дървената съдинка, която измъкна от колана на новобранеца, а той междувременно бе станал от земята и стоеше на треперещите си крачета, насипа барут в цевта, пъхна куршума, уплътни го с парцалче, после го натъпка с шомпол, а от волски рог насипа малко запалителна смес. Докато траеше тази сложна процедура, която, ако се изпълняваше по заповед, се състоеше от шестнайсет команди, Петър със задоволство забеляза, че по прозорците на казармата започнаха да се появяват любопитни лица, а от главния вход, от конюшнята и от лавката един след друг, а после и вкупом се точеха пехотинци и кавалеристи, артилеристи и копиеносци, конюси и алебардисти, писари и бакари, тръбачи и барабанчици, каква ли не още казармена сбирщина, командири и прости войници, новобранци и стари кучета; вестта, че Петър Кукан от Кукан се е появил в двора на казармата, за да се изфука със стрелковото си умение, вече доказано веднъж, очевидно бе профучала из казармата като метеор и бе изправила на крака дори и онези, които тъкмо се бяха скатали някъде и спяха.
	Мускетът, който капитанът предаде на Петър готов за стрелба, с горящ фитил, тежеше колкото малко оръдие, най-малко два пъти повече от любимата му пушка Брокардо, ала Петър си каза, че ако иска да постигне желания ефект, достоен за Петър Кукай от Кукай, не бива при стрелбата да използува опората, затова застана срещу мишената пет крачки по-назад от новобранеца, а „вилицата“ остави там, където си беше, забита в земята.
	— Хей, monsieur de Cucan — рече гневно капитанът, — кой ще ви носи la fourche? Нашите мускетари сами си носят вилицата.
	— Не ми трябва никаква вилица — каза Петър.
	— При нас вилицата се използува задължително, така е по устав — рече капитанът.
	— Аз не съм ваш подчинен, не съм от вашите войници и ще стрелям, както намеря за добре и както съм свикнал — каза Петър.
	Разкрачи се както трябва, за да не му направи капитанът забележка, че стои comme un esturgeon malade, като болна есетра, а в мига, в който вдигаше мускета, през ума му мина една идея — безумна, ала примамлива и одарена с могъщата сила на убедителността, сякаш самата Съдба беше вдъхновила Петър за нея, а сега, когато идеята вече беше в главата му, допълнително го увещаваше да не се отказва от нея, да не се плаши от невъзможността и` и му нашепваше в ухото: Не се бой, ще успееш! Това е изключителна възможност да накараш всички, от капитана до последния ординарец, да си седнат на задниците.
	И Петър, уповавайки се на помощта и защитата от страна на покойните си баща и майчица, както и на незабравимия граф Одорико Гамбарини, а също и на брадатия портиер от Таренто, с когото се разбираха, докато беше жив, събра всичките си сили и с изпъната ръка вдигна мускета, както се вдига обикновена пушка, прицели се, а в мига, в който натисна спусъка, рязко се наведе напред, сякаш искаше след изстрела да пробие мишената с мускета като с копие. По този начин той уравновеси рикошета, който преди малко бе съборил новобранеца на земята, а после постоя малко, нищо не разбирайки и дишайки тежко, замаян от вълнение, пренапрежение и от гърмежа, като постепенно осъзнаваше, че водопадът, който го оглушаваше, изобщо не е водопад, а крясъци и викове „браво“, „да живее“, „евива“, „аааа“, че капитан Д’Обере го тупа с огромната си капитанска лапа по гърба, че зрителите не само крещят, но и танцуват, хвърляйки нагоре шапките и кепетата си, че точно по средата на мишената има дупка колкото да мине юмрук, която по-рано я нямаше, и всички тези наблюдения се обединиха в една мисъл, а именно че той, Петър Кукан от Кукан, пак е спечелил и се е проявил като отличен schiopetti, макар пушката, с която стреля, за разлика от превъзходната пушка Брокардо да не бе омагьосана от неговия баща или, с една дума, че е накарал всички присъствуващи да си седнат на задниците.
	След това капитанът заведе Петър в ергенската си квартира на втория етаж на казармената сграда, за да отпразнуват заедно успеха му и по този повод отвори бутилка истинско френско fine*, което му изпращаха от родината, тъй като италианските дестилати по неговите думи не можели да се пият.
	[* Първокачествена ракия (фр.). — Б.пр.]
	— Господине, вие сте голяма работа и не се учудвам, че сте завъртели главата на нашата petite princesse — рече той, когато се чукнаха, и гаврътна чашката със силна, парлива течност, която Петър вкуси за първи път през живота си.
	— Точно за тази petite princesse си мисля — каза Петър. — Сигурно разбирате, че не съм дошъл тук само за да се изфукам пред вас и пред вашите хора със стрелковото си умение.
	— Може би е така — рече капитанът. — Но все пак го направихте и добре, че го направихте. Според мен в дадената ситуация не можехте да направите нищо по-добро.
	— Нямах предвид нищо друго, освен да ми кажете къде закарахте принцеса Изота — каза Петър.
	— Щом това ви интересува, моля — рече капитанът. — Съпроводих я до Ферара, до дома на ферарския архиепископ.
	Петър скочи като ужилен.
	— Благодаря ви, това ми е достатъчно. Отивам.
	— Къде тръгнахте? — учуди се капитанът.
	— Към Ферара, parbleu* — отвърна Петър.
	[* По дяволите (фр.). — Б.пр.]
	— Какво ще правите там? Искате да отвлечете принцесата ли?
	— Мисля, че нищо друго не ми остава — каза Петър.
	— Ако питате мене, отвличайте си я — рече капитанът. — Само че тя вече не е във Ферара. Когато тръгнах обратно за Страмба, херцогинята с дъщеря си също заминаха от Ферара, охранявани от хората на архиепископа.
	— Закъде заминаха? — попита Петър.
	— Ще ви се стори смешно, но не знам — отговори капитанът. — Parole d’honneur*, нямам понятие. И да ви кажа правичката, хич не им се чудя, че са си уредили работата, защото познават господин Пиер Кукан дьо Кукай и не им трябват дори всичките пръсти на двете ръце, за да пресметнат, че ако господин Кукан знаеше къде се крие princesse, щеше да направи точно това, което преди малко заяви, че ще направи.
	[* Честна дума (фр.). — Б.пр.]
	Петър отново седна.
	— Sacrés mille tonnerres de nom de Dieu de nom de nom de merde! — изкрещя внезапно и удари с юмрук по масата.
	Капитанът просия и откри всичките си трийсет и два прекрасни зъба.
	— Господинът умее да ругае на френски като превозвач на крави от остров Лувие, трябва да пием за това.
	Така и направиха, а капитанът продължи:
	— Не научихте онова, което искахте да научите, но аз бих казал, че посещението ви в казармата не беше напразно. Saprebouiffre, Пиер, елате при нас във войската. Само не ми казвайте, че на човек от вашия формат му доставя удоволствие да се разхожда по дворцовите паркети, да танцува saltarella и да чака евентуалното завръщане на принцесата, докато всички се подиграват на вашите титли arbiter rhetoricae или j’sais pas de quoi*. Вие май не осъзнавате кой сте! Вие сте легенда, Пиер, и името ви е известно далеч зад границите на Страмба, а какво печелите от това? Оставете тези палячовщини и вървете там, където имат нужда от вас, тук, във войската. Ще ви направя свой адютант със заплата петдесет скуди месечно. Положението ви в двора, както сигурно сам усещате, е несигурно, а тук ще имате подкрепата на армията — мисля, че няма нужда да ви разказвам и доказвам какво означава това, пък и за нас ще бъде голяма сполука, ако придобием такъв популярен човек, какъвто сте вие. Херцогът положително ще се съгласи с мен, понеже знае, че войската е главната, ако не и единствената опора, на която може да разчита, и че всичко, което е полезно за нас, е полезно и за него. Да пием за това.
	[* Не знам какво си (фр.). — Б.пр.]
	Пиха.
	— Ала преди да ви кажа „да“ или „не“, капитане — започна Петър, — обяснете ми защо вие, главнокомандуващият, лично обучавахте и строявахте оня нещастник, който явно за първи път държеше пушка в ръката си! Нима си нямате хора за тази работа?
	Капитанът се навъси и известно време си заглаждаше мустаците, преди да отговори:
	— Както винаги, sacré Pierre*, попаднахте право в целта. Оня нещастник, както го нарекохте, е син на синьор Антонио Занкета, един от най-богатите граждани на Страмба. Изпрати ми го да ми висне на врата с препоръчително писмо самият ваш copain** граф Гамбарини, който, откакто го измъкнахте от примката, расте, докато вие вехнете. Не го обичам, а и не ми харесва. Вие вярвате ли му, мосю Дьо Кукан? Бих се учудил, ако му вярвате. Никак не ми е приятно, когато ми изпраща тук мамини синчета като младия Занкета. Такива оправни кадети като него имам неколцина тук, а аз съм единственият, който може да се справи с тях, всички други стават по-ниски от тревата, а това разваля дисциплината и дразни. Но вие също ще се справите с тях и затова сте ми необходим — поверявам ги на вашите специални грижи и ви давам всички пълномощия, за да ги гоните и да им дадете да разберат какво значи войнишка служба.
	[* Свети Петре (фр.). — Б.пр.]
	[** Приятел (фр.). — Б.пр.]
	— Защо не ги изгоните, след като за нищо не ги бива? — попита Петър.
	— Не е възможно — отговори капитанът, — защото стара традиция е младите господа да отиват войници, а техните семейства имат такава власт, че по-скоро те биха ме изпъдили. Апропо, надявам се, че като фехтовач сте също толкова добър, колкото като стрелец.
	Петър, вече доста пийнал, отговори:
	— Изправете срещу мен деветима от вашите най-добри фехтовачи и аз самичък ще се справя с тях и ще ги поваля един след друг от ляво на дясно и от дясно на ляво.
	— Само деветима? — рече капитанът. — Това ми харесва. Винаги съм казвал, че скромността облагородява човека. Но да не забравя, имам писмо за вас от една дама.
	— От каква дама? От принцесата? — попита Петър.
	— Откъде да знам? — рече капитанът, отваряйки чантичка от златиста кожа, закачена на колана му. — Предаде ми го една мъничка, тантуреста, кривогледа и куца особа.
	— Bianca matta?
	— Тъй вярно. Bianca matta — отвърна капитанът. — Мисля, че тази Бианка никак не е matta и не е такава идиотка, за каквато я смятат.
	Извади от чантичката кесийка от фина еленова кожа, от кесийката — бележниче, подвързано със сахтиян, а от бележничето — малко, грижливо сгънато и залепено с червен печат писъмце.
	— Voilà! — рече и го подаде на Петър.
	Изографисано с изящен момински почерк, писмото гласеше следното:
C>
	Не се отчайвай, обичам те.
@	Изота
C$


>>	Херцогът играе шах

	Веднъж, около четири месеца след като Петър бе постъпил на служба като адютант на капитан Д’Обере, в казармата го намери един лакей в червена ливрея, с герба с бронирания крак между двете звезди и с девиза „Ad summam nobilitatem intenti“ на ръкавите, и му предаде писмо, в което граф Джовани Гамбарини изказваше с елегантни фрази съжалението си, че обществени задължения са му пречели в последно време да поддържа прежните крепки и чистосърдечни приятелски отношения с Петър; въпреки това обаче успял да се освободи поне за днешната вечер, тъй че, ако Петър нямал нищо против да посвети заедно с него на чаша вино няколко мига на сладки спомени за миналите времена, Джовани щял да бъде особено щастлив да го приеме между осем и половина и девет часа.
	Петър наистина имаше нещо против, тъй като Джовани му бе станал много неприятен, откакто бе започнал да си играе на голям господар, но понеже ни най-малко не се съмняваше, че графът не го е поканил само за да си побъбрят как са помагали на Франта да лови бълхи и как в гората са ги нападнали разбойници, отговори вежливо и лаконично, че ще отиде с голямо удоволствие.
	Около половин час по-късно херцогът го повика в малкия си частен кабинет в съседство с празния appartamento della Duchessa на партия шах.
	В последно време той изглеждаше много зле, беше подпухнал и винаги грижливо поддържаното му лице беше бледо и жълтеникаво, което будеше впечатлението, че тлъстините, които беше натрупал, са граниви, също като маста в ръкавиците, които принцеса Диана изпратила навремето на френската кралица. Херцогът се привеждаше с труд над голямата шахматна дъска, от двете страни, на която бяха седнали с Петър, и играеше тъй разсеяно и лошо, че Петър трябваше да събере цялата си комбинативна находчивост и ум, за да поддържа у високопоставения си съперник впечатлението, че се води истинска борба, и да избута някак партията до един приличен край. Накрая херцогът дори не забеляза известното преимущество в позицията си, ловко постигнато от Петър, и когато остана само с един офицер срещу тура и пешката на Петър, реши да се признае за победен.
	— Край, ти ме би — каза той и се облегна в креслото, давайки да се разбере, че партията е приключила.
	— Позволявам си да противореча на мнението на ваше височество — обади се Петър. — Ако офицерът на ваше височество остане на диагонала, на който ваше височество прозорливо го е поставил, тъй че да запази възможността за шах, дори и да го застраша със своя тур и дори царят ми да се придвижи под охраната на своята пешка, пак не ми остава нищо друго, освен до края на света да го преследвам с тура. Това не е загуба, ваше височество, това е чисто реми.
	— Реми, точно така, и дори, както казвате, чисто — каза херцогът. — Никаква победа, само неясен край, какъвто заслужава един посредствен играч като мен. Или може би не съм посредствен играч?
	— Да, слава богу, ваше височество е само посредствен играч — отвърна Петър.
	Херцогът, изненадан, леко се изчерви.
	— Казвате „слава богу“? Бях убеден, че всяка посредственост ви е противна, Петре от Кукан. Или не е така? Тогава съм се излъгал във вас.
	— И все пак аз се осмелявам да държа на своето мнение — рече Петър. — Шахът е не само най-хитроумната, но и най-трудната от всички игри и който иска да се усъвършенствува в нея над средното равнище, трябва да пожертвува време и усилие не по-малко от онова, което изисква една полезна и важна наука, да речем, аритметиката или геометрията; но при шаха цялото му усилие ще отиде за овладяването на една игра и нищо друго, освен игра. Ето защо посредствеността в играта на шах, както е забелязал още Кастильон*, по изключение и единствено между всички останали видове човешка дейност е по-достойна за похвала, отколкото майсторството.
	[* Кастильоне, Балдасаре (1478–1529) — итал. писател. Най-известното му произведение е трактатът „Придворният“. — Б.пр.]
	Херцогът остана да седи мълчалив и със затворени очи, сякаш беше заспал.
	— Съмнявам се, че тази максима важи и за владетелите. Един владетел не бива да допуска груби и принципни грешки в нито една от дейностите, които извършва — не бива да ги допуска и в играта на шах, защото, ако греши в шаха, той със сигурност ще греши и в управлението си. Беше грешка, че разиграх много рано царицата, не е ли така? — каза накрая той.
	— Така е, защото по този начин ваше височество освободи пътя на моя офицер — потвърди Петър.
	— Също тъй беше грешка — продължаваше херцогът, — че пропуснах да направя рокада, нищо, че щях да загубя една и без това застрашена пешка. Когато видях, че не мога да попреча на настъплението на вашия кон, правилно реших да предприема атака на дамския фланг, но отново сгреших, като не я доведох до края. Да, човек се сеща за тези неща и ги вижда чак когато е вече късно; съвсем същото е и с държавните дела. Беше правилно от моя страна, че се възползувах от моментната заетост на негово светейшество, за да снема проклятието от името на Гамбарини — с този ход постигнах разведряване на крайно напрегнатата ситуация; не сбърках и в това, че не си помръднах пръста за един ненавистен служител, който бездруго беше вече мъртъв. Но грешка беше, че допуснах Гамбарини и неговите привърженици да си навирят носовете. И обратното: беше правилно, че използувах вашата популярност в Страмба като противовес на растящото влияние на Гамбарини. Не мислете, че не се интересувам какво вършите. Справяте се знаменито, войниците ви подкрепят и са готови да влязат в огъня за вас. Обучението в подкопаване на крепостни стени и поставяне на взрив, което въведохте, наистина по всяка вероятност няма да има практическо приложение, защото не мога да си представя, че страмбийската армия, когато и да било ще обсажда нечия крепост и може би е жалко, че за целите на обучението съсипвате руините на римския виадукт, но както и да е. Един професионален войник трябва да умее всичко, което има отношение към занаята му и което изисква физическа издръжливост и безстрашие.
	Петър преглътна, без да гъкне, господарската самоувереност, с която херцогът представи встъпването му в армията за свой собствен рафиниран шахматен ход. Задоволи се да каже само следното:
	— За мен е голяма чест, че ваше височество поне отчасти одобрява плахите ми опити да бъда полезен.
	— Аз наистина съм горд, Петре от Кукан, че още от първия миг видях във вас човек, надарен по особен начин и благословен от бога, докато един познавач на човешките характери, по-малко проницателен от мен, би ви сметнал просто за опърничав фанфарон — каза херцогът. — Зная, че сте истински Петър, тоест скала, докато в същото време не се съмнявам, че Джовани Гамбарини не е нищо повече от едно тщеславно конте, слабохарактерно момченце и плейбой; но каква полза, че виждам всичко това, когато той има атрактивно име, станало в Страмба символ на съпротива и предателство, и затова има силни поддръжници, които се строяват зад тесния му гръб и готвят поразии, които един ден ще бъда принуден да удавя в кръв, тъй че ще се озова отново там, където не бих искал да бъда и където бях преди вашето идване; уви, бесилката пред главната градска врата отново ще се огъне под тежестта на труповете. Какво ли готвят и за кога? Не зная, но зная поне това, че новите пагубни събития няма да се забавят, и подозирам, че това няма да са детински и предварително обречени на неуспех действия, защото Гамбарини има един великолепен съветник, аптекаря Гербино, който наистина е от прост род, но е умник, когото аз много отдавна трябваше да премахна или, обратното, да издигна и привлека към своя трон; а вместо това аз хем го отблъснах, хем разпалих виталността му, като навремето си заповядах да го бичуват публично на piazza Monumentale за някакво негово дръзко изказване. Това беше, трябва да признаете, двойна грешка, но тогава аз не виждах друг изход, понеже хората не са само шахматни фигурки, а и същества, които носят практическа полза — всички знаят, че Гербино предпазва държавата ми от чумата.
	Херцогът се склони с въздишка над шахматната дъска и сякаш искайки да се убеди, че току-що изиграната с Петър партия наистина е завършила наравно, се залози да преследва собствения си самотен офицер с тура на съперника си, като при това продължаваше да говори:
	— Смъртта на capitano di giustizia и снемането на божието проклятие от моите земи и моя народ ознаменуваха, доколкото това изобщо е възможно, края на разпитите направо в залата за инквизиции, които капитанът практикуваше тъй често, тъй обичайно и тъй сурово, че никой не беше застрахован от такъв разпит и животът в Страмба беше станал направо непоносим; това също беше грешка и затова на свой ред беше правилно, че промених това положение на нещата. Този правилен ход обаче също е неизгоден, в смисъл че многобройните тайни известия, които получавам и трупам, са за мен неясни и аз вървя пипнешком в тъмнина. Например ето една такава подробност: тази нощ между десет и дванайсет часа командирът на стражата при градската порта „Сан Пиетро“ трябва да пусне, разбирате ли, вън от града един самотен конник след произнасяне на паролата „Dolce far niente*“. Какво според вас означава това?
	[* Сладък мързел (ит.). — Б.пр.]
	— А кой му е дал такова нареждане? — отговори с въпрос Петър.
	— Аз можех да го попитам — каза херцогът, — но се боя, че един подобен въпрос ще доведе до цяла верига от въпроси, тоест до арести и разпити с мъчения. Затова по-добре ще бъде да изпратите неколцина верни люде да следят какво става около „Сан Пиетро“ откъм външната страна и да се позанимаят с въпросния конник, ако се покаже.
	— За мен ще бъде чест да изпълня заповедта на ваше височество — отвърна Петър, — макар че по мое мнение сигурно става дума за един от безбройните невинни епизоди, които винаги са се разигравали и ще се разиграват, докато мъжете бракониерствуват в чуждите гори и докато жените са любвеобилни и сладки. „Dolce far niente“ и среднощно бягство от града, това ми прилича на новела от Бокачо.
	— И аз отначало приех това известие като вас — каза херцогът — и си го обяснявах по същия начин, я навярно щях да продължавам да си го обяснявам — така, ако Гамбарини не ви беше поканил, Петре, тази вечер в своя дом.
	— Позволявам си да изкажа възхищението, което предизвиква у мен информираността на ваше височество — рече Петър. — В същото време трябва да призная за свой срам, че ми убягва връзката между получената от мен покана и епизода, който се осмелих сравня с новела от Бокачо.
	Херцогът помълча, преди да отговори:
	— Ще ви го обясня кратко и без заобикалки. Предполагах и определено очаквах, че в последния момент, когато заговорът ще бъде изпипан до такива подробности, че да може да бъде пуснат в ход, Гамбарини ще направи опит да ви привлече на своя страна.
	Сърцето на Петър се разтуптя. Край на заобикалките, помисли си, вече няма накъде, ще говорим право, куме, та в очи.
	— Съмнявам се — каза той. — Гамбарини знае, че не мога да мина на негова страна, понеже му е известно, че обичам дъщерята на ваше височество.
	По лицето на херцога не потрепна нито един мускул.
	— Не, това не му е известно — възрази той. — Гамбарини знае само, че сте я ухажвали, а това не е едно и също. Той е все още само момче и затова не може да познава хората така, както ги познавам аз. Положително е убеден, че сте действували пресметливо и че за вас в края на краищата е все едно с какви средства ще се домогнете до успеха и властта.
	— За шестте години на нашето приятелство — разсъждаваше Петър — Джовани неведнъж и дваж е имал случай да се убеди, че не съм от хората, които менят убежденията си. Затова си мисля, че вместо да се опитва да ме привлече на своя страна, по-скоро ще се опита да ме убие.
	— Това би било много прибързано и необмислено от негова страна, защото вие, маркграфе, сте прекалено популярна особа тук, в Страмба. Но хората поначало често действуват прибързано и затова ви съветвам да не ходите при него и да се оправдаете с неотложни служебни задължения.
	— Ваше височество е действително превъзходен познавач на човешката душа — каза Петър, — и тъй като знае, че не съм способен да си взема назад веднъж дадената дума, изрече своя съвет само на шега. Но не става въпрос само за дадената дума. Аз наистина съм любопитен да разбера какво крои този уличник.
	Херцогът въздъхна.
	— Ще се тревожа за вас. Ще сторите добре, ако си наливате вино само от каната, от която си налива самият той. От времето, когато граф Одорико Гамбарини нареди да сипят отрова в чашата, от която имам навик да пийвам глътка преди сън, аз винаги споделям питието си със слугата, който ми го поднася. Но вие споменахте дъщеря ми. Да, вашето ухажване беше един знаменит ход и аз допуснах грешка, като изпратих Изота в Рим.
	— В Рим ли? — възкликна Петър.
	— Да, при моя братовчед кардинал Тиначо. Бях сигурен, че смяната на обстановката и контактите с нови и интересни хора ще й се отразят добре и най-вече, че тя ще забрави дребния любовен епизод, в който вие, превъзходният шахматист, я въвлякохте. Но явно съм подценявал дъщеря си, омаловажавал съм нейната гордост и силата на характера й. Тя не се помири с насилието, което упражнихме върху нея, и се заинати, че няма да престане, маркграфе, да ви обича и че по-скоро ще умре, отколкото да ви прогони от сърцето си и да се отрече от думата, която ви е дала. Вашият ход беше успешен, а моят — погрешен.
	— Ваше височество — каза Петър — навярно очаква с убийствена увереност, че ще протестирам против израза „ход“ който ваше височество използува, когато говори за пламенното ми и възторжено чувство към дъщерята на ваше височество, принцеса Изота. Но не. Принцеса Изота е престолонаследница и затова, щом съм се осмелил да вдигна очи към нея, това вдигане на очи може да бъде наречено „ход“, независимо че ако в шаха всеки ход се прави с разум, то в онези незабравими мигове аз заставих своя разум да мълчи и действувах само в хармония с безумния и забранен порив на своите чувства — наистина безумен и забранен, защото аз, както сигурно ваше височество е осведомен от доброжелателните клюки, които шири за мен граф Гамбарини, съм син на човек, който е продавал церове и мехлеми, и внук на човек, който е скопявал добитък.
	— Да, това обстоятелство ни е много добре известно — потвърди херцогът.
	— Затова — продължи Петър — нека ваше височество ми прости за скромния и учуден въпрос защо ваше височество благоволи да ме нарече, и то два пъти, което изключва възможността да е грешка на езика, маркграф.
	— Защото не мога да омъжа дъщеря си за сина на човек, който е продавал церове и мехлеми, и за внука на човек, който е скопявал добитък, докато този син и внук не стане поне маркграф, нито мога да я омъжа за адютанта на командира на местния гарнизон, докато този командир не стане генерал.
	И обясни на Петър, че херцогството Страмба, основано преди сто и петдесет години от неговия прадядо Виторино д’Албула, е възникнало от обединяването на няколко папски ленни владения, между които обаче било вклинено едно село на име Трезанти, чийто върховен господар не бил папата, а императорът. И понеже селото не спадало под компетенцията на папата, неговото име не фигурирало в папската грамота, с която по-късно Страмба била повишена в херцогство, и следователно, то си оставало маркграфство; това е случай подобен, но в обратния смисъл на случая с ферарския маркграф, който бил провъзгласен с императорска грамота за херцог на Модена и Реджо, защото те били васални имения на императора, докато провъзгласяването му за херцог на Ферара било зависимо от решението на папата. Той, херцог Д’Албула, бил херцог на Страмба и маркграф на Трезанти в една особа, но нямало никаква причина да не отстъпи маркграфството на Трезанти, на когото си поиска, например на годеника на дъщеря си, също както нямало причина да не се откаже в негова полза от генералския си чин и от поста главнокомандуващ страмбийската армия.
	Херцогът стана и подаде ръка на Петър, който също се изправи.
	— Този ход съм го обмислил много грижливо — каза херцог Д’Албула, видимо развълнувай, — защото не познавам и не виждам човек по-способен от вас, Петре, да преведе Страмба през хаоса и бурята, които се надигат срещу й, и да съхрани моя трон за Изота и за бъдещите ми потомци. Първоначално възнамерявах да ви изпратя в Рим, за да съпроводите лично жена ми и Изота, вашата Изота, в пътя им към дома, но се опасявам, че присъствието ви в Страмба в най-скоро време ще стане повече от наложително. Сега вървете и бъдете нащрек. Да се надяваме, че още не е късно.
	Но се оказа, че е вече късно.


>>	Новела от Бокачо

	Джовани прие Петър съвсем непринудено, облечен в копринен домашен халат. Пушеше лула и навиваше на пръст къдриците край ушите си, както обичаше да прави баща му, а на лявата му ръка искреше огромният диамант на пръстена на Борджиите, който Петър бе намерил върху трупа на престъпния футмен Йохан. Въпреки това обаче не изглеждаше и на йота по-зрял, отколкото по времето, когато беше пристигнал в Страмба, защото лицето му, тогава обветрено и загрубяло от премеждията по пътя, сега бе гладко и избистрено от охолния, комфортен живот; с една дума, толкова приличаше на малко момче, че Петър неволно очакваше отнякъде да се появи истинският домакин, истинският граф Гамбарини; и отхвърли доскорошните си опасения, че това момченце готви покушение срещу живота му, и смело даде на лакея във вестибюла не само пелерината си, но и колана с шпагата.
	Горд със своята собственост и със старата семейна традиция, лъхаща от стените на неговия дом, Джовани разведе Петър по целия дворец, от приземието до таванските помещения, и през цялото време не спираше да ругае и кълне варварството на capitano di giustizia, който през дългогодишното си пребиваване в двореца бил осквернил и опропастил всичко, до което се бил докоснал. Не останал нито един от портретите на старите Гамбарини — capitano бил наредил да ги захвърлят на бунището и на тяхно място в семейната галерия накачил цапаниците на придворния художник на херцога, Риналдо Аргето; а великолепния стенопис на тавана във вестибюла, дело на Беноцо Гоцоли, наистина още в детството на Джовани белязан от времето, но толкова ценен, че никой от съвременните цапачи не се осмелил да го реставрира, заповядал чисто и просто да варосат. Петър трябвало да го простреля не в сърцето, а в корема, за да умира бавно и в страшни мъки.
	— Благодаря, следващия път ще послушам съвета ти — каза Петър.
	Джовани се засмя и го мушна с пръст в ребрата.
	— Надявам се, че вече няма да ти се открие такава възможност.
	После седнаха на приятелска tête à tête в една малка ъглова стая, окичена с миниатюри от колекцията на граф Одорико Гамбарини с един-единствен прозорец, гледаш към piazza Monumentale, към фасадата на херцогския дворец. Джовани, от главата до петите човек от висшето общество, развличаше Петър с пикантни историйки из частния живот на най-видните страмбийски семейства, а в това време двама лакеи под надзора на красивата стопанка и управителка на дома, която, както вече знаем, беше вдовицата на подлия гостилничар от „Пауновата опашка“, прелестната Финета, се грижеха за удобството им, носеха им вино и тъпчеха с тютюн лулата на Джовани. Финета гледаше хладно и безучастно, със строго изражение, сякаш виждаше Петър за първи път в живота си; но когато единият лакей сложи на масата купа с дребни сладки и Петър, опасявайки се, че може да са отровени, се поколеба и неволно вдигна очи към Финета, тя притвори очи и леко, едва доловимо кимна, което явно означаваше: не бой се, аз лично следих някой да не примеси нещо в тях, също както следих за храната ти, когато мъжът ми беше жив и ти, окаян негоднико, имаше appetito за моето тяло и не се заплесваше по разни принцеси.
	Вече се беше свечерило и тежката грамада на херцогския дворец се разтвори в мрака.
	— А сега, Джовани, на въпроса — каза Петър, когато останаха сами. — Кажи ми направо и без да го усукваш какво ти тежи на сърцето и защо ме покани.
	— Помня — започна Джовани — как ти веднъж се чудеше какви ли качества си наследил от дядо си, дето скопявал добитък, и аз ти казах, че това е способността ти да хващаш бика за рогата. И ти наистина знаеш да хващаш бика за рогата: Кажи ми направо и без да го усукваш защо ме покани: — fi done, fi done, dans le monde* възпитаните хора не разговарят така. Сигурно ще се учудиш: наистина те поканих просто така, да си побъбрим. Писах ти, че ми се ще да си припомним старите времена, които преживяхме заедно, и това е самата истина. Помниш ли, ти фантазираше как ще превземем Страмба и как ще ме качиш на херцогския трон, и не знам какво още? Не беше толкова отдавна, да има най-много половин година оттогава.
	[* В обществото (фр.). — Б.пр.]
	— За тази половин година се промениха много неща — каза Петър.
	— Най-много се промени ти самият, Петре — рече Джовани. — Твоята слава така те е главозамаяла, че не знаеш кой си и откъде си. Ако не се беше одързостил да ухажваш принцесата, щях да я ухажвам аз и щях да достигна мястото, което ми се полага, по равен и ненасилнически път. Но твоето нечувано нахалство провали всичките ми планове.
	— Един възрастен човек — отвърна Петър, — за чиято мъдра топлота си спомням до ден-днешен с благодарност, имаше за разсъждения като тези, които ти току-що изложи пред мен, една много хубава поговорка: „Ако леля беше с дръжка, щеше да е мъжка“. Да си блъскаш главата с това какво е щяло да стане, ако не съм бил ухажвал принцеса Изота, е от полза точно толкова, колкото да премисляш какво ли би било днес, ако преди седем или не знам колко там години слугата, който носел на херцог Танкред виното с отровата, не го е бил заболял коремът и ако херцогът е бил изпил виното, и ако баща ти си е бил сложил на главата неговата корона.
	Джовани трогнат закима с накъдрената си глава.
	— Ти много уместно припомни този отдавнашен епизод — каза накрая. — Горкият падре, не ги умееше той тези работи. Мога да си представя какво му е било на сърцето, когато е седял в същата тази стая на същото това място, където сега седя аз, и е била също такава хладна вечер като днешната, и падре напразно е поглеждал през прозореца и е чакал да види знака, че всичко е минало успешно — свещник с три запалени свещи на петия прозорец отдясно на първия етаж, прозореца на херцогската спалня, и когато вместо това от портите на двореца излязла с маршова стъпка кохорта стражи, баща ми трябвало да си плюе на петите.
	— В женски дрехи — добави Петър и изведнъж се разтрепери, защото го беше попарила една ужасна мисъл: наистина не ги е умеел тези работи, както се изрази Джовани, и затова е забравял да се подсигури в случай на неуспех, като например се погрижи стражата при портата „Сан Пиетро“ да получи предварително заповед да пусне един самотен конник след произнасянето на парола, да речем: „Vedi Napoli е poi muori*!“
	[* Виж Неапол и умри! (Ит.) — Б.пр.]
	— Да, в женски дрехи — каза Джовани и Петър забеляза, че адамовата му ябълка подскача, което при него беше признак на много силно вълнение. — Поговорката, която цитира, е остроумна, но на човек все пак понякога му се иска да си представи какво ли би било днес, ако преди това нещо е станало другояче. Ако тогава баща ми, който е знаел какво върши и е мислел единствено само за благото на Страмба, беше успял да отрови херцога, днес ти, човек с долен произход и на всичко отгоре чужденец, нямаше да се осмелиш да извършиш това престъпление. Ние сме два петела в един кокошарник, не можем и двамата да вършим едно и също. Затова ще си поделим задачите — аз ще седна на трона, а ти ще легнеш на Андреевия кръст, който се използува за разчекване на злодеите, посегнали на господарски живот. Трябва да признаеш, че това е разумно решение.
	Петър схващаше бързо, но смисълът на тези думи му убегна съвършено.
	— Какви ги дрънкаш? — каза той.
	— Знам какво говоря — рече Джовани. — Опитай се да докажеш на съда, пред който ще бъдеш изправен, че не си искал да се отървеш от херцога чрез коварно убийство, използувайки отрова, която слугата, отпиващ от чашата му преди сън, е приемал на малки, постепенно увеличавани дози, за да придобие имунитет срещу нея. Ти загуби играта, Петре, този път веднъж завинаги. Херцогът, който, кой знае защо те беше харесал, вече не е между живите. Погледни.
	Той посочи към херцогския дворец и Петър с ужас видя на един от прозорците на първия етаж, може би петия отдясно, свещник с три запалени свещи. В същия миг някъде отдалеч се дочу тътен от стрелба.
	Джовани се изправи.
	— В тази минута навярно издъхва благородният ти приятел и шеф капитан Д’Обере, сразен от моите доблестни кадети, които ти тъй всеотдайно обучи във военното изкуство. — И извика с мощен глас: — Всички тук!
	Петър, без да каже дума, нанесе на брадата му онзи прав удар, при който съприкосновението на юмрука с челюстта издава звук като от разсичана с брадва яка цепеница, тъй че Джовани се свлече безмълвно в креслото, от което беше станал. В мига, в който в стаята нахлуха червени лакеи, въоръжени с тояги, ками, пики, ръжени и секири, Петър рипна на прозоречния перваз, но терасата под отворения прозорец беше пълна с три редици бледосини войници с алебарди от градската guardia, които дисциплинирано, като един бяха коленичили на дясното си коляно и бяха насочили нагоре към прозореца щиковете на своите пушки, за да бъде Петър прободен, ако все пак се престраши да скочи.
	Петър се извърна с лице към стаята.
	— Джовани, проклет да си, и не защото си престъпник, а защото си плъх! — изрева той така, че заглуши гърмежите, които долитаха откъм херцогския дворец. — Проклет да си не като мъж, а като момче, проклет да си и след смъртта си да бъдеш хвърлен сред смрадливите тресавища на самия край на ада, където гният и гълтат изпражнения предвзетите глупаци, проклет да си, потомък на Федериго, който в този миг повръща от отврата над теб и се обръща в гроба!
	Още преди да се доизрече, тъй че произнесе думите „в гроба“ летейки, се метна като стрела, с главата напред, към тълпата лакеи, които бавно и предпазливо пристъпваха към него, и зараздава слепешката юмруци и ритници. Когато му се удаде да измъкне ръжена на един от лакеите и да повали с него двама мъже, за миг се превърна в господар на бойното поле, защото лакеите се заотдръпваха към вратата и някои търтиха да бягат, но на сцената вече се бяха появили няколко войници от градската guardia, която пазеше под прозореца.
	— Проклет да си! Проклет да си! — крещеше Петър и се мяташе бясно, докато го влачеха към коридора, оскъдно осветен от един фенер, които държеше застаналата отзад при стълбището Финета. Лакеите го удряха с всичките дървени и железни инструменти, които имаха на разположение. — Проклет да си — дереше се Петър със сетни сили, останал без дъх, и не спираше да се съпротивлява и кълне, докато го носеха към подземието по хлъзгави вити стълби, облян в пот и кръв, която бликаше от разбитата му уста и от съдраното ухо. Финета носеше фенера отпреде му и застана до отворената желязна вратичка на тъмничната килия.
	— И ти бъди проклета, мръснице над мръсниците! — кресна в бледото й лице, но в същия миг полетя напред и се просна в цял ръст на мокрия глинен под и преди да успее да се надигне поне на колене, вратата хлопна и ключът се превъртя в ключалката.
	Килията беше тъй тясна, че той достигаше с разперени ръце срещулежащите й стени. В непрогледната тъмнина едва успя да се довлече до каменната издатина, която навярно служеше за легло на затворниците, и обезсилен от борбата и изтощен от раните си, потъна в безпаметен сън.
	Присъни му се, че лежи в стая номер пет в „При пауновата опашка“ и че Финета тъкмо му е донесла закуската, уверявайки го, че храната не е отровена, и че раздрусва рамото му, за да го събуди, защото той се преструва, че спи, и че както се преструва, заспива наистина и че в този сън, който само му се присънва, му се присънва, че седи в библиотеката на сърпновската крепост, потънал в четене на книга първа от Псалмите, която му е съвършено понятна, макар и написана с безобразни криволици, при което стихът от глава шеста „и легнах и спах“ му въздействува толкова примамващо, че той заспива дълбок сън, в който му се присънва, че лежи на мека поляна под отрупано със зрял плод ябълково дърво и че заспива, и че както спи под ябълката, сънува, че го грабва орел със златни очи и червен клюн, но в главата подобен на майстор Шютце и го понася като беззащитна кукла в ноктите си, на един, от които блееш пръстенът на Борджиите, към върха на страховита стръмна планина, и го пусна в гнездото си, пълно с орлови яйца, и че той, Петър, още щом се отпуска в гнездото, се унася в сън и сънува, че прерязва тъмнична решетка с ножовка, скрита в тока на обувката му, и че излиза навън и се спуска надолу по въже, усукано от нацепен чаршаф, но въжето се скъсва и Петър пада към земята, и се събужда от ужас от този свой последен сън, и се озовава отново в орловото гнездо, пълно с яйца, но от яйцата вече се люпят малки орлета и почват да го кълват, тъй че той се пробужда и от този сън и отново лежи на меката поляна под ябълковото дърво, но една ябълка пада и го удря по главата, което го връща отново към втория му сън, в който седи в библиотеката на Сърпно с разтворена на коленете книга и се опитва да чете, но не може, защото стените на стаята се тресат и книгите падат с глухи удари по земята, което го разбужда за първия му сън, където лежи в стая номер пет на „При пауновата опашка“ и Финета раздрусва рамото му.
	— Събуди се, крушо презряла, ставай, lazzarone, ако ти е мил животът, опомни се, за бога! — шепнеше тя възбудено и като го хвана със силните си ръце отпред за ризата, го придърпа към себе си и го принуди да седне. При това раздраното ухо го заболя тъй силно, че той се събуди окончателно и видя, че се намира отново в подземната тъмнична килия, сега обаче осветена от закачен на една кука върху грубата каменна стена фенер, а Финета се беше привела над него и се опитваше да му помогне да се изправи на крака.
	— Мръснице! — каза й той.
	— Не ме ругай, imbecille, babbaccio, глупако, тъпако, та аз съм дошла да те спася! Ето ти колана, шпагата, пелерината и шапката, обличай се, бързо, бързо, графа го няма, в двореца е, а аз изпратих там и слугите и съм сама в цялата къща! Любими мой, събери сили и стани! — Тя свали фенера от стената и застана при отворената желязна врата, сякаш искаше да го примами навън. Петър си закопча колана с треперещи ръце, метна пелерината на раменете си и я последва, като се олюляваше, все още замаян и като потрошен. — Ще те заведа при една моя приятелка — продължаваше Финета с рязък шепот, — която живее зад via Romana, тя ще те скрие и когато нещата се поуталожат, ще изчезнеш от града.
	Наранената му глава постепенно се проясняваше.
	— Не, намери ми кон и аз ще тръгна веднага — каза й той, докато слизаха заедно по витите стълби.
	— Безумецо, а как ще минеш през градската врата?
	— Знам паролата — каза Петър. — Кон, кон, не искам нищо друго, освен един кон!
	— Ще имаш кон — рече Финета, подтичвайки едва ли не в тръс до него по тихите и тъмни коридори на старинния дворец. — Графът беше заповядал след залез-слънце да му бъде приготвен кон с дисаги за път и този кон е все още в конюшнята, защото са забравили за него. — Изведнъж тя спря. — Тихо! — изшептя и рязко го блъсна към една ниша, покрай която тъкмо минаваха, а самата тя продължи напред. Беше съгледала някаква светлина, мярнала се зад ъгъла на коридора, и наистина откри там един едър, дебел, предпазливо пристъпящ лакей в червено, понесъл като нея фенер в ръка.
	— Какво търсиш тук? — попита остро Финета. — Нали ти казах да пазиш главния вход?
	— Стори ми се, че дочувам гласове, и реших да видя — отвърна лакеят. — И наистина чух гласове, синьора. С кого говорехте?
	— Говорех си самичка, merdaiuolo* — каза Финета, извади отнякъде, навярно от някоя гънка на полата си малка остра кама и още преди лакеят да се усети, камата се оказа забита до дръжката в сърцето му и той се свлече на земята, без да гъкне, като подкосен.
	[* Лайнар (ит.). — Б.пр.]
	— Излизай, свободно е — каза Финета на Петър, докато изтриваше грижливо острието на камата в ръкава на мъртвия лакей.
	Продължиха пътя си.
	— Финета, беше ли нужно това? — попита я Петър с лек упрек. — Та на този merdaiuolo, както сполучливо го нарекохте, му стигаше да го халосам един път в брадата.
	— Да, нали, умнико — каза Финета насмешливо. — Та да се свести след малко и да хукне да издрънка на графа? Докато сега, като се вкочани, аз ще се оплача на графа, че той е бил онзи, който ти е помогнал да избягаш и че аз съм го пробола с наглата в изблик на справедлив гняв. Дори не можеш да си представиш какъв театър ще им разиграя и как ще проливам ядни сълзи заради твоето бягство. Животът е суров и човек трябва да внимава, да си отваря очите и винаги да си оставя вратичка за бягство, ако не иска да загази.
	Междувременно стигнаха до двора.
	— Остани тук, ще доведа коня — рече Финета и изчезна в тъмнината, посребрена леко от тънкото сърпче на младата луна. След малко се върна, повела за оглавника висок петнист кон, който не се виждаше добре, личеше само, че е натоварен с дисаги за път, но не можеше да има никакво съмнение, че е хубав кон: Джовани положително се беше подсигурил добре, в случай че атентатът се осуети и той бъде принуден да последва примера на баща си.
	— Благодаря ти, никога няма да забравя какво направи за мен — каза Петър, обгърна раменете на Финета и я притисна за миг до гърдите си.
	— Няма нищо — каза Финета. — Вземи фенера, защото конниците, които яздят по тъмно из града, са подозрителни.
	Тя говореше строго и делово, но когато Петър се метна на седлото, издаде звук, подобен на кратко изхлипване. После му отвори вратата на конюшнята, от която имаше ключ и през която навярно бе влизал коварният аптекар Гербино за тайните си срещи с Джовани, и Петър излезе на уличката, тъй тиха и спокойна, сякаш в Страмба не ставаше нищо особено, нищо извън рамките на обичайния делничен порядък.


>>	Bianca matta

	Петър разчиташе на това, че щом Джовани бе пропуснал да нареди да свалят такъмите на коня, защото главата му е била пълна с по-важни грижи, сигурно не бе сменил и паролата, благодарение на която трябваше да бъде пуснат вън от града, и че guardia при крепостната стена все още не знае какво става в херцогския дворец. И наистина, когато се приближи с ниско нахлупена шапка и с вдигната чак над брадата яка на пелерината към porta „San Pietro“ и изрече заклинанието „Dolce far niente“, мъжът, които пазеше в този момент, без да каже дума, го пусна през страничния проход до главната порта и повдигна с помощта на подемно колело тежката подвижна решетка, с която проходът беше затворен от външната страна — половин хилядолетие по-рано подобна решетка разполовила коня на чеха Йежек от Пардубице при превземането на Милано; казваме това, за да припомним, че наши юнаци открай време са били привличани от бурния живот на италианския полуостров.
	Пред porta „San Pietro“ имаше голямо пространство, пълно с дървени сергии и дюкянчета, в този вечерен час вече празни; закъснелият странник, стигнал града след затварянето на портата, можеше да намери подслон за през нощта в кръчмата „При златната клетка“, „Gabbia d’oro“, но и тя вече спеше, когато Петър мина покрай нея.
	Следваше каменист, ограден с клонести маслинови дръвчета път, който се виеше по склоновете на Маса, а след няколко минути бавна езда се раздвояваше като чатал на изток към морския бряг и на юг към града, наречен Перудза или Перуджа. По заповед на херцога, преди да тръгне към дома на Джовани, Петър беше наредил на двама свои доверени хора да дебнат на това място, скрити от очите на людете от предградията, тайнствения самотен мъж, който ще мине оттук на излизане от града някъде между десет и дванайсет часа; сега, когато този тайнствен самотен мъж доста изненадващо се беше оказал самият той, Петър спря коня си на разклона и подвикна полугласно в сребристия, шушнещ мрак:
	— Гино! Пучо!
	Така се наричаха доверените мъже, родом от рибарското селце Финале, които сиромашията бе принудила да се наемат във войската.
	— Гино! Пучо! — повтори Петър. — Аз съм, Петър от Кукан.
	И освети с вече догарящия фенер лицето си.
	Отпред нещо се замярка, запращя, запровира се, затропа, запровижда се и ето че Гино и Пучо се появиха от мрака на малките си, бързи кончета, на каквито яздеше по-голямата част от страмбийската кавалерия, и двамата загърнати като някои съзаклятници в дълги черни пелерини, с черни широкополи шапки на главите, тъй че ако месечината не светеше тъй ясно, щяха да са практически невидими.
	— Sottotenente*, какво търсите тук? — провикна се Гино, съобразителен мъж, на когото му сечеше главата и който винаги казваше нещо на място, докато Пучо знаеше само да се чумери изпод издаденото си чело. — И кой ви подреди така?
	[* Лейтенант (ит.). — Б.пр.]
	— После ще говорим — каза Петър. — Стана катастрофа, херцогът е мъртъв, капитан Д’Обере е мъртъв, Гамбарини е господар на града, трябва да бягаме, да бягаме, както не сме бягали никога. След мен.
	И пришпори коня, защото беше убеден, че няма какво повече да се обяснява и че Гино и Пучо ще го последват без колебание, но не беше минал разстояние колкото крачка и половина, когато насреща му, взел се кой знае откъде, излезе трети конник, въоръжен с пищов, с който целеше гърдите на Петър, и проговори на италиански, който трудно можеше да се различи от френския:
	— Ако херцогът е мъртъв, колкото е мъртъв капитан Д’Обере, мосю Дьо Кукан, тогава, ma foi*, смъртта му не е нищо сериозно и той навярно ще доживее дълбока старост.
	[* Боже мой (фр.). — Б.пр.]
	— Капитане! — извика Петър и в изблик на радост, с олекнало сърце се приближи с коня си към него да го прегърне, защото Д’Обере беше много повече негов добър и близък приятел, отколкото началник, но капитанът беше в много лошо настроение и беше насочил пищова към гърдите му съвсем не на шега.
	— Не мърдай, или стрелям! — предупреди той и Петър усети допир на метал от лявата и дясната страна на гръдния си кош, защото и Гино, и Пучо бяха извадили пищови и ги бяха притиснали силно към ребрата му. — Арестуван сте — добави капитанът.
	— Капитане, вразумете се! — каза Петър. — Бягам от тъмницата, в която ме беше хвърлил Гамбарини веднага след като получи знак, че херцогът е убит и след като откъм двореца се чуха изстрели, чиято първа жертва трябваше да сте вие! Не ни остава нищо друго, освен да бягаме, капитане, преди да е станало късно!
	— En route* — рече капитанът, — към Страмба.
	[* На път (фр.). — Б.пр.]
	И сигурните хора Гино и Пучо принудиха Петър да обърне коня си, след което четиримата поеха обратно към града.
	— Ще съжалявате за това, капитане! — викаше Петър. — Отивате на сигурна и позорна смърт.
	— On verra* — каза капитанът.
	[* Ще видим (фр.). — Б.пр.]
	— Нищо няма да видим! — крещеше Петър. — Няма да имаме време да видим каквото и да било! В тъмницата на Гамбарини е тъмно като в рог, а доколкото знам, и в гроба не е кой знае колко светло.
	— On verra — каза капитанът и яздеха ли, яздеха.
	— Zut* и crotte**, капитане, кога съм ви мамил? Кога съм ви лъгал? Защо изведнъж престанахте да ми вярвате и вървите към гибелта си като муле, кръстосано с камила?
	[* Пусто да остане (фр.). — Б.пр.]
	[** Лайно (фр.). — Б.пр.]
	— Ще отговаряте за това оскърбление, нанесено на вашия началник! — каза капитанът.
	— Не сте ми началник! Отказвам да приема за свой командир един самоубиец и луд! — отвърна Петър.
	Капитанът отвърна с някакво проклятие, чийто смисъл никой не разбра, но което по онова време беше много популярно сред французите, защото техният крал много обичаше да го употребява:
	— Ventre-saint-gris! Вие за какъв ме мислите, поручик? Мислите, че ще напусна своя град и че ще предам херцога, на когото съм се клел във вярност, и че ще търтя да бягам, защото моят лейтенант, когото съм арестувал при крайно подозрителни обстоятелства, като се е видял натясно, ми е изприказвал някакви безсмислици, някаква histoire à dormir debout* за преврат в Страмба? Аз ще ви кажа какво се е случило в действителност, мосю Дьо Кукан. Вие не сте човек на херцога, вие сте съучастник на Гамбарини, това е ясно като бял ден и днес вие двамата наистина сте се опитали да убиете херцога, но това не ви се е удало, n’est ce pas**, и затова сте тръгнали да бягате през портата „Сан Пиетро“, където за всеки случай сте си подсигурили преминаването, а Гамбарини е избягал през някоя друга порта. Това обяснява всичко, включително разбитата ви физиономия. Не е ли логично?
	[* Приспивна историйка (фр.). — Б.пр.]
	[** Нали (фр.). — Б.пр.]
	— Логично е, но това изобщо не означава, че е вярно — каза Петър. — А защо тогава, пусто да остане, да го вземат мътните, ще слагам на пътя двама наши войници, че да ми попречат да избягам? Да не ми е изпила чавка ума?
	— Не да ви попречат да избягате, а за да ги вземете със себе си — отвърна капитанът. — Друго си е, като сте трима. Но за щастие тук бях аз, perspicace, предвидливият, дойдох да видя лично какво се крие зад тази странна историйка с „dolce far niente“. Та така, мосю. Знаете ли какво наказание се предвижда за атентат срещу държавен глава?
	— Тъкмо днес ме осведомиха — каза Петър. — Разчекване на живо с помощта на една остроумна конструкция, наречена Андреев кръст.
	— Именно — потвърди капитанът. — Но така ви се пада. Вие ме разочаровахте, мосю Дьо Кукан. Имах ви за порядъчен човек, а вие се оказахте безчестен мошеник, предател и отвратителен изрод.
	— Вие ме разочаровахте още повече, идиот такъв! — бърбореше Петър, страшно разгневен, защото вече бяха стигнали до сергиите и дюкянчетата пред портата „Сан Пиетро“, чиято тежка кулоподобна маса, закриваща част от звездното небе, беше вече на един хвърлей камък.
	— Аз наистина ви мислех за perspicace, а вие постъпвате като тъпо инатчийско говедо! За бога, сберете си ума, ако изобщо го имате! Та нали ако вашата версия отговаряше на истината, херцогът отдавна щеше да заповяда да бъда настигнат! Но вие виждате, че никой не ме преследва! Защото Гамбарини още не знае, че съм избягал от тъмницата благодарение на една красива жена, която се смили над младостта ми! Спрете се, докато все още не е станало късно!
	В същия миг някъде откъм вътрешността награда се дочу тропот от многобройни конски копита, съпроводен от тръбен ек, а откъм кулата „Сан Пиетро“ долетяха звуци от суетня и раздвижване. Чуваха се ударите на дървения чук, с който избиваха клиновете, за да свалят препречената през двете крила на портата греда; после задрънча и изщрака катинар, отключван с ключ тъй огромен и тежък, че се носеше най-добре на рамо като пушка, и с ужасяващо скърцане, примесено с пъшканията на мъжете, които я тласкаха, вратата започна бавно да се отваря.
	Е, размекването няма да ми се размине и Финета ще има да слуша рева ми, помисли си Петър и стисна здраво зъбите си да не тракат.
	От портата излезе група бледосини конници, предвождана от мъж със запалена насмолена факла в ръце. Като минаваха покрай Петър и другите трима, те намалиха ход.
	— Не сте ли срещали един сам конник по пътя? — подвикна през рамо мъжът с факлата.
	— Parlez* — прошепна на Петър капитанът, който беше скрил пищова си още щом бледосините се бяха появили.
	[* Говорете (фр.). — Б.пр.]
	— Срещнахме — отговори Петър. — Препускаше към крайбрежието, към Римини.
	Гвардейците пришпориха конете си и се изгубиха от погледа им.
	— Но вас не можем да ви пуснем в града — каза един от стражарите при портата, която все още зееше широко разтворена. — Забраната днес важи без изключение и без пардон даже и за самия папа.
	— Нищо, ще почакаме до утре — рече Петър.
	— И утре сутринта никой няма да може да влезе в града — каза мъжът. — Обявено е извънредно положение.
	— Да не би нещо да е станало в Страмба? — попита Петър.
	— Ами че убиха херцога — каза стражарят и крилата на портата се съединиха със скърцане и стонове.
	— Е, видяхте ли сега? — обърна се Петър към капитана.
	— Нали бях казал, че ще видим — отвърна капитанът. — Помнете, когато кажа, че нещо ще стане, то наистина става.
	— Ще го запомня — каза Петър. — А пък аз ще ви бъда много признателен, ако благоволите да заповядате на Гино и Пучо да спрат да ме ръгат в ребрата е пищовите си.
	Капитанът злобно изръмжа нужната заповед.
	— Струва ми се, че бяхте променили мнението си за ситуацията още преди да получите автентична информация, че не съм лъгал — подхвана Петър, когато отново тръгнаха напред, този път с гръб към Страмба.
	— О, разбира се — каза капитанът. — Когато ви накарах да говорите вие, защото не исках да ме разпознаят по чуждия ми accent, вече бях разбрал накъде духа вятърът. Херцогът щеше да прати след вас от нашите момчета, а не от бледосините. Но от портата излязоха бледосини. Ерго…
	— Ерго, да офейкваме — додаде Петър.
	Редно е да отбележим, че за да направи удоволствие на капитана, той преведе този грубичък израз на френски, като употреби един не по-малко грубичък израз: foutons le camp. И наистина, това се хареса на капитана.
	— Правилно, foutons le camp — каза той. — Изглежда, това е най-доброто, което може да се направи. Но накъде?
	— Разбира се, към Рим, където пребивава херцогинята със своята дъщеря — каза Петър. — Техният домакин, кардинал Тиначо, братовчедът на херцога, е един много високопоставен господин, с чиято помощ ще разбием вратите на Страмба и ще хванем Джовани Гамбарини за яката.
	— Нямам търпение да го сторим — рече капитанът. — Ще му го върна тъпкано за мулето, кръстосано с едногърба камила, за идиота и за другите любезности, които по негова вина трябваше да преглътна от вас.
	— А пък аз ще му го върна за безчестния мошеник, предателя и отвратителния изрод.
	— Освен ако решим да не преглътнем тия обиди и уредим сметките си сами — каза капитанът с леко въпросителна интонация.
	Петър се учуди.
	— А защо? — попита той.
	— Боя се, че това е въпрос на чест и сме длъжни да се съобразим с това.
	— А защо? — повтори въпроса си Петър.
	— Струва ми се, изразих се съвсем ясно — натърти капитанът. — Това е въпрос на чест. Оскърбихме се взаимно и тези оскърбления могат да се измият само с кръв.
	— Вие наистина ли ме смятате за безчестен мошеник, предател и отвратителен изрод? — попита Петър.
	— Не ви смятам — отговори капитанът, — но се изразих така.
	— Ами тогава ми се извинете, щом това ви се струва толкова важно — предложи Петър.
	— Не преди вие да ми се извините за мулето и идиота, понеже сте по-млад от мен — не се съгласи капитанът.
	— Добре, извинявам ви се, само мир да има — каза Петър.
	— А, не, никакво „мир да има“ — разсърди се капитанът. — Кодексът на рицарската чест изисква прошката да се иска смирено и без уговорки. Разбира се, това е в ущърб на честта на онзи, който моли за прошка.
	— Я вървете по дяволите с тая ваша чест! — сопна му се Петър.
	Дори в тъмното се видя как капитанът се поизправи на коня си и се изпъчи.
	— Господине, никой досега не ми е казвал подобно нещо.
	— Ами ето, сега аз ви го казвам — рече Петър, комуто караницата беше взела да доскучава. — Наистина сте ми смешен, докачливи кавалере, който приказвате само за чест, без изобщо да се замисляте какво представлява тази скъпоценна чест и какво струва. Струва ми се, излиза, че когато става въпрос за честта, не е важно какъв човек съм, а кой какво приказва за мен. Негодникът си остава човек на честта, докато някой не го назове негодник; след което тръгва с оръжие в ръка да брани честта си; но в същата ситуация се оказва и един съвършено справедлив и почтен човек, когото някой е нарекъл негодник. Това е толкова смешно, че на човек му се доплаква, капитане. Значи това, че вие наистина се държахте като идиот и че докарахте себе си и мене с пищова си в ръка до самия праг на смъртта, не е от значение, то си е в реда на нещата и няма какво да говорим за него; но че в яда си аз ви нарекох идиот, това, както твърдите, може да се измие само с кръв. Някога и аз бях такъв, тщеславен и докачлив донемайкъде. Но че тщеславен и докачлив сте и вие, един възрастен човек, който вече започва да побелява, това наистина ме кара да се чудя.
	— Аз съм гасконец, а ние, гасконците, сме бедни и единственото ни богатство е честта — каза капитан Д’Обере. — И в странната си апология на безчестието, която не очаквах от вас, млади човече, вие отново и неколкократно засегнахте моята чест. Че пратихте мен и честта ми по дяволите, това добре. Но че обявихте, дето наистина и фактически съм се държал като идиот и най-вече, че ме нарекохте възрастен господин, започнал да побелява, това не мога да ви простя.
	— Ами не ми го прощавайте — въздъхна Петър. — Добре, на ваше разположение съм. Но не сега, много е тъмно.
	— Добре, ще ви убия чак утре — съгласи се капитанът.
	И продължиха пътя си, без да обсъждат повече въпросите на честта.
	Когато стигнаха мястото на днешната си драматична среща, разклона на пътя, съзряха някъде далеч жълтата светлинна от насмолената факла, с която бледосините осветяваха своя път. Те се движеха в посока към крайбрежието. Тогава Петър и капитанът завиха в обратната посока, към вътрешността на полуострова, към Перуджа.
	И когато изгряващото слънце изличи орбитите на месеца и звездите, пред тях изплува от порозовялата утринна мъглица прекрасна местност, подобна на море със зеленикави води, от които се издигаха призрачни островчета, окичени с весело разклонени дръвчета и изпъстрени със синкави сенки на колони и зидове, както и с групи от огромни камъни, нахвърляни в незапомнени времена от езическите богове, които ги извличали от дъната на реките, голи и исполински, и изтръсквали от къдрите си сребърния воден прах, упоени от авантюристичната наслада на хаотичното съзидание. След още един час езда въздухът стана толкова чист и прозрачен, че на цяла миля можеше да се различи всяко листенце на дивия бръшлян, плъзнал по руините на древноримските акведукти, всяко тръстикаво стъбло, растящо по бреговете на небесносините езера, всяко прозорче на далечните къщи, дворци и катедрали.
	— C’est un beau pays, l’Italie — говореше капитан Д’Обере, сучейки мустак. — Хубава страна е Италия. Почти толкова хубава, колкото е la Gascogne.
	Към десет сутринта стигнаха до реката Тибрис или Тибър, разделяща Сполетанския край, наречен още Умбрия, богат на лози, маслинени горички и смокинови дръвчета, от Тосканския. В по-стари времена тази река се е наричала Албула, както свидетелствува божественият Вергилий в осма книга на „Енеида“ с тези чаровни стихове:
P>
	После дошли и царете, и страшния Тибър с огромно
	тяло. На негово име нарекохме ние реката,
	тъй че Албула загуби старинното истинско име*.
	[* Превел Борис Тонков. — Б.пр.]
P$
	А на скалистия връх между тази река и овалното езеро малко по-отзад, наречено Тразименто, красено от три островчета, се извисяваше към небесата с безбройните отбранителни кули на укрепените си замъци и къщи градът Перуджа, ограден с крепостни стени, помнещи древните етруски и известен по цяла Италия с храбростта на своите жители, заради която ги наричаха Perusini superbi, boni soldati*. И понеже невинаги имаха възможност да доказват пословичната си храброст навън, те непрестанно се биеха, трепеха и избиваха помежду си по липса на по-добра възможност; това бе причината за биещото на очи излишество от споменатите вече частни отбранителни кули.
	[* Надменни перуджанци, добри войници (ит.). — Б.пр.]
	Те влязоха в този прославен град и отседнаха в странноприемницата „Benevento“ с изглед към великолепния фонтан пред Palazzo dei priori. Бяха гладни и капнали от умора, а Петър трябваше на всяка цена да се погрижи за съдраното си ухо и разбитата си уста, както и за дясното си око, което сигурно бе отнесло при сбиването с лакеите някой твърде силен удар, защото беше поморавяло и толкова отекло, че едва виждаше с него.
	Прегледаха много щателно дисагите, с които Джовани беше натоварил своя кон, и се оказа, че в случай на бягство е възнамерявал също като тях да спре в Перуджа, защото в един джоб на седлото бяха скрити акредитиви на обща стойност две хиляди скуди, които следваше да бъдат изплатени на приносителя, а един от акредитивите, на стойност двеста скуди, беше платим в банката на Андреучо да Пиетро в Перуджа. Мисълта за хроничния, дори може да се каже фаталния малшанс, който имаше Джовани със своите акредитиви (първият свитък от тези ценни документи бе потънал в тресавищата край Виена, а вторият бе попадал в ръцете на неприятелите му), накара Петър да избухне в такъв силен и продължителен пристъп на смях, че капитан Д’Обере го помисли за луд; но когато Петър му обясни защо се е смял, капитанът се присъедини към него и двамата цвилеха и виеха от смях особено когато коректният касиер на фирмата „Андреучо да Пиетро“, макар и обезпокоен от поведението им, нареди на банковото гише двайсет угледни колонки от по десет жълтици; да се посегне на имуществото на един предател, какъвто Джовани Гамбарини безспорно беше, не влизаше в противоречие с кодекса на рицарската чест и затова капитан Д’Обере нямаше нищо против да приберат парите и да си ги поделят честно.
	— Това ме изпълва с розови надежди за бъдещето — каза той. — Защото един глупчо, когото го преследва такава déveine* с парите като Гамбарини, няма да се задържи дълго на страмбийския престол.
	[* Несполука. Тук: лош късмет (фр.). — Б.пр.]
	— Жалко само, че единият от нас няма да дочака това розово бъдеще — напомни Петър. — Не забравяйте, че трябва да се дуелираме.
	— Е, няма какво да се прави, честта си е чест — каза капитанът. — Но все пак с оглед на обстоятелството, че там, където под витата ви вежда стоеше дясното ви око, сега има нещо като изгоряла спаружена тиганица и че тази липса несъмнено би ви пречила да парирате безпощадните ми атаки, предлагам отново да отложим нашия дуел.
	— За кога, че да зная колко още ми е съдено да живея? — попита Петър.
	— Ако окото ви позволи, за утре — каза капитанът, премисляйки мрачно дали не трябва отново да се счита оскърбен, защото беше доловил ирония в плахия въпрос на Петър.
	След веселата вечеря, която поляха обилно с пивко тосканско вино, те си отспаха добре, което безкрайно се хареса на несвикналите с такъв разкош Гино и Пучо, и към десет на другата сутрин се отправиха към Рим, града на градовете.
	Минаха край Тоди на левия бряг на Тибър; оттук пътят към Рим се отделяше от реката и завиваше към градчето Нарни, надвиснало над дефилето, където течеше река Неро. Спряха там да пренощуват, без да се дуелират, понеже окото на Петър беше все още в много лошо състояние; но тъй като Рим беше вече съвсем близо, капитанът обяви, докато седяха на чаша вино на чердака на странноприемницата над бучащите води, пробиващи си път между скалите, че утре ще се бият, каквото и да стане, ако ще камъни да падат от небето.
	— С оглед на вашето око ще се фехтувам с лявата си ръка, така шансовете ни ще се изравнят — додаде той.
	— О, не правете подобно нещо — възпротиви се Петър. — Едно насинено око не може да бъде оправдание в деликатните въпроси на честта. Щом ще сме безразсъдни, да сме безразсъдни докрай и без пардон. Играта трябва да се взима на сериозно, за да бъде забавна.
	Искаха да стигнат в Рим, преди да се свечери, затова на другата сутрин станаха много рано, още преди първи петли. Яздеха в бърз тръс по брега на Неро, а когато се съмна, затърсиха подходящо място, където да кръстосат мечове. Петър държеше това да бъде ливадка, осеяна като в задгробния свят с бели асфодели, за да бъдело преминаването му в този свят колкото се може по-гладко: ще издъхне на ливада с асфодели и ще се пробуди на ливада с асфодели за вечния живот; колко покъртително ще бъде да лежи с пронизана гръд и с гаснещо ляво око — защото с дясното все още не беше прогледнал, — вторачено в небесната синева и в алабастровата чашка на някой цвят да падне алена, пареща капка от неговата кръв. Противно на това капитан Д’Обере желаеше да се бие на равна скалиста твърд, защото такъв терен подхождал на една твърда борба, никакви полянки, цветенца и палячовщини. И така се препираха, без да виждат по пътя си нито ливада с асфодели, нито равна скала, докато изведнъж, ако искате, вярвайте, ако искате — не, съзряха и двете: една огромна плоска скала, дълга трийсет крачки и също толкова широка, огладена от водите на Неро, в чийто бряг бе вкопана, в съседство с тревиста равнина, осеяна с белите звездички на нежни чашковидни цветя.
	— Това е мястото! — извика Петър и като скочи от коня, захвърли шапката и сетрето си. — Хайде да започваме, че да ни се маха тоя дуел от главите.
	Капитан Д’Обере, изненадан от готовността му да се бие, остана на седлото си.
	— Но къде да започнем? — каза той. — На моя камък или на вашата ливада?
	— На камъка, нека да бъде по вашему — предложи Петър. — Аз ще отстъпвам назад и вие ще ме убиете на ливадата.
	— Добре — каза капитанът. — Но дали това са наистина асфодели?
	— Няма значение, аз и без това не знам как изглеждат асфоделите — отвърна Петър. — Но винаги съм си ги представял точно такива.
	— Чудесно, тогава ще се дуелираме тук, защото по-добро място няма да намерим — реши капитанът. — Но не и преди да сме закусили. Защото няма нищо по-мъчително от това да умираш на гладен стомах. Да слезем долу в Орте, знам там една малка кръчмичка, където правят фантастични paupiettes. Вие яли ли сте някога paupiettes? Тук, в Италия, им викат полпети. Честна дума, не знам да има нещо по-вкусно в целия свят. Телешки рулади с плънка от печурки. Когато ви ги донесат в чинията, полети със златистокафяв, гъст, благоуханен сос, когато си отрежете първото парченце, когато го подържите върху езика си, за да му се насладите, а после го глътнете и го прокарате с малко червено вино, ще си дадете сметка, че окаяният ни живот в този окаян свят все пак си има и своите светли страни. Вярно, това ястие е италианско по произход, но това може да му бъде простено; и не е за чудене, че негово величество кралят на Франция се е оженил за една италианска княгиня, Мария се казва, само и само да измъкне от нея рецептата за paupiettes. Та да си хапнем от тях, а после ще се върнем тук и ще разрешим спора си.
	— Вие сте по-възрастен, а отгоре на това и мой началник, тъй че не ми остава нищо друго, освен да се подчиня на вашето желание — каза Петър.
	Но епископското градче Орте, разположено там, където Перо се влива в Тибър, малко и спокойно, този ден бе пълно с войници от дружината на някакъв високопоставен римлянин, който бил пристигнал в градчето предния ден и се бил настанил с личната си свита в дома на епископа; и тези войници, лакоми и гладни като вълци, бяха успели да изгълтат не само всичките paupiettes, за които си точеше зъбите капитан Д’Обере, по изобщо и без остатък всичко, което се продаваше за ядене, включително и мътеницата, и козето сирене. Те се шляеха из града папски и паунски, подвикваха шегички на девойчетата и се рояха на площадчето пред епископския дворец като пчели пред отвора на кошер.
	— Тук нас няма да ни огрее — каза капитанът. — Дайте да тръгваме към Рим, по пътя все ще намерим някое място, което термитите не са успели да опоскат.
	— Осмелявам се да твърдя, че това би било съдбоносна грешка — рече Петър. — Погледнете там горе.
	Капитанът погледна и видя на един от прозорците на епископския дом малка женска главичка, ухилена слабоумно.
	— Saperlipopette*! — извика капитанът. — Bianca matta!
	[* Старинна френска ругатня. — Б.пр.]
	— Тя и никой друг — каза Петър. — А където е Bianca matta, там е и херцогинята на Страмба, а където е херцогинята, там е и принцесата и бас държа, че високопоставеният господин от Рим, чиято дружина съпровожда двете дами, е негово високопреосвещенство кардинал Тиначо. Не е ли така? — обърна се той към най-близкия войник, който тъкмо сплиташе опашката на коня си в красива плитка.
	— Горе-долу е така — отвърна войникът, присмехулно наподобявайки речта на Петър.
	— Как тъй горе-долу? — попита Петър. — Не сте ли от дружината на кардинал Тиначо?
	— От нея сме — каза войникът, без да вдига очи от заниманието си. — И съпровождаме херцогинята. Но с нас да има и някаква принцеса — такова нещо не знам. Освен да е някоя много мъничка, та да не съм я забелязал.
	— В Рим ли е останала? — продължаваше Петър.
	— Може и да е останала — отвърна войникът.
	— Какво ще кажете? — попита Петър капитана.
	— Нищо повече и нищо по-малко от това, че днес няма да закусваме — каза капитанът навъсено.
	Междувременно главичката на Bianca matta беше изчезнала; след малко от епископския дворец излезе един млад офицер, тръгна с енергична крачка към тях и каза с поклон, че нейно височество херцогинята на Страмба желае да говори с господин Пиетро Кукан да Кукан.
	Докато вървеше с офицера по сводестите коридори на епископската резиденция, Петър разсъждаваше объркано върху това, че съдейки по всичко, херцогинята не е получила писмото, което херцогът бе възнамерявал да й изпрати по куриер и с което бе искал да я посвети в радикалния, благоприятен за Петър обрат в своята политика; ако беше получила писмото, сигурно нямаше да пропусне да го назове с новата му титла маркграф на Трезанти, с която го беше сподобил херцогът. Но защо тогава е напуснала Рим и се е отправила в път, както изглежда, към Страмба? И щом се е отправила в път, защо не е взела със себе си лицето, което е по-важно от всички други — принцеса Изота?
	Той щеше да получи само след миг отговор на всички тези тревожни въпроси, отговор, подобен на смразяващо леден душ.


>>	Още веднъж Bianca matta

	Младият офицер доложи за Петър и го въведе в неголяма сводеста стая, подобна на килия, гола, без украси, но с под, облицован с големи плочи бял полиран мрамор. В стаята седяха негово преосвещенство кардинал Тиначо и нейно височество херцогинята на Страмба, която бродираше нещо миниатюрно върху опънато на гергеф парче плат. Bianca matta, дъвчеща сладкиш, се беше подпряла на креслото й, отпусната и размъкната като някое скучаещо от безделие дете.
	— Аха, бил се е — забеляза тя, когато Петър се приближи с уверени pas du courtisan и стори предписания от етикета приветствен поклон.
	— За мен е чест да бъда изцяло на услугите на ваше височество и на ваше преосвещенство.
	— Радвам се да чуя това — каза херцогинята, без да престава да бродира. — В същото време вашето присъствие в този град ме изненадва, господине от Кукан. В писмото, което получих вчера от съпруга си, той споменава между другото и това, че настроението в Страмба му се струвало напрегнато и че вашето присъствие там било наложително. А днес ви виждам тук, и дори в обществото на командира на страмбийския полк, капитан Д’Обере. Вярвам, че ще получа задоволително обяснение.
	Значи е получила писмото от херцога и въпреки това е настроена враждебно към мен, мислеше си Петър. Това не е на добро.
	A Bianca matta сякаш в потвърждение на неговата догадка каза:
	— Дръж се, че ти с много сърдита. Какво е това на ръката ти?
	— Тихо, Бианка, не пречи — прекъсна я херцогинята и я плесна лекичко по ръката над лакътя. — Е, господине от Кукан? Слушам ви.
	Петър с мрачно изражение върху нараненото си лице леко сведе глава.
	— Уви, понятието задоволителност — каза накрая, — което употреби ваше височество, е в крещящо противоречие със съдържанието на известието, което дължа на ваше височество.
	— Моля, спестете ми вашето красноречие. — При тези думи херцогинята остави настрана ръкоделието си. — Искам да узная какво правите тук и какво се е случило.
	Bianca matta се примъкна към Петър на колене и като лъхтеше и облъхваше ръката му с горещия си дъх, излизащ от изцапаната й със сладкиш устица, заразглежда отблизо и с интерес алхимичната змия, захапала опашката си, върху печата на пръстена, който Петър носеше за спомен от нещастния си баща.
	— Дай ми го да си поиграя — каза тя. — Обичам змии.
	А когато Петър не даде вид, че има намерение да изпълни желанието й, тя почна да врещи:
	— Искам го! Искам го!
	— Не чухте ли, господине от Кукан? Трябва да й дадете пръстена за малко — каза херцогинята.
	Петър, макар и колебливо и неохотно, свали колелцето от пръста си и го подаде на Бианка.
	— Е, Петре от Кукан? — продължи херцогинята. — Все още очаквам напразно отговора на своя ясен и понятен въпрос.
	— Бидейки убеден — започна Петър, — че ваше височество все още се намира в Рим, аз бързах натам, за да ви известя за трагичните събития, станали в Страмба, и да ви изкажа дълбоките си и искрени съболезнования. Негово височество херцогът правилно е определил настроението в Страмба като напрегнато, защото добре си даваше сметка, че граф Гамбарини крои заговор срещу него, но херцогът не можеше да предположи колко близък е решителният удар, подготвян от Гамбарини. Негово височество беше отровен вечерта на същия ден, когато сподели с мен опасенията си за ситуацията в Страмба, и Гамбарини със съучастниците си извърши, без съмнение по предварително изготвен план, насилнически преврат.
	Херцогинята се изправи рязко, лицето й посиня, а устните й затрепериха, но не от мъка и не от жал, а от гняв.
	— А вие, господине от Кукан, вие, на когото херцогът тъй наивно разчиташе, че ще бъдете негов защитник и помощник, не само не сте успели да предотвратите убийството, но когато то е било извършено, сте сметнали за най-уместно да си плюете на петите. Това е предателство спрямо чуждото доверие, това е нехайство и малодушие.
	Петър остана сдържан и хладен.
	— Обвинявате ме несправедливо — каза той. — Не съм побягнал от битка, а от един завладян град. И Страмба не бе превзета с военна акция, а с предателство.
	— Искам да зная всичко, какво точно е станало и как е станало — развика се херцогинята.
	— Какви дяволи те прихванаха, господарке? — каза Bianca matta, засмукала с дебелите си устни пръстена на Петър. — Трябва всички да се връщаме там.
	— Искам да чуя всичко — повтори херцогинята, този път тихо, сякаш бе взела присърце забележката на лудата, и се отпусна в креслото. — Всичко. До най-малката подробност.
	Петър изпълни желанието й колкото можеше по-добре и в най-благоприятната за него самия светлина. Макар да не се съмняваше, че херцогинята знае това-онова от предсмъртното писмо на съпруга си, той я осведоми най-напред за хода на аудиенцията си при херцога, повтори дума по дума ласкателните изказвания на Танкред, че смятал него, Петър, за човека, призван повече от всеки друг да преведе Страмба през хаоса и бурята, които връхлитали върху нея; че му е дал титлата маркграф и генералски чин, за да го направи достоен за ръката на дъщеря му, принцеса Изота. Херцогинята слушаше, без да помръдне, с безизразно лице, по което изобщо не можеше да се прочете какво си мисли за всичко това. Внезапно Bianca matta прекъсна точните и премерени думи на Петър с негодуващ възглас:
	— Пфу! Тука има отрова!
	Оказа се, че докато Петър бе говорил, лудата бе спряла да смуче неговия пръстен и се бе опитвала да го отвори, което най-накрая й се бе удало; от кухината под печатчето върху белия мраморен под се беше посипал малко тъмночервен прашец, подобен на счукано рубиново стъкло.
	— Отрова — повтори Bianca matta. — Там се носи отрова.
	Херцогинята, ядосана от прекъсването, стана рязко, изтръгна пръстена от ръката на Бианка и го върна на Петър.
	— Какво е това в пръстена ви? — попита с погнуса. — Наистина ли е отрова?
	— Не зная, ваше височество — отговори Петър и като захлопна капачето на олигавення пръстен, отново го постави на мястото му. — Този пръстен принадлежеше на баща ми и не е изключено той да е криел вътре отрова.
	Херцогинята разклати едно звънче и изпрати за слугинята — да смете подозрителния прашец, който изглеждаше на снежнобелия мраморен под като пръски от кръв, и да го хвърли в огъня. Едва тогава Петър можа да продължи и той заразказва какво се беше случило след аудиенцията при херцога, през посещението при Джовани Гамбарини чак до схватката с графските лакей, бягството от тъмницата и от града и срещата с капитан Д’Обере.
	Когато свърши, херцогинята не пророни нито дума; затова пък заговори негово преосвещенство, който до този миг бе седял край прозореца. Той изглеждаше така, както трябва да изглежда един кардинал, имаше наистина кардиналска осанка — висок, строен, с изпито от пост и бдение лице и с тесен дълъг нос, издаващ кръвното му родство с херцог Танкред. Тънката линия на строгите му устни с извити надолу краища се губеше в гъсталака на прошарените му мустаци и брада, къси, но буйни и стърчащи напред, което му придаваше израз на мрачна енергичност и упоритост. На главата си носеше висока червена барета, чиито твърди, издадени навън чупки напомняха рогата на Мойсей от Микеланджело. Освен тази барета той не носеше нищо, което да указва сана му; дрехите му бяха цивилни, като за път, от сиво сукно.
	— Позволете ми да кажа няколко думи, ma chére cousine* — каза той, като обърна към херцогинята черните си, по младежки блестящи очи. — Разбирам горчивите думи, които изрекохте преди малко в лицето на този млад и надежден мъж, думи, породени от скръб и от гняв; но да разбираш не значи да се съгласяваш; тъкмо обратното, позволявам си да ви припомня, че скръбта и гневът са прекомерно лоши съветници и още по-лоши съдници. Изслушах внимателно господина от Кукан, вярвам в правдивостта на думите му и го считам за невинен. Що се отнася до самото съзаклятие, не е било в неговите възможности, нито е било по силите му да предотврати най-лошото. Нито един от приятелите на Цезар не е могъл да попречи на убийството му. Филип Македонски е бил убит от Павзаний, когато е вървял към храма между сина си и зет си, обкръжен от хиляди въоръжени мъже. Испанският крал Фердинанд е бил прободен в шията от неизвестен бедняк от народа. Случайността, която спаси преди години братовчед ми Танкред, не можеше да се повтори; и тя наистина не се повтори. Това е прискърбно, но то е станало по божията воля. А що се отнася до бягството, припомням ви, че и крале са бягали от загубени битки. Думите на Ричард Трети в битката край Бозуърт „Кон ми дайте! Кралство срещу кон**“ изразяват волята, бих казал дори страстната воля на този крал да се метне на един кон и да избяга; и ако се беше сдобил с този кон, с който не успял да се сдобие, историята на Англия днес би изглеждала съвсем различно. Петър Кукан от Кукан е побягнал от Страмба и е тръгнал към нас, за да ни извести какво се е случило; ако не го беше сторил и ние бяхме продължили пътя си, не е изключено да бяхме изпаднали в затруднение; но сега, след като сме предупредени, незабавно ще се върнем в Рим и ще сторим всичко необходимо да се справим с новата ситуация и да дадем отпор на неблагоприятните й за нас аспекти. В този смисъл, господине от Кукан, ние ви дължим благодарност и аз като единствен жив мъжки представител от рода Д’Албула ви изказвам искрената си признателност за всичко, което сте сторили за благото на града и държавата Страмба, и ви давам своята благословия за бъдещите ви стъпки в живота.
	[* Скъпа братовчедке (фр.). — Б.пр.]
	[** Превел В. Петров. — Б.р.]
	Той благослови Петър с кръста си и извърна строгата си, аскетична глава към херцогинята.
	— И аз ви благодаря, господине от Кукан, и нека щастието ви съпътствува — каза тя тихо, едва помръдвайки устни и с наведени очи.
	— Хайде, стига ти толкова — обади се Bianca matta. — И можеш да се измиташ по дяволите!
	— Ако имаме някакъв дълг към вас, обърнете се към нашия ковчежник — додаде херцогинята. — Същото може да стори и капитан Д’Обере, когото също милостиво освобождаваме от длъжност.
	На Петър, то се знае, и през ум не му мина да се защити дори с една дума против това изпъждане, леко подсладено от любезните дипломатични фрази на кардинала, нито да се позове на решението, изречено от херцога, и то непосредствено преди неговата смърт, тъй че би могло да бъде сметнато за негова последна воля. Той бе получил отговор на въпросите и несигурността, които го бяха измъчвали преди разговора, отговор ясен и безцеремонен: след прочитането на писмото от херцога херцогинята се бе отправила за Страмба не за да изпълни желанието му, а за да му се противопостави и да го разубеди; ето защо бе оставила Изота в Рим и бе взела и кардинала със себе си, за да й бъде в помощ. Това беше безусловният край на страмбийското приключение на Петър, който, честно казано, беше настъпил много по-рано, в мига, когато на прозореца на херцогската спалня се бе появил свещникът с трите запалени свещи или дори още по-рано, когато бе танцувал saltarella с принцесата и й бе признал любовта си. Беше играл вабанк и бе изгубил, независимо че съвсем доскоро му се беше струвало, че победата е негова.
	Той се поклони с предписания от етикета поклон и се оттегли с образцови pas du courtisan, стъпки на придворен, какъвто вече не беше.
	Bianca matta се изплези зад гърба му.


>>	Червен, със седефен блясък, но избухлив в огън

	Капитан Д’Обере се разхождаше нетърпеливо по площада пред дома на епископа, сърдит и оскърбен, задето подчиненият му поручик бе удостоен с продължителна аудиенция от херцогинята, докато той, командирът на страмбийския гарнизон, трябваше да чака отвън.
	— Е? — попита неприветливо и рязко, когато Петър най-после излезе.
	— Всичко е наред — каза Петър. — Херцогинята и кардиналът милостиво ни прощават, че не сме успели да предотвратим убийството на херцог Танкред.
	— Ма foi! — възкликна капитанът.
	— А задето сме избягали от Страмба, ни бе изказано най-високо признание и похвала — продължаваше Петър, добродушно прикривайки факта, че за капитан Д’Обере по време на аудиенцията почти не бе казана дума.
	— Parbleu! — каза капитанът.
	— В резултат на всичко това двете височайши особи ни изказват най-горещата си благодарност и ни позволяват да се измитаме по дяволите, както точно се изрази Bianca matta — уточни Петър. — А вие, капитане, можете най-напред да идете при ковчежника и да го помолите да ви изплати остатъка от заплатата.
	— Merde! — каза капитанът и поаленя, сякаш главата му щеше да се пръсне от притока на кръв. После даде знак на Гино и Пучо да доведат конете и се метна на седлото.
	— Какво възнамерявате да предприемете? — попита Петър, след като на свой ред яхна коня си.
	— Преди всичко да закуся — отвърна капитанът. — Сетне предлагам да навестим банката „Лодовико Пакионе“ в Рим и да осребрим втория акредитив на граф Гамбарини. Във всичко останало ще последвам вашата инициатива. Доколкото мога да преценя, сега общественото ни положение е едно и също. Какво искате да направите по-напред? Да отвлечете принцеса Изота? Или да превземете Страмба? Тъй или инак, аз и двамата ми войници сме на ваше разположение.
	— Още не знам с какво ще започнем — каза Петър. — Но не забравяйте, че трябва да се дуелираме.
	— Zut! — каза капитанът. — Стига с тези глупости, Петре, по-добре ми разкажете дума по дума какво стана при херцогинята и какво finalement* я е накарало да покаже пътя и на двама ни.
	[* В края на краищата (фр.). — Б.пр.]
	Докато яздеха в тръс, следвани от Гино и Пучо, по хубавия равен път, встрани, от който тук-таме се виждаха стари пинии, Петър разказа подробно на капитана за разговора си с херцогинята, без да изпуска дори такива подробности като интермецото с пръстена, който бе принуден по волята на херцогинята да даде на лудата й компаньонка и който Бианка беше налапала, та той се бе побоял, че ще го глътне. И когато стигна дотам, където Бианка бе отворила пръстена и бе изсипала върху белия мрамор някакъв проблясващ червен прашец, навярно отрова, която господин Янек си бе приготвил за всеки случай, Петър изведнъж се спря, застена и хвана с две ръце главата си.
	— Каква ти отрова! Баща ми не е имал никаква отрова, защото, ако я беше имал, щеше да я погълне! Това не е било отрова, това е бил Философският камък!
	Обърна коня и като бесен препусна обратно към Орте.
	Днес определено имам лош ден, каза си капитан Д’Обере. Първо ми изплюскаха всичките paupiettes, после ме изхвърлиха от войската, а най-накрая моят compagnon се побърка.
	Но и той обърна коня си и последва Петър.
	Червен, със седефен блясък, припомняше си Петър, докато летеше, пришпорил коня в неистов галоп. Червен, със седефен блясък; така би трябвало да изглежда, казват, Философският камък, на чието получаване господин Янек бе посветил по-голямата част от живота си, така го описвали адептите, на които се е удавало да го сътворят. Червен, със седефен блясък, но внимание: избухлив в огън. Прашецът, който идиотката бе изсипала от Петровия пръстен, беше червен и блестящ, а херцогинята бе изредила да го сметат и да го изхвърлят в огъня. Но може пещта да е била изстинала. А може слугинята да не е изпълнила заповедта дума по дума и да е изтръскала лопатката в сандъчето пред пещта. Ако Петър успееше да стигне навреме в кухнята на епископската резиденция, може би щеше да спаси нещо, ако ще да бе една щипка. Макар винаги да се бе отнасял с нескривано безразличие към заниманията на баща си, той все пак не забравяше, че Философският камък действува като Философски бич, което означава, че при превръщането на оловото в злато е достатъчна нищожна частица от Камъка, за да се осъществи реакцията; дори, по-точно казано. Камъкът не бива да бъде повече от една почти невидима частица, за да протече процесът гладко. Петър си спомняше ясно последния си разговор със своя баща. Философският камък е субстанция тъй ужасяващо опасна, му беше казал тогава господин Янек, че не мога да я поверя на никого, дори и на теб, Петре, дори и на теб, освен едно съвсем нищожно количество, което…
	В този миг Петър го беше прекъснал с думите, че не иска нищо, че не нека дори и това нищожно количество. Но ако не го беше прекъснал, много вероятно е баща му да беше завършил изречението така:
	— … е скрито в кухината на пръстена, който току-що сложих на пръста ти.
	И по-добре, че не бе довършил изречението, защото императорът, подслушваш при камината, щеше да похити и това нищожно количество.
	Петър летеше по-бързо от вятъра, долепил буза до гривата на коня си, който шибаше с камшика колкото сили имаше, но тъкмо когато наближи първите имения, пръснати от външната страна на ортенските крепостни стени, от покрива на епископския дом, чийто начупен контур се открояваше ясно на фона на наситеносиньото небе и се виждаше добре, защото резиденцията се издигаше с цял етаж над съседните постройки, лумна ослепително ярък стълб от оранжев огън, последван от оглушителен гръм.
	Когато капитан Д’Обере го настигна с двамата си войници, Петър бе застанал встрани от пътя и с разстроено, с все още незараснали рани лице разглеждаше някакъв малък предмет. Когато капитанът се приближи, видя, че това е отвореният пръстен с печат, който Петър не сваляше от пръста си.
	Откъм града започна да се носи тропот и викове на хора, втурнали се към мястото на експлозията, над което беше надвиснал неподвижен, вдъхващ страх стълб дим, долу тънък, нагоре шапковидно разширен, тъй че приличаше на гъба, поникнала от раззинатата черна дупка, която се виждаше върху покрива на къщата на мястото на отнесения комин.
	— Възмездие от бога — подхвърли към Петър и капитана един селянин, подкарал към града натоварено с два груби, издути чувала муле. — Нечестивият отнесе епископа. Той нечестивият винаги отнася грешниците през комина, когато прелее чашата със злодеянията им. Пък епископът си го заслужаваше. Беше разбойник над разбойниците. Взимаше ми две скуди аренда за една педя нивица.
	И като налагаше жестоко със солата си инатливото муле, той забърза към града, да не изпусне нещо от зрелището.
	— Какво означава всичко това? — попита капитанът жално. — По какво съди този rustaud*, че дяволът е отнесъл епископа? А защо не и кардинала и херцогинята? Щеше да е справедливо, като се има предвид как се отнесоха с нас.
	[* Селяндур (фр.). — Б.пр.]
	— Дяволът не е отнесъл нито епископа, нито кардинала, нито херцогинята — каза Петър. — Дяволът отнесе във въздуха огромно състояние, с което можехме да купим десет Страмби заедно с маркграфството Трезанти. Но за щастие нещичко от това богатство ни е останало, благодарение на това че устата на Bianca matta беше изцапана със сладкиша и че тя смука с тази уста моя пръстен.
	— Mon Dieu*! — въздъхна смазан капитанът. — Fou Décidément fou. Луд. Съвършено луд.
	[* Боже мой! (Фр.) — Б.пр.]
	— Благодарение на тази лепкава уста — продължаваше Петър — за пръстена са залепнали шест частички от Философския камък, а други четири са заседнали в пантичката на капачето. Значи имаме общо десет частички. С помощта на тези десет частички можем да получим десет тигела от нещо, което никой на този свят не може да отличи от чистото злато. Аз съм виждал това вещество и зная колко голям трябва да бъде тигелът. В него би се вместил, да речем, фунт и половина вода. Но доколкото си спомням, оловото е над десет пъти по-тежко от водата. Това означава най-малко сто и петдесет фунта, колкото тежи примерно един добре охранен мъж. А за сто и петдесет фунта злато ще съберем войска, която ще разпердушини стените на Страмба, сякаш са от пясък. Капитан Д’Обере, ако не греша, ние за кой ли път сме отново спасени. Знам, че сте от хората, които винаги носят всичко със себе си, и допускам, че имате и чекийка; моля ви, дайте ми я, за да мога да преместя шестте скъпоценни частици от Философския камък, залепнали на повърхността на пръстена, в неговата вътрешност, под капачето, където ще бъдат в безопасност.
	Вечерта на същия ден един ковач на име Карло Сергуиди, почтен човек, който упражняваше тежкия си, както го наричат — черен занаят в покрайнините на родното си село Монтератоне недалеч от Рим, бе удостоен и изненадан от посещението на двама кавалери, явно с благороднически произход и високопоставени, единият съвсем млад, другият все още не стар, съпроводени от двама войници в непознати униформи; те не искаха от него нищо, ала съвсем нищо, освен да им предостави за кратко време ковачницата си с добре разпалено огнище, защото щели да си варят някакво специално лекарство, и да не ги безпокои… За тази услуга те му предложиха две скуди, сиреч далеч повече, отколкото би струвало подковаването на четирите им коня, и още две скуди, ако бъде дискретен и ако спомогне да свършат добре работата си, без който и да било да ги притеснява, да ги наблюдава или да им пречи.
	На ковача това предложение му се стори подозрително, защото не беше вчерашен и допускаше, че кавалерите са замислили нещо недобро, но когато те вдигнаха сумата на три скуди, които щеше да получи веднага, и още три, които щеше да получи на прощаване, той си каза, че господарите бездруго вършат само лоши работи и че ще е справедливо той, Карло Сергуидо, поне този път да намаже нещо от това. Ето защо пусна Петър и капитан Д’Обере — защото, видите ли, тъкмо те бяха въпросните кавалери — в ковачницата си и им показа как се борави с меховете, което беше съвсем излишно, защото Петър като син на алхимик знаеше много добре това. После ковачът седна пред затворената врата на ковачницата, за да върне евентуалните клиенти с оправданието, че са му се потрошили чуковете или че е капнал от работа, или нещо подобно, също толкова подходящо; защото той бе не само почтен, но и интелигентен. Гино и Пучо застанаха на пост до единствените две прозорчета на помещението.
	А Петър и капитанът се заловиха за работа.
	Най-напред напълниха чистия, неупотребяван тигел, който бяха успели да купят от местния аптекар, с няколко шепи сачми и го сложиха в огнището; щом сачмите почнеха да се топят и да се сливат, те прибавяха още и още, докато тигелът се изпълни до ръбовете със сива нагорещена течност. Наистина капитанът беше на мнение, че за разтапяното на малко олово са можели да минат и без ковашко огнище, защото за целта била достатъчна и съвсем малка кухненска петица, но Петър, който въпреки всичко си оставаше, син на алхимик, възрази, че ковашкото огнище щяло да им свърши по-добра работа, защото всичко щяло да протече по-бързо, пък и никъде по снега не можело да се намери годна кухненска пещ, около която да не се навъртат любопитни женоря.
	Капитанът нямаше как да не признае, че Петър както обикновено е прав.
	Накрая настъпи великият миг, когато Петър улови с върха на капитановата чекийка едно от десетте зрънца Философски камък от вътрешността на пръстена, втисна го в късче от предварително приготвения восък и оформи късчето в малка топчица.
	— Ventre-saint-gris — мърмореше капитанът. — Ventre-saint-gris. Честна дума, явно съм истински imbecile, щом асистирам на такава идиотска и смахната дивотия.
	— Молете се, капитане — каза Петър. — Аз просто не зная как точно го правят алхимиците и какви предпазни мерки е взел баща ми, преди да получи първия си и последен тигел злато. Може всичко да мине гладко, но може да се случи и нещо ужасно.
	— Тогава стига сме приказвали, започвайте, та да не сме в неведение.
	Петър пусна топчицата в тигела.
	Тя тутакси се разтопи и се превърна в струйка дим.
	— Отдалечете се — каза Петър и хвана капитана под мишниците, за да го дръпне към вътрешността на ковачницата.
	И отдалеч се виждаше как за съвсем кратко време, може би минута или две, повърхността на течното олово се разтресе като желе и как, след като се изглади, започна бавно, милиметър по милиметър, да спада, оставяйки стените на тигела след себе си чисти и непокътнати. Същевременно им се стори, че огнището някак погасва.
	— Saperlipopette! — извика капитанът, като тракаше със зъби, защото осезателно се почувствува, че в ковачницата е станало студено. — Оловото ви, Петре, нещо почва да се свива.
	— Естествено — отвърна Петър. — То трябва да се свие, ако ще се превръща в злато, защото златото е по-плътно от оловото.
	Той тръгна към меховете, за да раздуха гаснещия огън, но не стигна до тях.
	— Бягайте навън! — изкрещя, хванал с две ръце ушите си, и скочи към вратата.
	Защото огънят в огнището изпуфка и угасна, сякаш някой му беше лиснал вода, и в същото време леден мраз изпълни ковачницата. Двете прозорчета побеляха като тебешир и престанаха да пропускат светлината; в настъпилия мрак Петър изкърти с ритник вратата и се втурна навън, а по петите му, скимтейки приглушено, тичаше капитанът. И навън цареше студ, невиждан в сладката Италия, откакто свят светува. Ковачът, който допреди миг беше пазил отвън, хукна презглава към близката купа слама и се зарови в нея.
	— Marchez*! — викна капитанът на Гино и Пучо, които като добри войници бяха останали чинно на поста си при двете прозорчета. Те се подчиниха на драго сърце и замаршируваха, при което Гино, комуто студът явно бе засегнал бронхите, се закашля яко и плю. Слюнката замръзна още докато беше във въздуха и падна на земята с лек звън.
	[* Ходом марш! (Фр.) — Б.пр.]
	Петър и капитанът, омотали около главите си своите пелерини, подскачаха, тропаха, сновяха, подритваха и танцуваха saltarella с приклякания, докато студът излизаше на кълба от ковачницата, тъй гъст и плътен, че можеше да се реже на филии. Бъчвата с вода до наковалнята се спука и един от обръчите прелетя като изстрелян с прашка през вратата, а друг уцели кожените мехове, които се натрошиха и се посипаха със звън по земята, като да бяха от стъкло.
	Но загадъчният феномен свърши също тъй внезапно, както бе започнал. Ситнейки неспирно в танц, Петър и капитанът изведнъж усетиха, че почва да им става горещо, спряха и размотаха пелерините от главите си. И наистина, отново бе топло, както трябваше да бъде в този край и в това годишно време. Вярно, от вътрешността на ковачницата все още вееше студ като от хамбар, неприятен, но далеч не такъв, че да кара носовете и ушите да измръзнат. Ковачът полека взе да се надига изпод сламата. Петелът, изненадан от студа тъкмо когато качваше една ярка, се поотърси и чевръсто довърши започнатото.
	Капитанът и Петър влязоха предпазливо в ковачницата.
	Скрежът по прозорчетата се топеше и макар пропусканата светлина да беше оскъдна и мътна, те можаха да видят какво е останало в тигела — защото от предишното му съдържание едва ли бе останала и половината, — нещо ясножълто и лъскаво.
	— Злато — прошепна слисан Д’Обере, подръпвайки мустаците си. — Не, наистина прилича на злато.
	— Да, прилича на злато — съгласи се Петър. — Нашият император, който разбираше от тези работи, твърдеше, че това е истинско, неподправено злато, а баща ми дори беше убеден, че е по-добро и по-ценно от златото; но аз не искам да отстъпя от убеждението си, че е само свило се оцветено олово. Но това не е важно. Никой не може да го докаже, а за мен всички средства са добри, щом ще ми дадат възможност да хвана за яката Джовани Гамбарини и да постъпя с него така, както той възнамеряваше да постъпи с мен. Но другия път ще трябва да внимаваме повече.
	— Ако обичате, другия път си играйте с това сам, s’il vous plaît* — каза капитанът.
	[* Моля (фр.). — Б.пр.]
	Те скриха тигела в една кожена чанта, където преди бяха сачмите, платиха на ковача четири скуди над уговореното, за да го обезщетят за спуканата бъчва и унищожените мехове, и продължиха пътя си към Рим през една смълчана кафеникава равнина. Капитанът мълчеше, мълчеше и Петър, защото се мъчеше да си спомни бащините си думи, в които обаче не се споменаваше нищо за такова дивно и очебийно явление, каквото бе внезапното и бурно пораждане на убийствен мраз; напротив, Петър беше останал с впечатлението, че господин Янек и августинският монах са наблюдавали спокойно и отблизко как цветът на течността в тигела се променя от сивкав в жълтеникав — та нали тъкмо тази гледка тъй бе развълнувала августинеца, че го бе ударила дамла?
	Капитанът явно мислеше за същото, защото ненадейно попита:
	— Но откъде, ventre-saint-gris, се взе този студ?
	— Не зная — отвърна му Петър. — Защото, ако приема за вярно единственото обяснение, което ми идва наум, ще трябва да допусна, че веществото, което получихме днес, е наистина злато, а не оцветено олово.
	— И какво е това обяснение? — поиска да чуе капитанът.
	— Ние загряхме оловото само до точката на топене — заговори Петър. — Но точката на топене на златото е много по-висока от тази на оловото. Ето защо, когато течното олово е започнало да се превръща в течно злато, същото това злато, за да се задържи поне миг в течно агрегатно състояние — явно това е наложително, — под ударите на Философския бич наведнъж е погълнало цялата околна топлина. Затова следващия път ще трябва да загреем оловото до много по-висока температура, поне до тази, при която се топи златото.
	— Казах вече, mon petit*, че следващия път ще манипулирате с тези неща сам — каза капитанът, потърквайки премръзналия си нос. — Животът с вас е малко прекалено рискован дори и за моя вкус и най-разумно ще бъде да сведа този риск до минимум, що се отнася до собствената ми особа.
	[* Малкият (фр.). — Б.пр.]
	Те яздеха покрай стада от биволи, които повдигаха от блатата рогатите си глави и ги проследяваха с красивите си вакли очи.
	Но ако наистина е така, както го мисля, разсъждаваше Петър, значи все пак не е било измама и татко и императорът са имали право?
	А от това предположение, което той прие колебливо, неизбежно следваше друга натрапчива мисъл — какви чудеса и какви благодеяния би извършил и до какви висини би възвисил обърканото и страдащо човечество той, човек тъй всестранно надарен и способен, а отгоре на това тъй благороден и честен, че няма равен, човек, за когото един херцог говори като за благословен по особен начин от бога — но само ако знаеше, ах, само ако знаеше къде клетият му твърдоглав баща е скрил своя Философски камък.


>	Част четвърта
>	Страмбийската интрига

>>	Дреболията

	Слънцето вече залязваше зад Монте Марио, когато Петър, капитан Д’Обере и двамата войници стигнаха Рим; и докато в сгъстяващия се мрак необозримото струпване на дворци, църкви, руини, домове и съборетини, натъпкани в долината между седемте антични хълма, се сливаше в едно цяло, наподобяващо исполински черен кристал, изпъстрен със ситни блестящи точици — светлини от фенери, насмолени факли, борини, вощеници и маслени лампади, които проникваха през прозорците, на юг контурът на планините Албани грееше с матов пастелнорозов блясък, а на север зигзагообразната линия на планините Сабини бе очертана от виолетово сияние. Над този великолепен театър на римското здрачаване звънтяха, бучаха и ечаха гласовете на тристата римски камбани; навярно биеха за вечерня, или понеже за нея като че ли бе вече късно, възвестяваха нещо извънредно радостно и укрепващо славата божия, може би нова победа на войските на негово светейшество над непокорната Венеция, може би временно примирие, сключено пак с Венеция, или някои други благоприятни за християнския свят събития.
	— Une belle ville, Rome* — забеляза капитан Д’Обере, когато минаваха покрай приличащата на скален къс масивна грамада на древноримския Колизей.
	[* Хубав град е Рим (фр.). — Б.пр.]
	— Да, хубав град е — каза Петър. — Но човек се чувствува тук като провинциалист.
	И наистина, гигантските мащаби на разточително великолепния Град на градовете (Петър никога не бе виждал нещо по-огромно), и шумният, буен живот на неговите обитатели, монаси и просяци, пищно облечени испанци, от които гъмжеше навред, войници и богомолци, проститутки в карети, на носилки и пешком, дългокоси бандити, негри, лакей, които до един, без да обръщат внимание на спускащата се нощ, прииждаха отнякъде или стояха по ъглите, или пък седяха по срутените колони и грамадните камъни, откъртили се от руините, и оживено си приказваха за нещо на висок глас, надвиквайки несекващия тътен на камбаните — всичко това извикваше у Петър обезсърчаващо чувство на самота. Човек не може да упреква ковачите, размишляваше мрачно той, които изтезават слуха му с ударите на своите чукове, защото този шум е неизбежен продукт на полезната им дейност; но не е възможно да се примириш със съществуването на камбаните, които са били направени, само и само да бият и ехтят и с това да тревожат хората и да им внушават покорство и страх. Затова първата ми задача, когато се издигна, ще бъде да премахна всички камбани и да забраня използуването им.
	Тъй размишляваше Петър, но още преди да обмисли тази идея докрай, изведнъж осъзна ужасяващата й безпредметност и безсмисленост, защото, както вървят нещата, той, Петър Кукан от Кукан, е един съкрушен човек, абсолютно пропаднал, без цел и без покрив над главата, едно нищо, изгубено в мравуняка на необозримия и равнодушен град; изгубена е Изота, укрита и пазена някъде, непристъпна в своята аристократичност; няма път назад към Страмба, където празнува победата си Джовани Гамбарини; трябва да се приемат сериозно суровите, вежливи слова на кардинал Тиначо, с които бе поблагодарил на Петър за оказаните услуги, и след като го бе благословил с кръста си, го бе пратил по дяволите — тъй че той, Петър, е направо смешен с тигела си, пълен с оцветено олово, и с останалите девет прашинки от Философския камък, които ще му донесат още девет тигела, и с римския акредитив на Джовани, който възнамерява да осребри във фирмата „Лодовико Пакионе“ на улица Банкова, от която е бил издаден, но това осребряване е свързано с огромен риск, защото не е изключено, нещо повече, дори е много вероятно Джовани да е изпратил вече в Рим пратеник, който да предотврати изплащането на парите и да предизвика арестуването на приносителя на акредити. Той сподели това свое опасение с капитана, който обаче само се усмихна презрително.
	— Чудя ви се и не ви разбирам, mon fils* — каза той. — В големите неща сте безразсъдно смел, но когато става дума за такава bagatell**, каквато е осребряването на един глупав акредитив, най-неочаквано ставате плашлив като заек. Не се страхувайте от нищо, mon petit. Ние се придвижвахме толкова бързо, че никакъв пратеник от Страмба не би могъл да ни изпревари.
	[* Синко (фр.). — Б.пр.]
	[** Дреболия (фр.). — Б.пр.]
	— Ако не се смятат почивките, които си дадохме — забеляза Петър.
	— Ба — рече капитанът на гасконски, — всичко това са глупости, които не значат нищо пред факта, че присвояването на акредитива е просто въпрос на чест, защото един мерзък предател, какъвто е Джовани Гамбарини, трябва да бъде наказван с всички възможни средства.
	— Струва ми се, на вас ви е добре известно, че смятам тъй наречения кодекс на рицарската чест за чудовищен предразсъдък, измислен само за оправдание на глупостта и низостта, които управляват света — каза Петър. — Така е и в нашия случай: стига само да престанете да жонглирате с твърдението, че това е въпрос на чест, и ще установите за своя неприятна изненада, че е най-обикновена кражба. Защото каквото и престъпление да е извършил Джовани, този акредитив е негов, а не наш и не е наша работа да го наказваме.
	— Не разбирам само — каза капитанът — как така тези похвални scrupules* ви обзеха едва сега, в Рим, а не още в Страмба, когато откраднахте коня на Гамбарини, или пък в Перуджа, когато изтеглихме двестата му скуди. Не, днес определено не сте във форма.
	[* Скрупули (фр.). — Б.пр]
	Вбесен, Петър се обърна вместо отговор към първия срещнат, един много дебел, радушен послушник от капуцинския орден, яхнал магаричка, и го попита как се стига до via di Banchi, улица Банкова. Утешителният отговор на монаха гласеше, че via di Banchi била недалеч, което било интересно и необичайно, защото Рим бил град на огромните разстояния, на далечните пътища и изморителните преходи; така например той самият трябвало да занесе някакъв документ от Ватикана, от централната канцелария на негово светейшество до Латеран, до една друга, помощна канцелария на негово светейшество и пътувал вече цял час, а Латеран не се виждал никакъв. Ето, ако например синьорът бил попитал за piazza del Popolo, което спокойно можело да се случи, защото сума ти хора търсят piazza del Popolo, щяло да му бъде много трудно да ги упъти, понеже piazza del Popolo е далеч, далеч, тъй далеч, че той едва ли би могъл да обясни разбрано как се отива до там; или пък ако господинът бил попитал откъде се минава за porta Latina, щяло да бъде още по-лошо, тъй като porta Latina е на съвсем другия край на града от piazza del Popolo, а Рим е голям, голям град. Затова било нещо много радостно и нещо много по-различно, дето господинът питал сякаш по поръчка за via di Banchi и той, господинът, бил направо за завиждане.
	При тези думи той извади някъде изпод расото си дървена паничка и я протегна към Петър.
	— Е? Къде е тази via di Banchi? — попита Петър и пусна в паничката на послушника едно медно петаче.
	— На три хвърлея с камък оттук, по посока към Тибър; първо вървите направо, а после завивате по първата улица вдясно.
	Когато послушникът привърши с обясненията, капитан Д’Обере сложи в паничката му още едно петаче и го запита дали наблизо няма някоя прилична и чиста кръчма с добра изба и добра кухня; отговорът на капуцина и този път бе положителен и окуражителен: можел с чиста съвест и най-горещо да препоръча на господата една гостилница на име „Комерчо“, чиито светещи прозорци се виждали на отсрещния ъгъл, едно съвсем солидно заведение, място за срещи, както показвало и името му, на уважавани търговци, финансисти и спекуланти, които са в делови връзки с разните парични учреждения, съсредоточени на via di Banchi, която, както вече бил казал, се намирала недалеч. А що се отнасяло до кухнята, можел да каже под секрет на господата, че главният готвач на гостилницата „Комерчо“ бил обслужвал навремето си една прочута куртизанка, известна с разкошния си начин на живот, поетеса и любовница на князе и кардинали, преди да бъде прогонена от Града на градовете, след като църквата била оглавена от новия Pater Beatissimus, ще рече от папата, господ да го поживи. Но сега, ако господата нямали нищо против, той, капуцинът, трябвало вече да тръгва към своята, уви, тъй далечна цел.
	И той пораздруса паничката си с надеждата, че господата ще пуснат още нещо в нея, и когато това не стана, въздъхна, смушка магаричката си и се отдалечи с мърморене.
	— Нека всеки да прави това, което му харесва — каза капитан Д’Обере на Петър. — Щом за вас е толкова важно да проявите геройството си пред мен, моля, отивайте на via di Banchi, макар и да знаете, че там няма да свършите нищо, защото в този късен час банките са sans doute* вече затворени, тъй че утре сутринта бездруго ще се наложи да ходим там отново. Но що се отнася до мен самия, не виждам защо е нужно да си губя времето за един излишен и безполезен жест и затова ще ви чакам в трапезарията на гостилницата „Комерчо“ и ще поръчам за вас, стига да желаете, двойна порция paupiettes à la belle courtisane.
	[* Без съмнение (фр.). — Б.пр.]
	Най-накрая май наистина ще бъда принуден да убия този дърдорко, помисли си Петър, когато се разделиха и всеки хвана пътя си, капитанът — към гостилницата „Комерчо“, а той самият — към via di Banchi. Но веднага си даде сметка, че ако го стори, ще изгуби единствения приятел, който все още му беше останал.
	Рим от онова време бе най-мизерният град на света, тъй като никъде другаде не водеха окаяно съществувание толкова гладни, отчаяни бедняци като тук, но в същото време Рим беше и най-богатият град, защото никъде другаде в света нямаше струпани на едно място толкова могъщи и влиятелни по цялото земно кълбо финансови учреждения, колкото на тясната и незабележима via di Banchi. Господин Лодовико Пакионе, един от най-големите финансови магнати в Италия, беше собственик на три универсални магазина — един в Рим, друг в Неапол и трети в Милано — с петдесет филиала. Ръцете му се простираха чак до Мала Азия — в султанския двор го наричаха „великият християнски търговец“, magnus mercator christianus и самият султан му беше подарил една прекрасна робиня и два чистокръвни коня. На via di Banchi той бе построил нещо като център на цялата си търговска дейност, един дворец в модерния къдрав стил, наричан „чудноват“, „небивал“, на френски „baroque“, на италиански „barocco“, който възвестяваше идването на нова епоха, с фасада, пълна с ангелчета, дракони и мускулести гиганти, които крепяха на плещите си балкона над главния вход.
	Когато Петър се приближи към двореца, вътре все още беше оживено, повечето прозорци светеха, а през широката врата тъкмо влизаше платформа на колела, натоварена с обработени кожи; защото господин Лодовико Пакионе имаше в дома си, освен кантори, частни апартаменти и каси, за чието съдържание се носеха какви ли не фантастични слухове, също тъй и просторни складове за най-разнообразни стоки.
	Един служител в строг черен костюм го пресрещна на входа и го попита учтиво какво ще обича, а когато хвърли бегъл поглед на акредитива, който Петър му представи, щракна с пръсти, за да повика прислужника и да му нареди да се погрижи за Петровия кон, след което отведе клиента по един мраморен коридор, осветен от позлатени канделабри, до една стая, по-разкошно и по-скъпо обзаведена, от която човек трудно би могъл да си представи: подът бе покрит с паркет от различни видове екзотични дървеса, подреден като мозайка; бе застлан с редки ориенталски килими; таванът, целият на килийки като пчелна пита, бе украсен със златни надписи, които подтикваха към сериозен размисъл, например „Fugit irreparabile tempus“ — „Времето отлита безвъзвратно*“, или пък „Delenda Carthago“ — сиреч „Картаген трябва да бъде разрушен**“, или „Gratis pro Deo“ — тоест „Даром от любов към бога“; покрай стените в осмостенни остъклени касети бяха изложени на показ статуетки от алабастър, изобразяващи богинята Юнона в теглена от пауни колесница, или пък Ромул и Рем как бозаят от вълчицата, или отвличането на сабинянките и други подобни сцени; в средата на стаята, под запален турски полилей, стоеше на крехки позлатени крачка масичка, заобиколена от удобни кресла, тапицирани с позлатена кожа; тя се огъваше под тежестта на първопечатни книги с произведения на Бокачо, Батиста и Бандело.
	[* Вергилий, „Георгики“. Изразът е равнозначен на „времето лети“. — Б.пр.]
	[** Катон Стари завършвал всичките си речи с думите „Впрочем смятам, че Картаген трябва да бъде разрушен“. — Б.пр.]
	Получил уверение, че господин Лодовико Пакионе всеки миг ще дойде лично, за да уреди въпроса на господина, Петър седна в едно от креслата и зачака. Но тъй като способността да чака не бе сред най-отличителните му достойнства, след няколко минути загуби търпение, стана и хвана дръжката на изкусно резбованата и позлатена врата, но вратата не се поддаде на натиска и дори не се помръдна, защото или беше заключена, или по-скоро, понеже Петър не бе чул при излизането на служителя нищо, подобно на превъртане на ключ в ключалката, беше залостена отвън с резе; а доколкото в този дом не се бяха скъпили за нищо, можеше да се очаква, че резето е яко, че е резе над резетата.
	И стана тъй, че когато капитан Д’Обере дояждаше в гостилница „Комерчо“ препечените, със златиста кожица paupieties, поливайки ги с огненото тосканско вино на име кианти, в трапезарията влезе добре облечен мъж, солиден на вид, и се запъти с важни крачки към една маса, на която вечеряха неколцина негови приятели, до един достопочтени господа като него; още неседнал на стола, побутнат към него от услужливия cameriere, той заразправя, видимо възбуден и в същото време поразвеселен, както често бива при хора без склонност към риск и приключения, станали свидетели на някое вълнуващо събитие, което, слава богу, не е засегнало собствената им особа, че в банката на Пакионе, където бил по свои търговски работи, току-що се случило нещо пъклено, наистина не невероятно, защото такива неща се вършат постоянно, но въпреки това ужасяващо, страшно и потресаващо. Преди по-малко от час там пристигнал на изтощен до смърт кон служител от банката „Тремаци“ в Страмба, за да наложи запор върху изплащането на един акредитив, който някакъв си lazzarone, чужденец, от онези, които в тия смутни времена заливат цяла Италия като ята скакалци, бил откраднал от граф Гамбарини, един от най-добрите клиенти на банка „Тремаци“. Едва изрекъл онова, заради което бил препускал тъй бясно, служителят паднал в несвяст; но се оказало, че не е бързал напразно, защото не се минали и пет минути от идването му — да, господата били чули добре, не били минали и пет минути, — когато въпросният крадец на акредитива влязъл, ни лук ял, ни лук мирисал, през вратата и — давайте парите! Всичко станало толкова ненадейно, че майордомът на Пакионе просто не знаел какво да предприеме и затова заключил крадеца в приемната за по-видни клиенти, след което изпратил да повикат стражата. Това обаче било грешка, тъй като приемната била направо драгоценна, така великолепно обзаведена, че когато веднъж въвели там някакъв испански идалго, който дъвчел тютюн, човекът се чудел и маел къде да плюе, понеже всичко в стаята било прекалено красиво, и затова се изплюл в лицето на слугата. Прощавай — казал му после, — но единственото грозно място, което виждам тук, е твоята физиономия. Но нашият lazzarone, далеч не тъй деликатен като испанския идалго, веднага щом разбрал, че не може да излезе от стаята, побеснял и започнал да троши мебелите и произведенията на изкуството и причинил щети, които многократно превишавали стойността на акредитива, а когато го арестували, оказал съпротива и ранил трима мъже и успели да го обезоръжат и обезвредят едва когато насреща му излязъл целият персонал на банката, писарите, магазинерите и конярите. Накрая го отвели в затвора за особено опасни престъпници на левия бряг на Тибър.


>>	Бягство от кулата

	На Петър не му беше известно какво толкова има обществото, представяно от Правосъдието, против скромната му особа и за какви провинения бе изпратило стражи да го арестуват и хвърлят в тъмница, дали само за това, че се беше осмелил да представи за осребряване акредитив, който, строго погледнато, не беше негов, или още и за това, че е убил — според безсрамната измислица на Джовани — херцог Танкред. Но дори Джовани да бе запазил престъпно лъжливото си обяснение за смъртта на херцога само за себе си или да го бе обявил за валидно само на територията на Страмба, върху главата на Петър се бяха струпали достатъчно бели, за да има основание да очаква големи неприятности. Само кражбата на акредитива, утежнена от раняването, а може би и убийството на неколцина стражи, можеше да му донесе смърт чрез обесване, предхождана от отсичане на ръката, ако не и привързване на колелото, защото той, един чужденец, не можеше да докаже и да удостовери благородническия си произход, който би му осигурил по-снизходително отношение. Ето защо беше нужно час по-скоро и без колебание да предприеме нещо за своето спасение, без да губи и една-едничка секунда, без да си позволи и най-краткия отдих, защото тук я нямаше Финета да го освободи, нито пък добрия господин Войти, който да го приеме за свой собствен син и да изпроси помилване за него; и понеже спасението, на което се надяваше, беше невъзможно, тъй като от тъмницата, в която беше хвърлен, не можеше да се избяга без чужда помощ, Петър трябваше да впрегне цялата си сила и енергия и да им вдъхне онази свръхестествена мощ, която прави човека способен да върши чудеса и благодарение на която за него няма нищо невъзможно.
	Килийката му, малка и смърдяща, се намираше на тавана в кулата на една съградена преди векове крепост на левия бряг на Тибър, по диагонал срещу тежката пресечена грамада на Двореца на Светия ангел; в стари времена тази крепост несъмнено е била една от непокорните твърдини, които мъже от благороднически родове са строели направо под носа на светия отец, за да противостоят иззад стените им на папската власт. Когато хвърлиха Петър в килията, дори още по-рано: когато го водеха към нея по безкрайни хлъзгави стълби, сводести коридори и коридорчета, иззидани от необработен камък, влажен и леденостуден на допир, той мислеше само за едно-единствено нещо и в тази мисъл бе вложена цялата му надежда, че това премеждие няма да е последното в живота му. Мисълта бе породена от спомена за един сън или може би част от сън, или сън в съня, който бе сънувал съвсем неотдавна и в който бягаше от тъмница с помощта на миниатюрна ножовка, скрита в тока на лявата му обувка, с която прерязваше тъмничните решетки. Обущата, с които Петър беше обут и които си беше избрал навремето сред готовите чифтове в склада на херцогския дворец, бяха снабдени с онзи моден елегантен детайл, над който господин Шютце незлобливо се бе надсмивал. До този миг Петър бе приемал за основателен неговия присмех, но сега, още щом вратата се хлопна подире му и се чу подрънкването на ключа и заглъхващите стъпки на стражата, той се улови за лявата си обувка като удавник, комуто в този свят не е останало нищо друго, освен една тънка сламка — хвърли се на нара, събу обувката, като я застъпи с другата (нещо, което майка му навремето най-строго забраняваше) и с трескави ръце, стиснал подметката между коленете си, отвъртя с немалко усилия тока, защото резбата беше силно ръждясала.
	Но по някакъв каприз на съдбата ножовката, спираловидно навита в кухината, изскочи с метално избръмчаване, изстреляна от собствената си гъвкавост веднага щом винтът се освободи. Вследствие на това Петър изгуби цял половин час да лази на четири крака и да опипва слепешката мокрия каменен под и когато най-накрая се натъкна на ножовката, остана ужасен от нищожните й размери: тя представляваше съвсем тънък стоманен лист, дълъг едва една педя, и представата, че ситните зъби от двете й страни могат да се справят с тъмничната решетка, беше смешна, отчайваща, неразумна. Щом и без това правят обуща с кухи токове, защо не сложат вътре нещо като хората, мислеше си Петър. Токът беше почти два пръста дълъг и в него би могъл да бъде скрит инструмент, много по-полезен от тази крехка, ненужна джунджурийка. Но като няма риба, и ракът е риба, тъй че Петър, нямайки подръка нищо по-добро, стисна ножовката между зъбите си, за да не я загуби отново, издърпа нара до прозорчето на килията и се качи отгоре му.
	Прозорчето, тъй тясно, че по-уместно би било да бъде наречено пролука или бойница, бе преградено с четири железни, здраво закрепени пръчки, две водоравни и две отвесни; значи трябваше да се прережат на осем места: един път долу вляво, втори път долу вдясно, трети път горе вляво, четвърти път горе вдясно, пети път отляво горе, шести път отляво долу, седми път отдясно горе и осми път отдясно долу — ни повече, ни по-малко. И Петър, стиснал мъничката ножовка между палците и показалците на двете си ръце, се впусна в неравна борба с първата от двете отвесни пръчки, долната лява, на около три пръста над долния край на прозореца, за да остане след свалянето на решетката издатък, към който да бъде привързано въжето, с което щеше да се спусне от кулата.
	Петър не си задаваше въпроса откъде ще вземе това безкрайно нужно въже, защото, както вече стана дума, това, с което се беше захванал, си беше чисто и просто чудо, а чудесата, както е известно, не минават без известна доза късмет, който — също както Философският бич променя обикновеното олово в благородно злато — съумява да превърне всяка мъчнотия в успех и да изведе несретника от ледения мраз на припек. Но и най-големият късмет засега не освобождаваше Петър от необходимостта да пили решетката, този символ на робията, това най-човешко от човешките изобретения, нямащо съответствие в природата; и Петър пилеше ли, пилеше, без да си блъска главата какво ще става по-нататък.
	До кулата достигаха всевъзможни шумове — шумът на течащата долу река, шумът от крилата на нощните птици и прилепите, които обичат подобни мрачни високи места; нейде отдалеч долиташе млад мъжки глас, съпроводен от подрънкване на някакъв струнен инструмент, той пееше протяжна, пленително мелодична серенада. Грееше пълна луна, тъй че Петър можеше да следи без затруднения докъде е стигнал в начинанието си, или по-точно докъде не е стигнал. Защото зъбите на ножовката упорито само се плъзгаха ли, плъзгаха, дращеха по повърхността на желязото, вместо да го загризат както трябва, и мина час, ако не и повече, преди да издълбаят улейче, дълбоко поне колкото тяхната собствена нищожна дължина, а в същото време двата показалеца на Петър бяха вече разкървавени, а палците — натъртени, листът или по-право листчето метал се беше нажежило, от Петровото чело се лееше пот и го заслепяваше, а часовникът на кулата с отвратително спокойствие неотвратимо удари полунощ, когато първият срез, след който следваха още седем, бе изпилен едва на една пета, в най-добрия случай на една четвърт от нужната дълбочина. Но щом наистина трябваше да стане чудо, това бавене беше съвсем естествено и в реда на нещата, защото до този миг Петър не бе извършил нищо, което да превишава рамките на обикновените човешки възможности и резултатът от усилията му нямаше как да не бъде жалък, дори повече от жалък, понеже, когато се съмна и крепостта хвърли ръбатата си сянка далеч отвъд реката, която се съживяваше със суматохата на ежедневния непосилен труд, със скърцането на руданите и с протяжните гласове на лодкарите, Петър, изтощен до смърт от непрестанното целонощно усилие и от отчаяние, с ужас откри, че ножовката се плъзга в прореза все по-гладко и без ефект, понеже зъбите й се притъпяваха и скъсяваха, докато накрая се изтриха без остатък; ножовката, казано на езика на старите схоластици, промени своята същност, тъй като престана да бъде ножовка и се превърна просто в една глупава, непотребна лентичка метал, годна най-много за банел на яка.
	Това бе удар, който съвършено попари решимостта на Петър да се бори. Той захвърли предмета, който трябваше да стане инструмент на неговото спасение и в който беше едничката му надежда, и в пълно неведение какво друго би могъл да предприеме, изтика нара на предишното му място и седна на него. Е, каза си, сега не остава нищо друго, освен да го отведат на разпит и после да го подложат на мъчения. Не е изключено да понесе мъченията, както твърдеше за себе си баща му, с лекота и без да се вайка, но каква полза, когато разпитите с изтезания започват по правило с провесване на скрипец, тоест с изкълчване на раменните стави, вследствие на което човек вече не е онова, което е бил, защото ръцете никога вече няма да му служат така, както са му служили преди. Ах, caramba Stramba, merde a Domrerwetter; майстор Шютце беше говорил за бягството на Бенвенуто Челини от Двореца на Светия ангел, този отсреща, като за най-голямо геройство, но не беше прав. Лесно му е било на гениалния Челини! Имал е подръка всичко, което е нужно, за да се избяга от един затвор — инструменти, с които измъкнал гвоздеи от вратата, восък, от който направил фалшиви гвоздеи и подменил извадените, за да замаскира липсата им; имал даже и слуги — да му носят чаршафи, които разрязвал — защото имал и ножица — на дълги ивици и изплел от ивиците въже; даже е за чудене защо му е трябвало да си губи времето и да съсипва чаршафите, когато спокойно е могъл да нареди на слугите си да му донесат направо една удобна въжена стълба. За разлика от него Петър, както стана съвършено ясно на дневната светлина, разполагаше само с малко сплъстена слама и груба власеница от конски косъм — за чаршаф и дума не можеше да става.
	Отвратен от своето положение, Петър се излегна на леглото, за да подремне — може би за последен път в живота си, — тъй като не можеше да измисли нещо по-добро; и от този миг нататък всичко се промени, сякаш с махване на вълшебна пръчица.
	Защото Петър, щом се отпусна, усети под плещите си нещо твърдо и когато поразрови сламата, за да извади убиващия го предмет, измъкна стегнато, навито на кълбо въже, дебело колкото кутрето му и с възли по цялата дължина, за да се слиза по-леко по него. А когато с разтуптяно сърце и пламнали очи заразглежда вече съвсем светлата килия за нещо, което би му дало възможност да употреби изпратеното от небесата въже по предназначението му, за някой отломък от зидарията, за някой отдушник, през който едни строен млад човек би могъл да се промуши, видя на пода една съвсем солидна ножовка за рязане на желязо, към два пръста широка и десет пръста дълга, с остри и добре наточени зъби.
	Обяснението можеше да бъде само едно, и то съвсем просто. Нямаше никакво съмнение, че неизвестният предшественик на Петър в килията също се е опитвал да избяга и е имал приготвено за целта чудесно въже, но ножовката му е била тъй негодна, че в яда си я е захвърлил и Петър я е разменил със собствения си първокласен инструмент, докато го е търсел опипом в тъмното. А сега ми стига само да ме оставят още малко на спокойствие и съм спасен и свободен, каза си Петър и се залови отново за работа.
	Щастието, което му се беше усмихнало тъй неочаквано, не го изостави и сега. Страмбийската ножовка наистина беше с много високо качество, но не по-лошокачествена бе и решетката, тъй че бяха нужни три дни и три нощи упорит труд, прекъсван само от най-необходимия сън, докато Петър успее да среже железните пръчки на шест места — две горе, две отляво и две отдясно; и през целите тези три дни и три нощи никой не прояви капчица интерес към него, само сутрин в девет тъмничарят му носеше кана вода, купичка зеленчукова супа и къшей хляб и си отиваше, за да се появи отново чак на другия ден. Служителите на правосъдието очевидно имаха по-важна работа от това да се занимават с някакъв си незначителен крадец на акредитиви и Петър се възползуваше с благодарност от заетостта, колкото можеше и колкото успяваше по-добре.
	На третия ден, докато се мъчеше с петия и шестия разрез, от ранно утро до късна нощ отново ечаха всичките римски камбани, а в донесената от тъмничаря супа плуваше парче сварено говеждо месо; когато Петър попита на какво дължи това угощение, тъмничарят отговори, че негово светейшество имал рожден ден. Надвечер от бастионите на Двореца на Светия ангел се разнесе масова стрелба от мускети и аркебузи, които Петър разпозна с тренирания си войнишки слух, и тази врява, сегиз-тогиз подсилвана от унилото излайване на някое по-тежко оръдие, беше тъй оглушителна, че стените на кулата, в която беше затворен Петър, осезателно се тресяха, и сякаш това не бе достатъчно, някъде откъм портата на свети Петър започнаха да изстрелват ракети, което толкова въодушеви жителите на Рим, че те съпровождаха водопадите от искри и златния дъжд над главите си с гръмогласни ликуващи възгласи.
	А Петър пилеше ли, пилеше.
	Сутринта на четвъртия ден, когато в града отново бе настъпило спокойствие, той привърши седмия срез, този път отляво горе, тъй че му оставаше да изпили на едно-единствено местенце, отдясно горе, втората отвесна пръчка, която до този момент оставаше споена със зидарията на прозорчето. Без да си дава кой знае какъв зор, можеше спокойно да свърши това преди смрачаване, за да предприеме бягството си под покривалото на нощта, както е казал поетът.
	Но точно тогава съвсем неочаквано се случи произшествие, което помете добре обмисления му план: когато седмият срез бе готов и превъзходната страмбийска ножовка на Петър излезе свободно от другата страна на желязото, изневиделица цялата решетка се отдели от прозореца и почти веднага след като се изгуби от погледа на Петър се чу как се удари с метален звън в каменните плочи на укреплението под кулата. Петър бе надценил здравината й — последната пръчка, на която бе възнамерявал да посвети целия ден, се бе извадила не по негова воля и без негова помощ от камъка, в който, види се, не бе забита достатъчно дълбоко — беше се измъкнала от гнездото си и прозорчето изведнъж се бе оказало от празно по-празно: неизвестният майстор просто си беше спестил труда и не беше свързал, както с основание би трябвало да се очаква, якостта на решетката със здравината на тъмничната стена.
	Нямаше какво да му мисли, беше от ясно по-ясно, че трябва тутакси да си плюе на петите и да бяга, без да чака дори миг, да бяга презглава, преди да е дошъл тъмничарят, който, тъй като не беше сляп, щеше да познае от пръв поглед, че килийното прозорче е претърпяло известни субстанционни изменения, и щеше, както го задължаваше службата му, да вдигне врява. Петър тозчас привърза единия край на въжето към остатъка от лявата отвесна пръчка, който, както вече казахме, беше оставил да стърчи от прозоречната рамка, пусна кълбото навън и се измъкна след него с главата напред, без да обръща ни най-малко внимание на изпълненото с трагизъм великолепие на утринния Рим, ширнал се пред него като на длан, и се заспуска по въжето, като се придържаше с крака към възлите. Един-единствен бегъл поглед му беше достатъчен да прецени, че пътят му след стъпването на твърда земя не е отрязан, защото кулата се издигаше в средата на неголямо укрепление, оградено от крепостен зид със зъбци, но зидът не беше висок, а освен това в горната му част бе пристроена галерия, до която водеха многобройни стълбища и стълби, предназначени за нуждите на бранителите.
	Летописците на онези времена разказват, че такива и подобни опити за бягство са били правени често, но че те по правило завършвали със скъсване на въжето и потрошаване на костите на беглеца; така например един английски алхимик, който бил на служба при нашия император, бил затварян на два пъти в кула и на два пъти се спускал по въже от прозореца; но и двата пъти въжето се късало и алхимикът си чупил краката, първо левия, после десния, ако не и обратното; а както е известно, и Бенвенуто Челини си счупил крака при споменатото бягство от Двореца на Светия ангел. Е, въжето, по което бягаше от тъмницата Петър Кукан от Кукан, не се скъса, понеже, макар и тънко, бе усукано от конски косъм и отгоре на това бе достатъчно дълго, тъй че Петър имаше всички шансове да се спусне долу невредим.
	И все пак, когато беше стигнал до половината от височината на страшната стена, по която се спускаше, той осъзна по-скоро инстинктивно, отколкото с разума си, че нещо не е наред — въжето сякаш едва доловимо оживя, съвсем леко поддаде на тежестта му и Петър бе пронизан от чувство на отвратителна несигурност и смъртен страх, и то напълно оправдано, защото парчето от желязната решетка, към което бе привързано въжето, зазидано в стената също тъй небрежно и плитко, както останалите краища на решетката, се бе разклатило и наклонило в леглото си като болен зъб, теглен от зъболекаря с клещите от венеца. Оттук нататък това вече не беше спускане по ръце, не беше катерене от горе на долу, а стремглаво препускане, диво плъзгане, дяволско придвижване, при което Петър се придържаше за въжето вече не с длани и ходила, а само с мишници и прасци, тъй че летеше надолу едва ли не със скоростта на свободното падане, като при това болезнено се удряше във възлите; и това забавено свободно падане премина в незабавено свободно падане, когато остатъкът от желязната пръчка се измъкна окончателно от своето легло.
	Петър се сгърби и разпери ръце, за да не загуби, доколкото бе възможно, равновесие и да падне на всяка цена върху свитите си крака, както се беше научил преди години от своя приятел Франта, сина на уличницата Чакутревкъщи, когато двамата ходеха да крадат круши и неведнъж биваха принудени да скачат от дървото и да го удрят на бяг. Но онова, което му се беше удавало, когато беше момче, сега му се удаде само наполовина, защото височината, от която падаше, бе несравнимо по-голяма от височината на едно крушово дърво; наистина краката му смекчиха удара, но не бяха в състояние да го уравновесят, тъй че Петър се стовари тежко най-напред върху собствените си пети, а после върху каменистата земя в непосредствена близост до падналата решетка, а след него падна и освободеното въже, което полегна пред него, изписвайки върху земята красива змиевидна спирала, падна и парчето желязо, преминавайки току до главата му. Такъв тежък шок би убил, един по-малко издръжлив човек, но не можа да надвие Петър дотолкова, че да се откаже от по нататъшна борба: едничката му мисъл в тази минута беше какъв късмет има, че въжето е паднало подире му, защото то ще му трябва, за да се спусне от укреплението; и като хвана късчето желязо, за което въжето все още беше привързано, той тръгна бързо, за да доведе до край бягството си, и чак сега пред очите му притъмня, той се олюля и падна в несвяст.
	Когато отново дойде на себе си, изпита приятното усещане за плавно движение и полюшване, а след малко откри, че това усещане за плавно движение и полюшване се дължи на една груба полева носилка, на която той, Петър, лежи и която отпред, откъм Петровите крака, влачи някакъв мъж в тъмносива униформа, с островръх шлем и ризница без ръкави, с каквито бяха облечени двамата стражи, които го бяха арестували в банката Лодовико Пакионе и го бяха довлекли грубо до затвора; а командирът на онези грубияни, недодялан мъж с подковообразен мустак, обрамчил дебелите му бърни, крачеше отдясно на носилката. Когато видя, че Петър отваря очи, той продума:
	— Не бойте се от нищо, господин Да Кукан, лежете си спокойно и не шавайте, пратил съм за доктор, той е личният лекар на кастелана и има златни ръце, ще ви прегледа и ще направи всичко, което е нужно.
	Черен хумор, ирония на палач, помисли си Петър. Той беше чувал, че докато водели правонарушителя към мъчилището, стражарите имали навика да пускат гнусни шеги: „Трябва да се стараем, момчета, господинът да не скучае в пашата весела компания“, казвали, докато привързвали нещастника към стълбата, или пък: „Да го подгреем, горкичкия, че да не зъзне“, докато се канели да поизпържат хълбока му с пламтяща насмолена факла. Нещо подобно, нещо в този дух се случваше сега на Петър: като говореше за лекар със златни ръце, който щял да направи за него всичко необходимо, старшият стражар несъмнено имаше предвид най-главния палач, някой особено похватен и изобретателен инквизитор. Положението на Петър наистина беше ужасяващо: щом, както беше станало ясно, знаеха името му, значи му бяха писали в сметката не само кражбата на анонимния акредитив, но и, както се беше опасявал, убийството на херцог Танкред, тъй че вече никога нямаше да му се удаде възможност да се оправдае и да извие врата на Джовани Гамбарини като отплата за подлото му, злодейско предателство. При мисълта за това го обзе оздравителен, укрепващ бяс. Каквото ще да става, нищо не ще ми попречи да умра като мъж, каза си той и седна в носилката.
	— Спрете — нареди на пазачите, които го носеха. — Явно не знаете кой е Петър Кукан от Кукан, щом си мислите, че като е скочил от смешната ви куличка, се е повредил кой знае колко.
	Страшният страж направи към момчетата снизходителен жест, с който им даваше да разберат, че не бива да обръщат внимание на бълнуванията на болния, и те продължиха да пристъпват предпазливо, но в този миг някъде отзад се обади познат глас:
	— Eh bien*, не чухте ли какво ви заповяда monsieur de Cucan?
	[* Е, добре (фр.). — Б.пр.]
	Петър скочи като ужилен от носилката, при което успя да установи, че освен натъртения задник нищо друго по него не е пострадало кой знае колко и видя капитан Д’Обере, който стоеше, приятелски ухилен, на щъркеловите си нозе в компанията на един дребен, мършав свещеник с жълтеникави торбички под уморените очи, засенени от рогатата шапка, каквито носеха членовете на ордена „Исусово братство“. В изблик на прекомерна радост Петър прегърна капитана с кратка мъжка прегръдка.
	— Да, както казах веднъж, животът с вас не е скучен, mon fils — каза капитанът. — Чак не вярвам на очите си, като ви гледам как отново си стоите на краката.
	— Господ в безграничната си доброта и справедливост пожела господин Да Кукан да излезе невредим от твърде опасното си положение — каза свещеникът ясно и отчетливо, но със силен испански акцент. — Благодарим ви, господине от Кукан, за великолепното зрелище, което ни предоставихте с бягството си, защото това бе възвисяващ образ на невинността, бягаща от козните на нечестивия. Аз видях ангели да забавят вашето падане и тъй да ви избавят от незаслужена смърт, както Даниил от лъвската яма, за което е писано: „Никаква повреда не се намери на него, защото бе вярвал в своя бог.*“ Вие побягнахте от кула, благородни момко — о, нека тази кула стане символ на бъдещия ви живот, тъй че чрез вас да се изпълнят словата от Светото писание: „Поставих те като кула сред людете ти и като крепост, за да следиш и изпитваш пътищата им.“ На какво се усмихвате, млади човече?
	[* Библия, Книга на пророк Даниил, гл. 6, ст. 23. — Б.пр.]
	— Само на това — отвърна Петър, — че кулата от пророчеството на Йеремия, което току-що цитирахте, е видоизменен друг стих от същото пророчество, който гласи приблизително следното: „Защото ето, аз те поставих днес като укрепен град, железен стълб и като медни стени против цялата страна, против царете на Юда, против князете му, против свещениците му и против людете на тая страна*“.
	[* Библия, Книга на пророк Йеремия, гл. 1, ст. 18. — Б.пр.]
	Йезуитът се понавъси.
	— Е — каза след малко, — ако се чувствувате наистина здрав, господине от Кукан, както очевидно се чувствувате, няма причина да стоим на едно място, вместо да се отправим в път.
	Петър отново бе обзет от недоверие.
	— Къде? — попита той.
	— При папата, parbleu — каза капитанът.
	— Да, точно така — потвърди йезуитът. — Негово светейшество желае да съзре лицето ви и да ви даде своята благословия като на човек с особени и извънредни заслуги в полза на най-висшите и свети интереси на църквата.


>>	Капитан Д’Обере разказва

	Господарят на трите замъка, както обичаше да го именуват Петровият кастелан, испанският благородник дон Бласко Абондио де Асеведо, предостави на разположение на бившия си затворник своята баня в приземието на крепостта, за да се приведе в подходящ вид за предстоящата аудиенция при папата; и докато Петър се миеше и бръснеше до каменното корито, в което течеше вода през подаващ се от стената чучур, капитан Д’Обере, приседнал на голата скамейка, където обикновено масажираха дон Бласко Абондио, му разказа най-подробно какво се беше случило през трите дни на затворничеството му, ще рече, разказа му за всичко онова, което той, капитан Д’Обере, бе предприемал и предприел за спасението на младия си приятел, и с този разказ се стремеше — наистина без особен успех, тъй като все не му се удаваше да предаде същността — да обясни защо негово светейшество най-неочаквано бе обърнал милостиво взор към един пропаднал бедняк, какъвто бе Петър, и на всичкото отгоре крадец на акредитиви.
	Та значи първият демарш* на капитана било посещението при банкера Лодовико Пакионе, когото смятал да предума и да подкупи с тигела оцветено олово (тигелът беше останал у него), за да провъзгласи публично, че неволно са объркали две лица и изобщо е станала грешка и че Петър е чист като лилия. Обаче великият mercafor christianus, que sa face se couvre de pustules, дано лицето му се покрие с гнойни язви, тъкмо когато капитанът прекрачил прага на фуклярския му дом, бил влязъл на продължително заседание с някакви презморски търговци, после отишъл на някакво съвещание, след което веднага заминал нанякъде и се върнал чак след два часа, тъй че капитанът бил принуден да чака едва ли не до вечерта; и когато най-накрая банкерът го приел, той не се полъгал от тъй изгодното му предложение и вместо отговор позвънил на слугите и наредил да го изпратят до изхода.
	[* Дипломатическа акция. — Б.пр.]
	Така капитанът загубил цял един безценен ден, а и следващият не бил по-успешен: още сутринта той посетил Господаря на трите замъка или по-право интенданта на трите порутени, нищо и никакви крепости, дон Бласко де Асеведо, същия, в чиято баня се бръснел в момента Петър. И този надут господин Никой, que sa descendence soit pourrie jusqu’à la derniére génération, дано потомството му изгние до последно коляно, това треторазредно чиновниче, но поради властта си над Петър извънредно важен в този момент, се отнесъл с капитан Д’Обере по абсолютно същия начин, както предния ден банкерът Лодовико Пакионе, тъй като и той устоял на изкушението — съдинката с лъскавия жълт метал, която капитанът му бил предложил с условието да пусне незабелязано невинния му приятел на свобода, и капитанът отново бил изпратен до изхода, този път обаче не от слуги, а от стража. Е, а третият ден бил рожденият ден на папата.
	— Знам — прекъсна го Петър. — От тия камбани едва не ми се пръсна главата.
	Но се оказа, че камбаните, които бяха направили непоносим третия ден от Петровото затворничество, са били само един незначителен детайл от великолепното зрелище, разиграло се из римските улици; ако се съди по лишеното от художествени достойнства, но обстойно описание на тържествата по случай рождения ден на най-висшия сред християните, направено от капитана, това зрелище е било нещо несравнимо, превъзхождащо с пищността си дори и сватбата на френския крал, когато се женил за италианската княгиня, с цел да измъкне от нея рецептата за paupiettes. Изглежда, негово светейшество бил мъж твърде тщеславен, който имал слабост към външната помпозност и тъкмо поради това тщеславие рожденият му ден, както подочул капитанът, се празнувал от година на година все по-бляскаво. Този път през целия Рим, от Латерана чак до Двореца на Светия ангел преминала величествена процесия, която сякаш нямала край. Петнайсет кардинали, поне толкова успял да преброи капитанът, начело с тъй наречените papabili, както му било обяснено, кардиналите, които имали шанс да станат приемници на папата, всички до един достолепни, духовно възвисени старци; след кардиналите вървели трийсетина, ако не и повече патриарси и архиепископи и над сто епископи, абати и приори, всички в понтификални одежди, яхнали коне или катъри, след тях музиканти, свирещи сиенски песнички, тъй като родът на негово светейшество бил тръгвал от Сиена, а около музикантите подскачали палячовци с маски, чиито носове имали формата на мъжки детероден орган; капитан Д’Обере каза, че колкото и да напрягал простичкия си войнишки мозък, никога нямало да проумее защо тъкмо този символ е бил счетен за най-подходящ за ознаменуване на папския юбилей. По-нататък следвали отделенията на леката кавалерия с униформи в цветовете на благородническите родове Орсини, Колон, Савели, Конти и бог знае кои още, после сенаторите, предвождани от херолда, хванал карминена хоругва със златен надпис S. Р. Q. R., което означава Senatus Populusque Romanus; не липсвал и най-висшият представител на правосъдието, monsignore de la giustizia, в златни доспехи и със спуснато пред очите метално забрало, което навярно трябвало да символизира слепотата му, и с гол меч, начело на група от палачи и техни помощници, понесли бесилка и разни дребни уреди за мъчения, като клещи за късане на живо месо и тям подобни — нещо, което произвело огромно впечатление върху стълпилия се народ. Гвоздеят на процесията обаче били алегорическите платформи на колела и тъкмо заради тези алегорически платформи или по-точно заради една от тях капитан Д’Обере разказвал тъй подробно за тържественото шествие в чест на рождения ден на папата. Та значи на първата подвижна платформа се возел Орфей, съпровождащ със свирня на лира или на лютия — такива тънкости не били по силите на капитана — хора на момченца в бели ризки със златни ангелски крилца на гръбчетата; а на втората платформа — какво имало на втората платформа, Петър не би могъл да отгатне, колкото и да гадаел.
	Петър, който отдавна беше решил, че нищо в този страшен свят вече не трябва да го учудва, напъха в панталоните си дадената му на заем от дон Бласко Абондио де Асеведо копринена, украсена с дантели риза и чак тогава попита, доколкото му се удаде, безучастно:
	— Е? Какво имаше на втората платформа?
	Капитанът отначало и сам не разбрал какво би трябвало да изобразява сцената на втората платформа. Там имало декор, представящ някакъв дворец или замък, а пред картонените врати на този дворец или замък се виждали две фигури, едната бяла, изправена, а другата черна, лежаща. Бялата фигура стискала в ръката си меч, а черната се мъчела да спре с длани струящата от сърцето й кръв. Капитан Д’Обере гледал ли, гледал и отначало тази гледка не му навявала никакви мисли, докато не му хрумнало, че картоненият дворец или замък някак, разбира се, в съвсем общи линии и в умален вид приличал на херцогския палат в Страмба — по кулата, прозорците, фасадата и изобщо.
	— Разправят, че херцогският палат във Ферара бил досущ като този в Страмба — отбеляза Петър.
	— Да, наистина — каза капитан Д’Обере, сучейки мустак. Само че на този картонен палат, както забелязал веднага след това, някъде долу, там, където в действителност се намират прозорчетата на тъмнината и ровът под тях, пишело с големи червени букви: СТРАМБА.
	— Я гледай — отрони Петър.
	— Да, аз наистина гледах като паднал от небето — продължи капитанът, ядосан от безразличието на Петър, макар да долавяше фалша в него. — След което веднага погледнах към подиума или малката сценичка, на която лежеше черната фигура, представяна от артист с начернено лице и с боядисана в червено сърдечна област, с дяволски рогца, прикрепени с мрежичка върху главата му. И там беше написано нещо, от което дъхът ми спря.
	Сигурен в произведения от думите му ефект, Д’Обере изпружи пред себе си дългите си нозе и заразглежда с вдигнати вежди носовете на обущата си.
	Петър беше прекалено млад и жаден за живот, за да може да се преструва продължително на уморен авантюрист, когото нищо вече не може да заинтригува и изненада.
	— И какво, caramba, беше написано на пиедестала? — избухна той.
	Капитан Д’Обере се поокашля, преди да отговори:
	— Там беше написано: „Херцог Танкред д’Албула от Страмба“.
	— Не! — извика Петър.
	— Mais si, mon petit* — каза капитанът. — Но това не е нищо в сравнение с написаното на пиедестала, върху който стоеше белият артист с меча.
	[* Но да, малкият (фр.). — Б.пр.]
	И отново потъна в съзерцание на върховете на обущата си.
	— Какво пишеше там, pour I’amour de Dieu*? — не мирясваше Петър.
	[* За бога (фр.). — Б.пр.]
	— Щом зададохте въпроса си на такъв хубав френски, ще ви кажа, без да ви мъча повече — отвърна Д’Обере. — Там пишеше: „Пиетро Кукан да Кукан“.
	— Не! — извика за втори път Петър.
	— Mais si, mon petit — повтори и капитанът.
	— Това не е възможно!
	— En effet*, не е възможно, но е действителност, която видях със собствените си очи.
	[* Наистина (фр.). — Б.пр.]
	— Честна дума?
	— Доколкото знам, една честна дума не означава нищо за вас — каза капитанът. — Но понеже за мен, напротив, тя означава много, имате честната ми дума, че в това, което ви разказах, няма нищо съчинено, нищо измислено и че всичко е най-чиста истина.
	Петър, вече измит и облечен, седна до капитана с натъртения си задник, при което изпита силна болка, но не даде това да се разбере.
	— Значи аз съм отново загубен — каза той след малко.
	Капитанът се слиса:
	— Как така, защо и откъде-накъде?
	— Разбирам всичко — обясни Петър. — Папата ме кани на аудиенция и иска да ме благославя като награда за това, че съм убил херцог Танкред, който не се е ползувал с добра репутация пред негово светейшество.
	— Точно така — потвърди капитанът. — Точно това научих и аз, като поразпитах след шествието тук-там. Целият Рим говори за това, куцо и сакато знае за тази история, само аз не бях дочул нищо, защото киснах от сутрин до вечер веднъж при банкера Пакионе, веднъж при дон Бласко и после бях толкова капнал и ядосан, че не говорех с никого, а направо лягах да спя. Ако бях изтърсил веднага на банкера и на кастелана за кого се застъпвам и че младият мъж, който лежи в тъмницата, е не някой друг, а самият Петър Кукан от Кукан, щях да ви спестя ден или два стонове зад тъмничната стена. Но и така уредих всичко par excellence*.
	[* Както трябва, идеално (фр.). — Б.пр.]
	И Д’Обере разказа как веднага след края на тържеството се втурнал отново при банкера Лодовико Пакионе, но този път използувал друга, противоположна стратегия — вместо да премълчава Петровото име и да му говори само неутрално за своя млад, нещастен, невинен приятел, сега не спирал да повтаря „Петър Кукан от Кукан“ още от първия миг, в който прекрачил прага на къщата, и да го втълпява на всеки срещнат; така се добрал до самия Пакионе, без да обръща внимание на това, че банкерът както обикновено председателствувал някаква делова среща, и го подбрал от вратата: „Знаете ли, misérabl* такъв, кого сте наредили да затворят, знаете ли, espéce d’imbécile**, за кого сте повикали стражари, знаете ли, malheureux***, кой седи заради вас на хляб и вода зад решетките? Пиетро Кукан да Кукан, освободителят на Страмба, пратеникът на небесата…“
	[* Клетнико (фр.). — Б.пр.]
	[** Кретен (фр.). — Б.пр.]
	[*** Нещастнико (фр.). — Б.пр.]
	— Пак станах пратеник на небесата, за кой ли път вече? — въздъхна Петър. — Този път даже, без да си мръдна пръста. Да вървят по дяволите небесата, които пращат такива пратеници.
	Капитанът игнорира това прекъсване.
	— Пратеникът на небесата — повтори, — изпълнителят на висшата справедливост, любимецът на негово светейшество и дясната му ръка в неговата политика, в неговите намерения и желания, героят на деня и светлината, озарила нощния мрак, носителят на име, означаващо скала…
	— Стига толкова — прекъсна го Петър.
	— Само повтарям онова, което чух да говорят за вас — не му остана длъжен капитанът. — Не мога да ви разбера, mon fils. Вие сте в положението на изтерзан от жажда човек, заблуден в пустиня, пред когото изневиделица, най-неочаквано избликва извор бистра вода, а не правите нищо, освен да мърморите и да се тюхкате. Това не е прилично спрямо мен и не го заслужавам, след като сторих толкова много за вас. Но чуйте какво стана по-нататък. Банкерът не искаше да ми повярва, бил видял вече неколцина, които се представяли за легендарния Пиетро Кукан да Кукан, по всяка вероятност несъществуващ, защото такова идиотско име няма и не може да има. Но за щастие се оказало, че изпратеният от Страмба куриер е все още в Рим, тъй като по пътя се бил схванал, бил настинал или кой знае какво, с една дума, се бил разболял и лежи трескав в дома на Пакионе. И когато попитали болния куриер за името и фамилията на онзи крадец на акредитиви, заради когото едва не бил уморил три жребеца и себе си и за чисто име никой дотогава не го бил питал, защото личните данни на някакъв си незначителен мошеник не представляват интерес за никого, той отговорил незабавно, ясно и еднозначно: това е някой си Пиетро Кукан да Кукан.
	Капитан Д’Обере погледна победоносно, но младият мъж, пъхнал дълбоко ръце в джобовете си, продължаваше да седи мълчалив и угнетен, с ниско наведена глава.
	— Такова хубаво момче и такъв imbécile! — възкликна капитанът. — Нима не ме разбирате, нима не проумявате какво ви говоря, нима не схващате връзката?
	— Аз схващам връзката дори прекалено добре — отвърна Петър. — Всичко е много сложно и датира от много отдавна, най-малкото от пристигането ми в Страмба и от салтото на херцога, както се казва, и цялата тази сложна работа е една голяма мерзост и курвенска измама.
	— Не виждам защо набърквате тук салтото на херцога — каза капитан Д’Обере.
	— Това салто — обясни Петър, — тоест обратът в политиката му, настанал след смъртта на capitano di giustizia, за която аз съм отговорен — за която наистина съм отговорен, капитане, — със сигурност не е бил по вкуса на папата. Capitano di giustizia беше негово подставено лице, такъв е и абатът на картезианския манастир в Страмба, който редовно праща рапорти за събитията в херцогството до негово светейшество. Мога да си представя как и в какъв дух му е описал смъртта на capitano di giustizia. Залагам си главата, че е премълчал, дето capitano е бил убит от някакъв си неизвестен пришълец, чужденец, който се с озовал за пръв път в живота си в Страмба в навечерието на убийството. Абатът е описал нещата на негово светейшество така: capitano е бил убит по волята и според желанието на самия херцог след дълги и грижливи приготовления, пред очите на сбрания народ, за да стане всекиму ясно, че владетелят възнамерява да завърти кормилото на сто и осемдесет градуса. Сякаш не знам как стават тези работи! Сякаш не съм расъл при императорския двор!
	— Радвайте се, че сте се отървали от обвинение в едно убийство — каза Д’Обере. — Но сега не става дума за пукналия пършив capitano di giustizia, за когото отдавна вече никой не споменава, става дума за смъртта на херцог Танкред.
	Те са свързани — твърдеше Петър. — Промяната в политиката на херцога е довела до намаляване на паричните суми, които са течали от Страмба към папската хазна, защото са секнали глобите; които capitano изцеждал от страмбийския народ, и навярно това се е харесало на папата по-малко от всичко останало. Но понеже ръцете му били вързани от конфликта с Венеция, не е могъл да предприеме нищо срещу херцога, и херцогът добре си е давал сметка за това и не го е било грижа за папата, смятал го направо за бита карта, и то не без известно основание, защото, както изглежда времето на великите Юлиевци и Лъвовци вече е отминало.
	— Може и да е отминало — вметна капитанът, — но и така папата все още има достатъчно сила да ви позлати или да ви прати на бесилката.
	— Има, защото сега аз съм едно нищо — отвърна Петър. — Та в безсилието си той е посрещнал с благодарност вестта за убийството на херцога и е обявил убиеца му, тоест мене, за пратеник на небесата. Което означава: Messiéurs les assassins, господа убийци, пътят ви е открит, позволявам ви да намушкате или отровите всеки велможа, който почне да не ми се нрави и когото не мога да накарам по друг начин да ми се покорява. Убийте го без жал, а в отплата аз ви гарантирам безнаказаност и отгоре на това и своята благословия, прославянето на деянието ви, за да стане то известно на всички, и останалите господа, които се занимават с изтребването на подобни глисти, да си вземат урок. Така виждам нещата аз, мили ми капитане, и съм убеден, че не греша.
	— Да, изглежда, имате право — съгласи се капитанът. — Но не разбирам от какво се оплаквате. Папата сигурно няма да се ограничи с благословията и ще ви даде в добавка нещо хубаво — я някоя длъжност, синекура, я командирски чин в армията. Взимайте, взимайте, mon fils, докато ви дават, и не забравяйте при това по-възрастния си другар, който ви измъкна от ямата.
	— Не мога да приема нищо от него — каза Петър.
	— Защо да не можете? — възкликна смаян капитанът.
	— Защото не съм извършил онова, което той смята за моя заслуга — отвърна Петър. — Не само че не съм и помислял да убивам херцога, но бях и негов приятел.
	— Cré bon sang* — викна капитанът и удари с юмрук по коляното си. — Какво значение има какво сте извършили и какво не сте? Иска ли някой да го научи? Пита ли ви някой за това? Грижа ли го е някого за вашата съвест, crebleu? Разследва ли някой какво е било и какво не е било? Дали е вярно, че царица Клеопатра е загинала с доброволна смърт? Дали е вярно, че Троя е била превзета с помощта на дървен кон? Дали е вярно, че Нерон е подпалил Рим? Да, вярно е, защото тъй е писано и значи тъй е било. А дали е вярно, че херцогът на Страмба е бил изпратен на оня свят като наказание за това, че е прегрешил спрямо негово светейшество, от ръката на пратения от небесата герой Петър Кукан от Кукан?
	[* Френски ругатни. — Б.пр.]
	— Не е вярно — отсече Петър. — Защото Петър Кукан от Кукан съм аз. А аз не съм убил херцога.
	Капитан Д’Обере беше готов да избухне, но Петър продължаваше:
	— Не бих приел папската благословия за нещо, което не съм извършил, дори ако ставаше дума за някое похвално деяние. А да призная, че съм извършил предумишлено убийство, което всъщност е извършил друг, и то, което е по-лошо, убийство на човек, който винаги се е отнасял с мен ласкаво и приятелски? Не, капитане, това няма да го бъде. Не искам заради мен баща ми да се преобърне в гроба си.
	Капитан Д’Обере изведнъж престана да се сърди и втренчи поглед в лицето на Петър.
	— Тогава, mon petit ami, вие сте загубен — каза с въздишка той. — И аз също.
	В този миг вратата се отвори и се показа познатият вече на Петър йезуит.
	— Ако сте готов, господине от Кукан, можем да тръгваме към негово светейшество. Почетният кортеж ви очаква.


>>	Трудното доказване на самоличността

	Вървяха пеша, йезуитът отляво на Петър, между две плътно доближени редици от папски швейцарски гвардейци в червени сетрета и прилепнали къси панталони; гвардейците бяха спретнати, такъмите на конете им — почистени, а алебардите, които държаха притиснати до рамото и десния си хълбок — излъскани до блясък; ала спретнатостта, чистотата и блясъкът бяха едничкото, което отличаваше почтения кортеж на Петър от ескорта на някой затворник.
	Когато минаха по Моста на ангелите, видяха в края му, току до каменния парапет, широка бесилка, която като нищо можеше да издържи трима души, но на която се полюшваше един-едничък самотен труп — чернокос млад мъж, на чийто врат бе провесена на връв дъсчица с надпис: АЗ НЕ СЪМ ПИЕТРО КУКАН ДА КУКАН.
	През целия път Петър не бе разменил и дума със свещеника, но при тази гледка не устоя и подметка:
	— Не знаех, че да не си Петър Кукан от Кукан е престъпление, което се наказва с позорна смърт.
	Отчето отговори:
	— Да не си Петър Кукан от Кукан несъмнено не е престъпление, защото, ако беше такова, вие щяхте да бъдете едничкият праведник на света. Но престъпление е да се представяш без право за Петър Кукан от Кукан и да се стремиш мошенически да си присвоиш неговите заслуги, за да измамиш негово светейшество. Подобни постъпки негово светейшество наказва безмилостно.
	Петър не каза нищо.
	— Не заслужава по-добра участ, защото беше не само мошеник, но отгоре на всичко и глупец — рече след малко йезуитът, високомерно сочейки с пръст обесения. — Едно, че не знаеше латински, нещо, което негово светейшество, блестящ латинист от старата школа, просто не понася. Апропо, вие говорите ли латински?
	— Има мигове, когато ученическите ми познания по този език ми се струват съвсем пресни — отвърна Петър.
	— Толкова по-добре — каза свещеникът. — А той, искам да кажа негодникът, дори не знаеше в коя страна и изобщо къде се намира въпросната страна Кукан, откъдето би трябвало да води потеклото му. И макар да му бе намекнато, че неговото светейшество е мъж донейде самомнителен и поради това много чувствителен, що се отнася до авторитета му на божи наместник на земята, негодяят не съумя да приложи тази осведоменост, когато се изправи пред него.
	— Благодаря, добре е да се знаят тези неща — каза Петър.
	— Не е необходимо да ми благодарите, та вас не ви заплашва никаква опасност — рече свещеникът, впил очи в лицето на Петър. — Тъй като вие сте в действителност Пиетро Кукан да Кукан, и това е напълно достатъчно.
	— Да, аз в действителност съм Пиетро Кукан да Кукан — рече Петър.
	— Толкова по-добре — за втори път отрони отчето. — Тогава не остава нищо друго, освен да запаметите няколко съвсем прости предписания за добро поведение. При малката аудиенция, с която сте удостоен вие, не е необходимо да се целува пантофката на папата, нещо, което е задължително за голямата аудиенция, на която присъствува висшето духовенство; достатъчно е да целунете пръстена му, то се знае, след като коленичите; при все това негово светейшество с присъщото си самолюбие ще остане доволен, ако въпреки всичко целунете пантофката му. Позволено е да се обръщате към него с Pater Beatissimus*, но по-добре ще е да го наречете ваше светейшество. Ако папата разпореди да се донесе вино, както обича да прави при частни беседи, хубаво ще е да коленичите всеки път, щом надигне бокала към устата си, както се препоръчва в предписанията за големи банкети.
	[* Преблажени отче (лат.). — Б.пр.]
	Папата, за който става дума тук*, не се е записал в историята на християнския свят с нищо друго, освен с това, че окепазил базиликата „Свети Петър“, като наредил да се преустроят основите й от гръцки кръст на латински, с което нарушил хармонията на пропорциите, и да й се прибави гигантска фасада, върху която да сияят три имена — две мънички, на свети Петър и на Христос, и едно огромно — неговото собствено. Главата на църквата беше висок, широкоплещест мъж, чиято снага според единодушните твърдения на хронистите изпъкваше най-импозантно в свободно падащите литургически одежди; лицето му беше гладко, пълно, с намек за прошарени мустачки над прекалено червените чувствени устни и с рядка, трапецовидно причесана брадица; челото му беше високо, ведро, а очите — мънички, вечно сълзящи и мижорливи, сякаш непрестанно дразнени от лютив пушек. Беше облечен в бяло расо с дълга дантелена пелерина отгоре.
	[* Папа Павел V (1552–1621), със светско име Камило Боргезе. — Б.р.]
	Той прие Петър сам, в малката зала за аудиенции на светипетровия дворец, седнал на позлатен трон, без съмнение изработен специално за него, тъй като в горната си част бе украсен с герба на неговия род — орлица с разперени криле, надвиснала над главата на комичен миниатюрен дракон, клечащ върху жабешки крачка с орлови нокти, с покрити с шипове криле и дълъг език, изплезен надалеч от разчекнатата уста. Над герба, там, където стоят регалиите, се виждаха двата кръстосани ключа на свети Петър и папската тиара. До десницата на папата висеше зелена кордела, извезана със злато и привързана към едно звънче над главата му; а на лявата облегалка на трона, където папата беше отпуснал малката си, пухкава длан, висеше на груб канап промушена през две дупчици табела с надпис:
C>
	АЗ НЕ СЪМ ПИЕТРО КУКАН ДА КУКАН
C$
	Щом зад гърба му се затвори вратата, през която го въведе, оповестил явяването му с дълбок поклон, тъй нареченият clericus Aquilanus, клирикът на „Римския орел“, инак личен слуга, camerier segreto на папата, мъж надменен и важен, без чието посредничество никой не би могъл да бъде изслушан от височайшите уши, Петър се приближи с изпълнени с достойнство pas du courtisan към трона и подвил коляно, целуна annulus piscatorius, пръстена с папския печат, върху който беше изобразен свети Петър как лови риба. После се изправи, отдръпна се крачка назад и впери поглед в папата с невинната питаща усмивка на целомъдрен юноша — краткият му, но богат опит го беше научил, че тази усмивка въздействува благоприятно на хората и буди в тях симпатии.
	— Ти си Петър Кукан от Кукан — каза папата сякаш в потвърждение на оповестеното от клирика на „Римския орел“.
	„Е, Петре, пак дойде време да парлариш бенисимо, както казва прелестната Финета“ — помисли си Петър. И го обзе смущаващо, но не неприятно чувство, че отнякъде с усмивка го следят чаровните черни очи на красивата гостилничарка от „При пауновата опашка“, докато отговаряше с възможно най-добрия си латински така:
	— Не долових дали изречението, току-що произнесено от ваше светейшество, е било мислено като решително и неопровержимо потвърждение на моята самоличност, или пък е представлявало въпрос, на който подобава ревностно и правдиво да се отвърне с категорично „да“ или „не“. Но според това, което очите ми съзряха преди малко на Моста на ангелите, и според това, което виждам на страничната облегалка на трона на ваше светейшество, заключавам, че ваше светейшество не счита въпроса за моята самоличност за неопровержимо и неоспоримо решен и щом е така, редно е да приема думите на ваше светейшество като въпрос. И тъй, казвам: да, аз съм Петър Кукан от Кукан.
	Папата, леко изненадан от водопада приятно модулиран латински, който Петър изля на един дъх, каза видимо развеселен:
	— Е добре, това исках и да чуя. Но защо толкова думи?
	Петър отговори:
	— Защото съзнавам, че ваше светейшество е не само обикновен смъртен, но и божи наместник на тази земя и че поради това ваше светейшество би желал да чуе нещо повече от простата и гола човешка правда. Когато общуват човек с човек, навярно е предостатъчно те да изричат един пред друг онази правда, която Ангелският доктор, Тома Аквински, назовава правда говорна или словесна. Но знайно е, че освен говорната или словесна правда съществува още една, по-изтънчена и дълбока — божията, тоест правдата такава, каквато я вижда самият бог и каквато я съзира в сърцето на всеки един от нас; та именно тази и никоя друга правда е достойна за вашето внимание и преценка. В смисъла на тази друга, по-висша правда е редно да отговоря: да, аз съм Петър Кукан от Кукан, но с известна уговорка и с едно наум.
	Папата смръщи високото си бяло чело и каза:
	— Казаното от теб, мними Петре от Кукан, издава ума, с който си надарен, но в същото време и безмерното ти безразсъдство, понеже, както добре знаеш, от доказателството на твоята самоличност зависи животът ти, следователно ти си играеш с нещо извънредно важно за твоето битие или небитие. Та значи как? В смисъла на словесната правда си Петър от Кукан, а в смисъла на висшата — ни най-малко? Как да разбирам това?
	— Ето как стоят нещата, Pater Beatissime — отвърна Петър. — Името Петър от Кукан е име на благородник, което негласно предполага съществуването на владение, назовано Кукан, откъдето би трябвало да води началото си моят род. Да, но в целия свят не може да се намери населено място, не може да се намери крепост, не може да се намери дворец или замък, който да носи това име. На езика на родната ми страна Бохемия, чиято столица Прага бе престолнина на императора, думата „кукан“ означава кокоши полог.
	В цялата история на Апостолския дворец навярно никога дотогава, в нито една от застиналите във великолепие зали никой не бе отварял дума, nota bene на латински, за нещо тъй делнично и земно като кокоши полог и затова папата, като го чу, най-напред ококори мижорливите си очички, а след това се поокашля, за да сподави смеха си.
	— Как, как? — възкликна той.
	Петър, загледан от упор в поаленялото лице на негово светейшество, се усмихваше с чистата си, непорочна юношеска усмивка.
	— Кокоши полог, това значи, Pater Beatissime, по нашему „кукан“; и тъй като аз не съм произлязъл от кокоши полог, в смисъл на божията правда не съм и от Кукан. Всъщност баща ми не беше благородник, беше само един беден химик и астролог, продаваше мехлеми и парфюми, разбираше и от балсами и лекове и негова милост императорът му даде в знак на благодарност за известни деликатни услуги титлата „от Кукан“, без да го е грижа (в присъщия му човешки — само човешки — маниер), че предлогът „от“ се свързва с название на място, от което някой или нещо идва или произхожда. Но не е възможно да се идва или произхожда от място, което не съществува.
	Папата помълча някое време усмихнат, а когато проговори, личеше как се наслаждава на всяка думичка от превъзходния си латински:
	— Не е нужно да съм бог знае колко проницателен, за да отгатна, Петре от Кукан, че акуратността ти по въпроса за истината се дължи преди всичко на стремежа да блеснеш пред мое светейшество с ефектната си ораторска изява. Казвам ефектна, нищо повече, тъй като думите ти бяха наистина гладки и галеха слуха, но нямаха каквато и да било научна стойност. Тъй да бъде, аз обичам сладкодумците, а ти, Петре, издържа eminenter*, нещо, което оценявам още по-високо, поради факта че съвсем наскоро си паднал от кулата, а това би лишило всекиго другиго от дар слово за дълго време, ако не и завинаги. И ако, както казах, обичам сладкодумниците и хората с остър ум, още повече обичам калените и жилавите и толкова по-добре е, когато всички тези качества са събрани в една и съща особа. Вън от това мога да те зарадвам, Петре Кукан от Кукан, като ти съобщя, че парливият въпрос относно твоята самоличност изглежда да е решен, понеже аз не съм чак толкова прост, та да извикам при трона си някакъв си рошав младок, току-що паднал от кула, и да го питам дали пък наистина не е онзи, за когото се представя, а после сляпо да се опра на неговото уверение, че е именно той. О, в никакъв случай, само това не! В канцеларията ми е записано и прегледно зарегистрирано всичко, което става в моя свят, света, който владея като божи наместник на земята, а също тъй и всичко онова, което се е вършило през владичеството на моите предшественици, покрай другото и всички дарения на благороднически титли, станали с благословията и по волята на императора, така че ми беше много добре известно още преди да прекрачиш прага на тази зала, че това наистина е бил пражкият алхимик на име… подскажи ми го…
	[* С отличен. — Б.пр.]
	— Йоан или Йохан — отвърна Петър, — на езика на родната ми Бохемия Ян или Янек, човек много умен и благороден.
	— Правилно, mi fili* — каза папата. — За учеността и благородството му не зная нищо, но съм осведомен, че мъжът, комуто императорът е дал преди около двайсет и една години титлата „от Кукан“, действително се е наричал Янек, което без съмнение означава Йоан; и ти не би могъл да знаеш това, нямайки на разположение моята канцелария, освен ако си му бил близък. С една дума, дотук всичко би трябвало да е наред.
	[* Синко (лат.). — Б.пр.]
	„Само че ей сега ще престане да е наред“, помисли си Петър и при тази мисъл го побиха студени тръпки.
	— А сега ми кажи, тъй като това много ме занимава… — каза папата.
	„Почва се“, помисли си Петър.
	А папата продължаваше:
	— … как ти, син на страна, безкрайно далечна и малко известна, освен може би с хроничното си еретичество, се озова чак тук и как стана така, че бидейки чужденец, се намеси толкова сериозно в политическите съдбини на страмбийската държава?
	Папата се намести по-удобно и като подпря, както правят хората на театър или концерт, дясната си буза за ó три вдигнати пръстта на десницата си, се приготви да слуша.
	Петър се поколеба малко в неведение откъде да започне и накрая поде:
	— Историята ми е толкова объркана и в същото време толкова безумна и възмутителна, Pater Beatissime, че се осмелявам да я предложа на вниманието на ваше светейшество само заради изричното желание на ваше светейшество да я чуе. Както казва свети Августин, нищо в света не става случайно и произволно, а зад всичко, което се случва и на най-нищожната човешка мравчица, би следвало да се търсят някакви висши помисли на Провидението. Но аз, уви, до ден-днешен не мога да прозра с окаяния си ум смисъла на ударите и съдбоносните обрати, които разтърсиха живота ми, а най-вече не съм в състояние да проумея защо тъкмо аз, който винаги съм се стремил да действувам правилно, вечно влизах в конфликт с властелините, които управляват съдбините на народите.
	— Например с херцог Танкред — каза благосклонно папата. — Но за това не се безпокой, mi fili, херцог Танкред бе лош владетел и напълно заслужи безславния си край.
	— Не говоря за покойния херцог Танкред — каза Петър, — тъй като той бе един съвсем незначителен велможа в сравнение със силните на този свят; имам предвид само най-великите сред най-великите, пред чиито тронове ми е било съдено да заставам, за негова милост императора, склопил очи неотдавна, и сега за ваше светейшество, Pater Beatissime.
	— Да не бях се убедил, че си човек разумен, mi fili — каза папата, — бих сметнал тези твои думи за безсмислено дърдорене. Искаш да кажеш, че ти, младеж, едва навършил двайсет години, си влизал в конфликт с покойния император и че ти се е случвало да стоиш пред трона му, както сега стоиш пред трона на мое светейшество?
	— Това е самата истина, Pater Beatissime — отвърна Петър, — освен дето негова милост императорът, когато бях застанал отпреде му, по една случайност не седеше на трона си, а на обикновено кресло.
	— Как се стигна до това? — запита все още с недоверие папата.
	— Всичко започна оттам — заразказва Петър, — че баща ми, бидейки както вече споменах, алхимик, получи тъй наречения Философски камък, вещество, с чиято помощ обикновеното олово може да бъде превърнато в материя, неотличима по тегло, нито по твърдост, нито по точка на топене, нито по блясък и цвят от чистото злато.
	Папата щракна весело с пръсти.
	— Ех, де да имах такова вещество! — каза той на италиански. — Защото запомни, mi fili, че всичката бъркотия и безпорядък в хорските дела произтичат от това, дето владетелите, искащи да осъществят мъдрите си и справедливи намерения, като например моя замисъл да покоря размирната Венеция, по правило нямат пари за тази цел.
	Петър се поклони леко и също мина на италиански: — Добре ми е известен афоризмът на маршал Тривулзий, че за да се води война, са нужни три неща: първо, пари, второ, пари, и трето, пари и пак пари. Това знаеше и баща ми, ето защо възгледите му бяха напълно противоположни на убеждението на ваше светейшество. Сиреч считаше, че Философският камък, попаднал веднъж в ръцете на владетелите, би донесъл на хората не блага, а беди и нищета. Покойният император очакваше жадно Философския камък, защото, както на вас, Pater Beatissime, не ви стигат парите да покорите размирната Венеция, така и на него не му стигаха да покори размирния си брат и размирните съсловия.
	— Сравнението ти понакуцва малко, mi fill. Моето намерение да покоря Венеция е справедливо, докато политиката на императора беше несправедлива, да не кажа престъпна.
	Петър сведе глава.
	— Моля ваше светейшество да извини неуместните ми слова с недостатъчните ми житейски познания и опит.
	— Тъй да бъде — каза папата. — Но разказвай нататък.
	И Петър разказа подробно и правдиво как се бе стигнало до страшния разпит в астрологическата обсерватория на императора и какво се бе случило след смъртта на баща му чак до освобождаването от замъка в Сърпно.
	— Ваше светейшество — каза в завършек — спомена за намесата ми в политическия живот на Страмба; това ми придава смелостта да забележа, че ми се е случвало да повлияя дори на политическия живот в света. Защото ми се струва безспорно, че лудостта, която струва на негова милост императора трона, бе причинена от отчайващото съзнание, че никога няма да докосне Философския камък, за който беше с пълно право убеден, че е укрит някъде. Следователно мога да кажа без преувеличение, че смяната на императорския престол сме причинили ние двамата, баща ми и аз или, по-точно казано, аз сам, тъй като, ако не беше злополучният ми дуел, императорът никога нямаше да узнае за бащиното ми откритие.
	Папата се забавляваше съвсем откровено.
	— Ех, че страховита историйка — каза той, — човек просто не може да я слуша равнодушно, защото за християнското сърце няма нищо по-печално от разказа за нещастие, сполетяло някого с такава мощ, че да не види друг изход, освен да си прониже гърлото и тъй да се обрече на вечни мъки. Но в същото време историята е толкова далечна, че волю-неволю я възприемаме като трагедия, представяна на сцена, и макар да ни наскърбява, от сторения извод, че ти, mi fili, си причинил смяната на императорския престол, неудържимо ни напушва смях. — Тук папата притвори мижорливите си очички, скръсти ръце на корема си и от сърце се насмя. — Е, няма що, разпитът ти пред един от най-големите представители на светската власт е бил порядъчно страшен. Но аз се надявам и твърдя, че разпитът, на който си подложен сега, пред трона на божия наместник на земята, заличава тежките изпитания, които ми описа тук.
	— Ни най-малко — рече Петър. — Дори сега, Patcr Beatissime, когато съзерцавам лице в лице ваше светейшество, съм покрусен от безпокойство и предчувствие за беда.
	Изумен, папата повдигна вежди.
	— Как тъй? — запита. — Нима не ти бе известно, че те призовавам при трона си, за да те удостоя със своята похвала и да те възнаградя? И нима не гледам теб, безумния юноша, с усмивка?
	— И негова милост императорът се усмихваше, когато се явихме пред него двамата с баща ми — каза Петър. — Но когато се натъкна на непреклонността на татко, усмивката му угасна; и аз зная, че ще угасне и усмивката на ваше светейшество, щом излея душата си и призная, че винаги, от най-крехката си младенческа възраст, съм постъпвал в противоречие с интересите и намеренията на най-високия апостолски престол.
	— Е, хайде, хайде — прекъсна го папата, поклащайки глава от дясно на ляво и от ляво на дясно: — Не сме знаели, аз и светите ми предходници, че в твое лице, хубави момко, сме имали заклет враг, подстрекател срещу нашата воля.
	— И аз не го знаех, Pater Beatissime — каза Петър със скръбна извинителна усмивка. — Когато като дванайсетгодишно момче по волята на своята майка постъпих на служба при граф Одорико Гамбарини, който тогава пребиваваше в родната ми Прага, като паж и компаньон на сина му, не съм предполагал, говоря светата истина, не съм предполагал, че той е човек, чието име е било прокълнато със заповед на най-високия апостолски престол.
	— Не си и могъл да предположиш, понеже, лесно е да си представим, граф Гамбарини едва ли се е хвалил с това — каза папата. — Но освен всичко друго обстоятелството, току-що споменато от теб, че си бил на служба при него, за сетен път потвърждава истинността на разказа ти, тъй като зная, че граф Гамбарини действително е живял в Прага и е заемал високо положение при императорския двор. Затова продължавай, mi fill, и можеш да смяташ този разпит за най-висшата и най-пречистваща изповед, с която някога е бил удостоен някой простосмъртен.
	— Олекна ми, Pater Beatissime, а и раните, които получих при падането от кулата, сякаш ме болят по-малко — отвърна Петър и наистина задиша по-свободно и леко, защото го бе изпълнила надеждата, че ще се измъкне от тази ситуация здрав и читав.
	— Искаш ли да ми се отблагодариш, продължавай, защото разказът ти не само ме развеселява и един или два пъти ме накара дори да се разсмея от сърце, което с оглед на положението ми на божи наместник на тази земя се случва извънредно рядко, но също тъй ми се струва вълнуващ и интригуващ.
	— И самият бог се смее понякога — каза Петър. — В Псалмите четем: „Но онзи, който живее в небесата, се смее.“ И на още едно място: „Но Господ му се смее.“ А пък в Авакумовото пророчество…
	— Стига — рече папата, — и не го усуквай. Искам да слушам по-нататък историята ти.
	— Ваше светейшество се изрази много точно — каза Петър. — Аз наистина го усуквам и вместо да се разпростирам по-нататък в разказа за своите преживелици, предпочитам да пустословя с цитати от Светото писание, които, откъснати от контекста, са лишени от каквато и да било научна стойност, и всичко това, защото зная, че ако досега ми се е удало криво-ляво да развлека и разсмея ваше светейшество, оттук нататък това няма да ми се удава.
	И наистина, докато описваше премеждията си от освобождаването от сърпновския замък до влизането в градската порта на Страмба, приветливото лице на папата се навъси.
	— Да доведеш, или както излиза от разказа ти, да довлечеш младия Гамбарини до запретения му град, е престъпно безразсъдство, което може да бъде извинено само с твоето непознаване на италианските нрави. Младият Гамбарини несъмнено е знаел, че херцог Танкред, в съзнателно противоречие с моите указания, ще го приеме с отворени обятия…
	— Сигурен беше — каза Петър — а херцог Танкред, макар отначало да се отнасяше с него безсърдечно и сурово, накрая отстъпи пред волята на страмбийския народ…
	— Отстъпи пред волята на страмбийския народ! — повтори папата насмешливо. — Би трябвало да отстъпва пред божията воля, а не пред народната.
	— Аз видях този народ — каза Петър, — и, „ох, твърдоглав е народът“, както е писано във втората Мойсеева книга. Та значи херцог Танкред се подчини на твърдоглавия си народ и се смили над Джовани Гамбарини, и му възвърна имотите на неговите предци…
	— … докато ти, mi fili — прекъсна го папата, отново любезен, — си осъзнал колко грешни са деянията му и следвайки съветите на абата Интрансидженте, моя верен слуга, си изчаквал тихо и мирно сгоден случай да попречиш на срамната, враждебна на моя престол политика на херцога. Имаш право, mi fili, краят на историята ти наистина е безинтересен или, по-точно казано, е безинтересен за мен, защото го знам отпреди.
	— Опасявам се, че новините за страмбийските събития са стигнали до ваше светейшество в неверен и изопачен вид — каза Петър. — Ако трябва да кажа чистата истина, и насън не съм виждал абата на картевианския манастир в Страмба, наречен Интрансидженте, а още по-малко съм се вслушвал в неговите съвети. Далеч от мисълта да кроя заговори против херцога, който бе ласкав и добър към мен, аз се проникнах от синовна обич към него и пламнах от любов към дъщеря му.
	Петър забеляза, че устните на папата отново потръпват от сдържан смях.
	— Той, Петър от Полога, пламнал от любов към принцеса Изота! Но защо пък не, в Италия е възможно всичко. Е, да, рапортите, които ми бяха представени, бяха лишени от онова обикновено човешко ядро, което не липсва дори на най-субтилните дипломатическо-политически взаимоотношения, но в същината си са били верни. Значи така: ти, Петре от Полога, си хвърлил око на херцогската щерка, а когато херцогът я е пратил далеч от Страмба, ти си му взел мерника и при една бурна размяна на мнения си забил меч в сърцето му, но потресен от своето злодеяние, си си плюл напетите и си забягнал от Страмба. О, ти грешиш, безумни момко, когато твърдеше, че в края на твоя разказ няма да има нищо, способно да разсмее мое светейшество. Тъкмо обратното, обстоятелството, че в страмбийските събития е била замесена и прелестната Изота — милото ми чедо, главица, пълна със знания, и сърчице, пълно с добродетели, — та тъкмо това ме кара да се смея неудържимо.
	И папата, отново скръстил ръце на корема си, се смя до насита и престана чак когато забеляза, че Петър не споделя веселието му, а се е втренчил в него със сериозен и загрижен израз на лицето.
	— Какво има? — попита. — Какво те измъчва още? Бога ми, не мога да си представя какво би могло да бъде, след като дори аз, божият наместник на земята, приех твоята наистина скандална история благосклонно.
	— Случката, на която се смя ваше светейшество, няма нищо общо с мен — започна Петър. — Покойният херцог Танкред не само не ми отказа ръката на Изота, а тъкмо обратното. Непосредствено преди смъртта си ме повика при себе си и след като изказа мнението, че аз съм единственият, способен да опази кораба на Страмба от връхлетялата го буря, ми обеща ръката на дъщеря си и ме произведе в чин върховен главнокомандуващ страмбийската армия.
	Папата потъна в размисъл.
	— Чудно, много чудно — рече той. — Херцог Танкред беше вероломен предател, но не беше глупак и познаваше хората; и ако в казаното от теб има, макар и само зрънце истина, излиза, че извънредно благоприятното впечатление, което ти произведе върху мое светейшество, хубави момко, се споделя и от другите. Обещал ти е на теб, пришълеца отникъде, ръката на принцесата и те е назначил за маршал на войските си. — Папата изведнъж рязко удари с длан облегалката на трона. — Тогава защо го уби?
	Петър изчака мълчанието да се проточи мъчително дълго, преди да отговори тихо:
	— Не съм го убивал, ваше светейшество Херцогът беше погубен от коварен отровител, нает от Джовани Гамбарини, който приписа престъплението си на мен, за да разклати популярността, на която се радвах сред страмбийския народ, а самият той да се изкара чист. Такава е истината, ваше светейшество. Знам, че тя е пагубна за мен, но предпочитам да умра, отколкото да се спася с лъжа. Не мога иначе.
	Ситото, радушно лице на папата се наля с кръв, той дважди посегна към корделата със звънчето, за да повика някого, но не го стори и дълго време мълча. Проговори едва когато пулсът му се успокои и лицето му възвърна обичайния си цвят.
	— Ами сега, какво да сторя сега, боже, чийто наместник съм на тази земя? — каза полугласно, сякаш размишляваше вътрешно. — Винаги съм копнял да срещна поне веднъж в този свят на притворство и лъжи човек, който да държи на истината и да не отстъпва от нея дори с цената на собствената си гибел; и ето че сега го срещнах, ето го пред очите ми, а това ме кара да се чувствувам смутен и нещастен, защото истината, която провъзгласява и на която държи, е за мен политически неизгодна. А дали изобщо е истина? Та ти, младежо, който се представяш тук пред моя трон за фанатик на правдата, си един авантюрист и въпреки младостта си си врял и кипял, а съвсем скоро си бил заловен при главоломен опит за бягство от тъмницата, в която си бил хвърлен за кражба. Тук съзирам противоречие, а мое светейшество ненавижда противоречията. Затова говори и се постарай да осветиш това противоречие тъй, че в душата ми отново да се възцари мир и спокойствие и отново да се разсмея. Ако не сполучиш, няма да призная твоята самоличност и ти ще увиснеш на Моста на ангелите до онзи, който също като теб се представяше за Петър Кукан от Кукан.
	И папата сне дъската от страничната облегалка на трона, положи я на скута си и забарабани по нея с трите средни пръста на дясната си ръка.
	— Задачата, която ми възложи ваше сиятелство — промълви Петър, — е свръх мяра трудна, тъй като не мога да осветля едно противоречие, което самият аз не виждам и не долавям. Ваше светейшество ме нарича авантюрист; е, добре, щом моят живот на авантюрист не струва пукната пара, значи също тъй не струва пукната пара и твърдоглавието ми по въпросите на истината, защото — както веднъж ме упрекна покойният граф Гамбарини, — то не е добродетел, а проява на себелюбие и себенадценяване. Ако бях способен да призная своята нищожност и незначителност, бих говорил така, както говорят повечето хора, тоест тъй, както е най-изгодно в случая, без оглед на истината; ала аз, подтикван от неуместна горделивост, се поставям над тълпата поне с това, че говоря истината. И тъкмо тази моя склонност ме отведе на позорното поприще на авантюрист без род и родина и стори от мен създание, подобно на древните скити, които се влачели от място на място, нямайки ни дом, ни стряха. Когато след споменатия мой неблагоразумен дуел като седемнайсетгодишно момче бях хвърлен в тъмница, граф Гамбарини, тогавашният ми господар, наистина прояви охота да ми подаде ръка за помощ и да ме освободи, но само ако съм прогласял и признаел, че кралиците нямат нозе.
	— Как? — провикна се папата. — Че кралиците нямат нозе?
	— Именно тъй — каза Петър, отново с усмивка. — Злополучният ми дуел беше тъкмо заради тази формула от етикета. Моят противник я признаваше от първата до последната буква, а аз я обявих за пълна нелепица и затова се бихме; а граф Гамбарини, разлютен, ме посети в тъмницата и ми рече: „Ще се застъпя пред императора, въшльо такъв, да те пусне, но най-напред трябва ясно и твърдо да заявиш, че кралиците нямат нозе.“
	Папата скръсти ръце на корема си и избухна в смях.
	— Добре е постъпил граф Гамбарини. Аз самият, кълна се в бога, бих постъпил точно като него. Ала ти, mi fili, доколкото те опознах, си отказал.
	Петър скръбно кимна с глава.
	— Да, отказах и графът вдигна ръце от мен и ме остави да лежа в затвора. И навярно не е нужно да додавам, че съдбата ми на горд авантюрист започна тъкмо от тази случка, в която не ставаше въпрос за нищо друго, освен за разума и истината. Оттук произтича, че между моята преданост на правдата и бурния ми живот няма противоречие, а причинно-следствена връзка.
	— Тъй да бъде — каза папата. — Добре, да приемем обяснението ти за вярно, макар и с уговорката, че в разказаната от теб случка не става дума за принципните въпроси на истината и честта, а за чиста глупост, която може да бъде извинена само с тогавашните ти седемнайсет години. Но при последното ти затваряне в тъмницата вече не е ставало дума нито за истина, нито за глупост, а за кражба. Ти ме развлече с разказа си и отново ме разсмя, което беше и желанието ми, ала сега, когато се насмях до насита, си давам сметка, че заобиколи същността на въпроса ми както лисица — капана.
	И папата дръпна силно лентата на звънчето; вратата тутакси се разтвори и за Петрово облекчение вътре пристъпи, явно чакал този знак, един слуга, с потир вино. Постави го върху масичката от махагоново дърво на досег от десницата на папата и веднага се отдалечи тихо и пъргаво. Папата жадно сграбчи потира и отпи с наслада.
	— Е? — каза той след миг.
	— Безспорно, от гледна точка на хорското правосъдие това беше кражба — продължи Петър. — Допускам, че е така, но не чувствувам срам и вина. Защото кого всъщност съм окрал? Своя някогашен приятел, който дължи на мен всичко, което притежава, като се почне от живота му. През целия ни път от Чехия до Италия съм крепил над водата малоценната му, безволева брада, което, разбира се, е образно казано, защото падането във водите на Ин или Дунав беше едничкото, което ни бе спестено; инак ни сполетя всичко, което човек може да си въобрази, включително и земетресение, и удар с нож в гърба, и разбойническо нападение. Аз го предпазвах и избавях отново и отново, тъй че, ако не бях аз, поне десет пъти да се беше отправил на оня свят, а той, негодникът, ми се отблагодари, като ме обвини в убийство, извършено от него самия. Не, аз не съм светец, Pater Beatissime и щях да съм пълен глупак и безволно чучело, ако не бях се опитал поне да се възползувам от намерените в седлото на коня му банкови акредитиви. Не, не съжалявам за тази своя постъпка, не се разкайвам и не кърша ръце, а тъкмо обратното — провъзгласявам твърдо, че няма да сетя мир и покой, докато не одера Джовани Гамбарини жив.
	— Няма да сториш нищо подобно, млади capitano — каза папата.
	— Покорно свеждам глава пред словата на ваше светейшество, тъй като, ако не я сведа, наистина никога няма да дочакам сгодния случай да се разправя с Джовани Гамбарини така, както жадува сърцето ми.
	Папата се засмя.
	— Остроумно казано, но моята забрана е съвсем сериозна, capitano. Защото знай, capitano, че младият граф Гамбарини се подчини безусловно на властта и на волята ми и се обвърза с писмено обещание, че призная ли го за владетел на Страмба, той ще свърне от пътя на бунта и злодеянията, по който бе тръгнал херцог Танкред. С тази своя тържествена клетва, с покорството и послушанието си той заслужи най-висшата ми прошка. Защото, каквото и да се говори, Гамбарини са старинен род, чиито издънки са се записали със златни букви в историята на Италия…
	— Джовани Гамбарини ще ви измени — каза Петър и стисна зъби, за да сподави яда и гнева си.
	— Няма да ми измени, capitano, защото твое поръчение ще бъде да предотвратиш това. — Папата отпи от виното и продължи: — Не се ли удивляваш как така и защо ли вече четирикратно те нарекох capitano?
	— Не се удивлявам, защото съм свикнал с подобни неща — мрачно отвърна Петър. — И покойният херцог Танкред ни в клин, ни в ръкав беше взел да ме кичи с титла, която не ми се полага, наричайки ме маркграф.
	— Тази титла наистина не ти се е полагала, тъй като херцогът е нямал право да ти я даде — отвърна папата. — Затова пък аз имам право да те назнача, за какъвто си искам, хубави момко. Затова ти поверявам длъжността страмбийски capitano di giustizia, която херцог Танкред отмени несправедливо, длъжността мой пълномощник и довереник, посредник между херцогския трон и трона на мое светейшество, което означава, че истинският господар на Страмба ще бъдеш ти, разбира се, докато не се въпротивиш на волята ми. Обстоятелството, че мразиш младия граф Гамбарини, е добре дошло за мен, защото колкото повече го мразиш, толкова по-плътно ще го притискаш до стената. А това, че може би не си ти този, който в съгласие с моето желание е наказал със смърт херцог Танкред, не е от значение, тъй като аз като най-висш господар ти заповядвам да не продумваш и дума за това и мълчешком да поддържаш вярата на хората в живата картина върху алегоричната ми подвижна платформа. Тъй реших и тъй ще преодолея затруднението, в което ме постави твоето правдолюбие. Та какви бяха, capitano, плановете, които те доведоха в Рим? Какво, освен осребряването на акредитивите диреше тук?
	— Исках да отвлека принцеса Изота и да я направя своя съпруга — каза Петър. — А след това, свързан чрез брачните окови с последната издънка на рода Д’Албула, възнамерявах да завладея Страмба и да накажа Джовани Гамбарини.
	— Да завладееш Страмба ли? — удиви се папата. — А откъде щеше да събереш войска?
	— Разполагам с трима души от страмбийския гарнизон — един капитан и двама прости войници — каза Петър. — Не, това не е безразсъдство, ваше светейшество. Уверен съм, че никоя крепост и никои градски врата не могат да устоят пред смелостта и решимостта. Троя е била превзета от шепа сърцати мъже. Кана нелекият град Сихема — от двамата синове на Наков, Симеон и Леви. Съдбата ми, ваше светейшество, е свързана със Страмба. Няма да се откажа от Страмба, няма да се откажа и от страмбийската прицеса Изота.
	— Не е нужно да превземаш Страмба, capitano — рече папата. — Страмба, подчинявайки се на височайшата заповед на мое светейшество, сама ще разтвори портите си да те посрещне, и то с фанфари и приветствени възгласи, а Джовани Гамбарини, макар че по-скоро би умрял, ще се покори пред мощта на твоята длъжност. А що се отнася до малката Изота…
	Папата с усмивка подръпна два пъти звънеца. Начаса се отвориха вратите и clericus Aquilanus, строг, сдържан, с едва доловимо свеждане на главата, отредено за по-незначителни люде, въведе принцеса Изота. Беше облечена в черна монашеска власеница, ръцете й бяха скръстени на гърдите, а малката й надменна главица — клюмнала.
	— Е, Изота? — поде папата весело. — Ти не познаваше младежа, който се люлее сега на Моста на ангелите. Но този честит, снажен момък, когото обикнах, надявам се, познаваш.
	Изота, до този миг обърната към Петър с по детски чипоносия си профил, полека извърна цялото си лице към него и го загледа с празни, сякаш невиждащи очи.
	— Не, не познавам този младеж, ваше светейшество, никога досега не съм го виждала.
	Сви рамене и вирна брадичка, сякаш искаше да каже: Знам, че ви изнася да го познавам. Обаче не го познавам, на, на, на!
	След миг гробно мълчание папата натърти:
	— Дали не се лъжеш, дъще? Добре ли виждаш?
	— Виждам достатъчно добре — отвърна Изота, — за да мога да повторя уверено, че не познавам този младеж.
	— Но същият този момък — каза папата — за краткото време на разпита си пред мое светейшество разказа толкова убедителни подробности от своя живот, че е изключено да не е онзи, за когото се представя, ще рече Петър Кукан от Кукан, освен ако не е самият сатана.
	— Той наистина е самият сатана, ваше светейшество — каза Изота.
	— Как можеш да знаеш това, след като го виждаш за първи път?
	— Говоря за истинския Петър от Кукан, който заемаше в двора ни смешната синекурна длъжност арбитър по латински език и реторика. Него познавах добре. Но негова милост този младеж тук, повтарям за кой ли път, не съм виждала никога преди.
	И Изота леко тропна с краче, невидимо под дългата й тежко падаща роба.
	Папата полека-лека поаленяваше и се нажежаваше от гняв.
	— Ами ти? — нахвърли се злобно върху Петър, който през цялото време стоеше смълчан и се усмихваше. — Защо не се браниш? Да не би да не знаеш какво означават за теб думите на Изота?
	— Смърт, ваше светейшество — каза Петър. — Но какво да се прави? Аз употребих толкова сили да докажа кой съм, че вече се уморих. Щом твърди, че не ме познава, няма какво да сторя. Като не ме познава, значи не ме познава.
	— Не го познавам — вметна Изота, безучастно загледана в тавана.
	Папата лукаво присви мижорливите си очички:
	— А ти познаваш ли я, mi fili?
	— О, да, познавам я — каза Петър. — Това е Изота, щерката на покойния херцог Танкред д’Албула от Страмба.
	— Напълно ли си сигурен в това?
	— Да, напълно.
	— А не ти ли мина през ума, че бих могъл да призова някое съвсем непознато момиче и наричайки го Изота, да те подложа за сетен път на изпитание?
	— Мина ми през ума и дори очаквах подобно нещо — отвърна Петър. — Но ваше светейшество не го стори. Тази девойка наистина е Изота, същата Изота, с която на дворцовия бал в страмбийския палат танцувахме saltarella и на която веднага, още след първите фигури на танца, аз признах любовта си и продължих да го правя и след танците, в Залата на хилядата аромата и хилядата звука, където я отведох с позволението на нейните родители.
	Изота се изчерви.
	— Моля ви, свети отче, да ми спестите подобни безсрамни и още повече с оглед на моето положение и на одеждите ми непристойни и лъжовни слова. Никога не съм танцувала с този младеж и никога не съм разменяла и думичка с него.
	Папата сграбчи табелата, която дотогава бе държал в скута си, и я запокити на земята.
	— Иде ми да полудея от тази история — викна и посочи табелата на Петър: — Вдигни това.
	Петър се доближи до трона с две изящни pas du courtisan, вдигна табелата и с поклон я подаде на папата.
	— Подложи си главата — заповяда папата.
	Петър си подложи главата, папата преметна канапа през шията му и намести табелата върху гърдите му.
	— А сега ще наредя да извикат палачите и де те обесят — додаде той.
	— Щом такава е волята на ваше светейшество, нека бъде тъй — отвърна Петър. — Но моля ваше светейшество най-напред да разсъди дали думите на принцеса Изота, че не ме познава, са наистина доказателство, че висящата на гърдите ми табела говори правдиво. Изота знаеше, че от отговора й зависи моят живот; и напълно понятно е, че се възползува от този прекрасен случай, за да си отмъсти, тъй като тя продължава да ме смята, както доскоро и вие, Pater Beatissime, за убиец на херцог Танкред. Каза: „Не, не го познавам“, тъй като така повелява дългът й на вярна и опечалена дъщеря на своя баща и наследница на трона, който според погрешното й убеждение съм бил искал да узурпирам аз, някакъв неизвестен авантюрист без род и родина. Сърцето й все още се облива в кръв и гордостта й е все още уязвена от станалото несъмнено не по нейна воля преобличане от копринената рокля на принцеса във власеницата на манастирска послушница; и тази промяна е видим знак на нейната политическа деградация, което даде да се разбере и слугата на ваше светейшество, подъл и добре информиран като всички слуги, чрез лекия и небрежен поклон, с който въведе принцесата. И какво, нима девойката, която тук питате дали ме познава, можеше с ревностно потвърждение да ми даде възможност да остана жив и здрав и да вкуся от плодовете на своето престъпление? Хиляди пъти не, ваше светейшество. Очаквах отрицателния й отговор, дори бих бил смаян, ако беше казала, че ме познава. Не те упреквам, клета Изота, напротив, както виждаш, дори одобрявам държането ти и изцяло го разбирам, с едничката малка уговорка само, че по моя преценка си повярвала прекалено леко, прекалено бързо. Нима не си прочела писмото, което нещастният ти баща изпрати непосредствено преди смъртта си по бърз куриер до майка ти?
	— Не съм го чела — отвърна премаляла Изота.
	— Но знаеш, че има такова писмо?
	— Зная — каза Изота. — Но мама ми каза, че в него няма нищо особено.
	— Е, да, в него наистина не е имало нищо особено — рече Петър. — Че какво особено има в това един баща, без значение дали е херцог или човек от простолюдието, да обещае ръката на дъщеря си на един млад мъж, който я е обикнал и към когото бащата е изпълнен с доверие? Как щеше да бъде продължен родът на Адам и Ева, ако подобно нещо не се вършеше постоянно? Любовта може би е чудо на чудесата, защото, съдейки по всичко, хората са устроени тъй, че да се мразят един друг, но са устроени и тъй, че наричат многократно видяното чудо всекидневие. И сетне: какво особено има в това един владетел да постави начело на войската си някого, който е проявил дарбата си във военното изкуство? Следователно имала е право майка ти, Изота, като ти е казала, че в писмото няма нищо особено; ала въпреки че в него е ставало дума за най-обикновени неща, начаса се е отправила от Рим към Страмба, за да избие от главата на баща ти тези негови делнични помисли. Защото младият мъж, за когото ставаше дума, съм аз, Петър Кукан от Кукан.
	Изота впери очи в него.
	— Откъде знаеш, че майка ми е напуснала Рим?
	— Имах честта да я срещна насред път в градеца Орте, придружена от Bianca matta и от кардинал Тиначо, твоя чичо. Тя ме удостои с кратка, но сърдечна беседа, след което ми благодари за преданата служба и милостиво ме освободи.
	— Освободила те е, казваш, милостиво — отвърна Изота, — защото в онзи миг е знаела само за дързостта, с която се опитваше да спечелиш благосклонността ми, и за нахалството, с което се стараеше да влезеш под кожата на горкичкия ми баща, но не и за престъплението ти.
	— Да, до онзи миг тя наистина не знаеше за мнимото ми престъпление — каза Петър.
	Папата не изпускаше и дума от разговора, като през цялото време сръбваше от виното и си личеше, че се забавлява славно.
	— В началото бях споменал, mi fili, че разказът ти буди у мене чувството, че наблюдавам играна на сцената трагедия; това чувство е още по-силно сега, когато слушам не обикновен разказ, а диалог на живи хора. Този диалог е от странен по-странен, като вземем предвид, че тези хора, както твърди малката Изота, не се познават.
	— Отричам се от предишните си думи — каза Изота. — Да, това наистина е Петър Кукан. Ах, какво стана с нас, какво става с нас?
	Тя кършеше скритите си в широките ръкави ръце и преглъщаше сълзите си.
	Петър каза:
	— Не се бой, Изота, всичко ще се нареди и пак ще бъде добре.
	— Няма да бъде! — викаше Изота. — Вече никога няма да бъде добре. Казах, че си сатана; и наистина, да беше се появил в Страмба самият сатана, нямаше да причини нищо по-лошо от това, което направи ти.
	Папата промълви:
	— Писано е: „Много злини сполитат справедливия, но господ го избавя от всичките.“
	Той кимна на Петър да се наведе, сне от шията му табелката и се опита да я скъса.
	— Ръцете на мое светейшество са привикнали да благославят, а не да дерат и да рушат — каза той и подаде табелката на Петър. — Стори това сам, буйни момко.
	Буйният момък взе табелката и я разкъса на две, после на четири, после на осем. „Да можех да го направя още веднъж, помисли си, би било знак, че ще спечеля и ще се спася.“
	И той успя. Но Лукавият веднага му пошушна да опита пак. Сбра всичките си сили, както ги бе сбирал един-единствен път в живота си, когато в страмбийската казарма стреля с мушкета си без опора, и шестнайсетте парчета от табелата изпращяха в свитите му като клещи пръсти и станаха тридесет и две. Петър вдигна очи към папата с усмивка, но не можа да го види, защото свръхчовешкото усилие бе заслепило взора му с огнени кръгове и искри.
	Изота следеше атлетическата изява на Петър със студено пренебрежение, докато папата само въртеше глава.
	— Accidenti! Accidenti! — каза най-накрая. — Тебе, момко, те е откърмила не човешка майка, а тигрица!
	— Не зная да е имало такова нещо — каза Петър с боязливата си момчешка усмивка. — Но мисълта, че късам не някаква си табелка, а гнусната мълва, която петни името ми, увеличи неколкократно моята сила.
	Хвърли късчетата в камината, където тлееше дъбова цепеница, обърна се към Изота и произнесе разчленено и натъртено:
	— Знай, Изота, че убиецът на твоя баща не съм аз, а Джовани Гамбарини.
	Изота изпищя.
	Папата каза:
	— По всяка вероятност е така, но това е държавна тайна.
	Изота, пребледняла, бавно рухваше на колене, сякаш пропадаше вдън земи, а когато коленичи, се опря о пода и сгуши глава между раменете си, тъй че се превърна в малка, сива, смачкана купчинка, въплъщение на човешкото нещастие.
	— Какво ти е, Изота? — извика Петър. — Какво те е грижа за това глупаво и бъзливо конте, на което при първа възможност ще извия пилешкото хилаво вратле?
	— Аз съм негова жена — каза Изота.


>>	Какво може да се случи, когато един папа се разгневи

	Изглежда — дори нещо повече: съвсем ясно е, че след убийството на херцог Танкред по пътя между Страмба и Рим е настанало оживено и изпълнено с дълбок смисъл движение. За това, че още преди в херцогския дворец да заглъхнат насочените срещу верните на херцога люде изстрели, към Вечния град се отправиха Петър от Кукай и капитан Д’Обере с двама войници, вече знаем. Знаем също така, че няколко часа по-късно, на съмване или в ранни зори, в същата посока препусна в галоп банковият служител Тремаци и макар Петър и капитанът да имаха преднина, успя да ги изпревари с пет минути. От думите на папата пред Петър пък излиза, че новоизпеченият господар на Страмба веднага щом се е позакрепил и поогледал, е пратил до Ватикана вестоносец, който е връчил на негово светейшество умело стилизирано писмо, изпълнено със смирение и богоугодни помисли. Но доколкото младият граф Гамбарини бе момък, меко казано, неразумен и невежа в политическите игри, можем да съдим, че въпросното писмо, засилило твърде позициите му и донесло голяма полза, е било творение не толкова негово собствено, колкото на мъдрите му съветници или съветник, сещаме се чие точно. Уви, безразсъдният Джовани веднага след първото писмо, този път на своя глава, прати в Рим още един вестоносец с ново известие, с което провали всичко.
	За това второ съдбоносно писание осведоми папата принцеса Изота, докато наполовина коленичила, наполовина приседнала смирено на пода, разказа пред негово светейшество и пред Петър историята си. А тя беше следната:
	Веднага щом майка й, херцогиня Диана, и чичо й, кардиналът, били застигнати по пътя от Рим за Страмба от вестта за смъртта на херцог Танкред — по всяка вероятност, стига да казвал истината, самият Петър им я бил съобщил, те се отказали от пътуването и се върнали в Рим, в резиденцията на кардинала на via Aldobrandini, където Изота била оставена под надзора на Мадона Чинтия, вдовицата на страмбинския посланик в Париж, и на кардиналския черен евнух Броньоло, ням колос, който можел не само да счупи конска подкова с длан, но и да я разкъса със зъби и който би направил табелата, едва не довършила Петър, не на трийсет и две, а на шейсет и четири парчета, и то само с два пръста.
	Та значи кардиналът и херцогиня Диана се върнали от прекъснатото пътуване вечерта на същия ден, в който били потеглили; кардиналът бил намусен и нервен, а херцогинята — неприветлива и заядлива, защото, когато плъзнала мълвата, че младият граф Гамбарини няма вина за смъртта на херцог Танкред, погубен уж от измамническата ръка на Петър Кукан от Кукан, ги било обзело не безпочвеното опасение, че Светият отец ще се примири със създалото се положение и ще узакони Джовани Гамбарини за нов владетел на Страмба. Изота никога преди това не била виждала високопоставената си майка в тъй кошмарно променливо разположение на духа. Час по час изпадала в апатия, ридаела, молела се и давала обети, че ако всичко свършело добре, щяла да подари най-хубавата си рокля на Дева Мария де Монти, но само след миг я обземал бяс, раздирала носните си кърпички и до втръсване повтаряла изречението, което Изота най-много мразела да чува от нея: „Аз казвах, колко пъти ви казвах, само че вечно няма кой да ме чуе.“
	— И какво толкова е казвала майка ти? — запита я папата.
	— Всъщност не е казвала нищо, защото беше в Рим, а татко в Страмба, но затова пък му пишеше писмо след писмо — отвърна Изота. — И в тези писма непрестанно го подтикваше да измоли прошка от ваше светейшество, когото бе разгневил с промените в Страмба, и да настоява ваше светейшество да назначи нов capitano di giustizia — още по-строг от онзи стария, гърбавия, ако изобщо е възможно. И да усмири опозицията, която се надига в Страмба и която е оглавена от Гамбарини, като обещае ръката ми на графа. От това не излезе нищо и след като нещата се развиха така, както се развиха, мама вилнееше, а чичо се въсеше, защото се опасяваше, че идва политическият залез на нашия род и заедно с него — краят на кариерата му.
	— Прозорлив мъж, а и майка ти, Изота, е умна жена — каза папата. — Но аз искам да узная какво стана сетне след смъртта на херцог Танкред.
	И Изота продължи, като казаното от нея имаше горе-долу следния смисъл:
	Не минало много й най-лошите подозрения на чичо й се оправдали. Светият отец му казал направо и без заобикалки, че има намерение да прати Изота, последния филиз на страмбийския клон от рода Д’Албула, в манастира „Ди Торе де’Спекио“. Наистина, съдейки по всичко, между Ватикана и Страмба се било въдворило пълно съгласие, но все пак светият отец явно не бил склонен Джовани Гамбарини да легализира новото си положение чрез брак с единствената дъщеря на последния законен владетел; или поне така си обяснявал папското решение Изотиният чичо — кардиналът.
	— И с пълно право — каза папата. — Но ти твърдиш, дъще, че този брак въпреки всичко е бил сключен. Това не е разумно от твоя страна, защото такова нещо просто не е възможно.
	Но Изота държеше на своето: нека негово светейшество си припомнел известния случай с венчавката на младия херцог на Ферара с френската принцеса, която се била състояла при отсъствието на жениха; това се било случило, както казвал Изотиният чичо — кардиналът, преди около четирийсет години и станало прецедент за цял ред подобни венчавки.
	— Прецедент! — викна папата. — Много ги обичам аз такива прецеденти! Мине ли някъде някое новоизпечено мошеничество, тутакси става прецедент за същите такива мошеничества. А, не, ще ви ги избия аз на вас от главите тези прецеденти! О, милосърдни боже, защо ли нямам пари, о, най-справедливи боже, чийто наместник съм, защо нямам Философския камък, за който говореше този млад негодник тук? Но говори, Изота, разказвай какво става нататък, докато в гърдите ми има още силици и преди да получа удар.
	Послушната Изота поде отново:
	Кардинал Тиначо се върнал в замъка си с потресаващата новина за волята на негово светейшество тъкмо в мига, когато там пристигнал потънал в прах пратеник — вече вторият, който в последните дни бил преодолял разстоянието от Страмба до Рим на гърба на бясно препускащ жребец. Носел писмо, собственоръчно написано от Джовани Гамбарини и адресирано до майката на Изота; в него младият граф Гамбарини уверявал херцогиня Диана в безграничното си състрадание по повод сполетялата я тежка загуба и в безграничната си преданост, както и в решимостта си да ръководи политиката на страмбийската държава в духа на благородните традиции на справедливост, мъдрост и свободолюбив, които досегашните владетели на Страмба, всички до един синове на рода Д’Албула, били запечатали навеки в благородната памет на верния страмбийски народ. На този свой замисъл Джовани Гамбарини искал да даде видим израз, затова молел херцогинята за ръката на дъщеря й Изота, която любел горещо от първия миг, когато му било съдено да я съзре. Пламенната му молба била продиктувана, то се знае, преди всичко от любовта; но понеже ставало дума не само за палещия копнеж на сърцето му, но и за сериозни политически дела, наистина било от голямо значение едно такова родово зачитане на миналото да убеди страмбийския народ в пълноправието на властта на Гамбарини; защото без това, ще рече, без разположението и подкрепата на своите поданици, графът щял да се превърне в безпомощна играчка в папските ръце; ето защо се осмелявал да предложи да бъдат пренебрегнати свързаните с траура формалности и венчавката да се състои без протакане.
	Докато папата мълчеше, защото се задушаваше, Петър използува паузата в Изотиния разказ и забеляза:
	Както се вижда, с това писмо, за разлика от писмото на баща ти, твоята майка те е запознала много обстойно.
	— Да, запозна ме с него обстойно, понеже в това писмо, за разлика от последното татково писмо, ставаше дума за много сериозни и важни неща — каза Изота с противния си дързък маниер на разглезено дете.
	Откривали се две възможности, продължи тя нататък разказа си, и двете много примамливи. Първата била да постъпят лоялно спрямо негово светейшество и да му предадат писмото на младия граф като доказателство за неговата вероломност, и така да съсипят отскоро спечелената му добра репутация; но кардиналът отхвърлил тази възможност, тъй като се опасявал, че притиснат до стената, Джовани би отрекъл автентичността на писмото и би го обявил за подправено. Ето защо чичото на Изота решил да предпочете втората възможност, тоест да хване бика за рогата, като стигне час по-скоро с Изота и херцогинята в Страмба и най-милостиво и охотно изпълни желанието на младия граф. Тъй че се разпоредил веднага да стягат багажа в да се приготвят за път, преди да станело късно.
	Но вече било късно. В самия разгар на приготовленията в двора на кардиналския замък се изсипали сестрите от манастира, в който Изота трябвало да бъде пратена като послушница, за да вземат девойката под свое попечителство и да я отведат със себе си. Но кардиналът предумал абатисата да изчака малко, докато принцесата се приготви и се прости с майка си и докато траяло това „малко“, венчал в присъствието на четирима свидетели Изота с отсъствуващия Джовани Гамбарини, при което женихът от съображения за дискретност бил представен от немия колос, черния евнух Броньоло. След венчавката кардиналът наредил възможно най-настоятелно на Изота да не обелва зъб за станалото пред никого, докато не бъдела отведена от манастира, което щяло да стане доста скоро, понеже папата берял душа.
	Сякаш в потвърждение на тези думи папата, моравосин в лицето, загрухтя.
	Но дори ако се наложело, продължаваше Изота, да почакат със смъртта на папата, кардиналът все някак щял да я измъкне иззад манастирските стени, да не се безпокояла за това. Главното било, че е венчана за владетеля на Страмба и че жезълът на Страмба не е загубен за рода Д’Албула. След тези думи той отвел Изота при абатисата, поверил й я и тя я отвела; и е много вероятно, че веднага след сбогуването е тръгнал на път с херцогинята, защото точно когато Изота се отправяла към манастира с монахините, кардиналските войници извеждали конете от оборите.
	Щом изрече последните думи, Изота се изправи, сякаш от гърба и бе паднала тежка, смазваща канара, и със скръстени на гърдите ръце склони глава пред папата.
	— Напълно съзнавам — рече, — че историята, която по волята на ваше светейшество разказах вярно и в съгласие с истината, е възмутителна и че ваше светейшество не може да я приеме другояче, освен с неодобрение. Но моля ваше светейшество да има предвид, че аз никога досега, откакто съм се родила, не съм могла да върша каквото и да било по своя воля и че авторитетът на моя чичо е за мен тъй силен, че и през ум не би ми минало да се възпротивя на неговото решение; и още бих си позволила да изтъкна, че и той, когато извърши разказаното от мен деяние, не е знаел, че ме венчава за убиеца на собствения ми баща.
	— Добре, добре, дъще, ти не си виновна — изрече папата с хриплив глас и някое време остана смълчан, със затворени мижорливи очи. Ненадейно обаче се възправи с целия си великански ръст и дръпна яростно звънеца, и продължи да го дърпа, дори след като ciericus Aquilanus вече беше отворил двете крила на вратата и в залата със смайваща бързина, незнайно откъде, заприиждаха придворни, духовници и миряни, висши църковни сановници и прости монаси, червени и виолетови, сини и черни раса, кафяви капуцински и бели доминикански одежди, натруфени светски дами и господа в испански костюми и всички се суетяха, изгарящи от любопитство, защото беше ясно, че дивото звънене на папата не е било току-така.
	Когато clericus Aquilanus затвори вратата, папата постоя, мълчейки, и накрая, след като си пое дълбоко дъх, заговори:
	— Слушайте, слушайте всички моите думи, продиктувани не от моя гняв, а от гнева на самия господ-бог, чийто наместник съм на тази земя; а ти, канцеларю — и посочи с пръст един красив млад кардинал в червена туника, препасана със златна верига, — състави от думите ми була, която после да бъде закована на катедралните двери. Защото настана пак един от онези злощастни мигове, когато злодеянията хорски прехвърлят всякакъв предел и бог в гнева си отрежда страшно възмездие за цялото потекло на Адам и Ева и затова аз, неговият наместник на тази земя, трябва да побързам с ответните мерки срещу оня, който е предизвикал божието негодувание. Този злодей и изверг е граф Джовани Гамбарини, мизерният потомък на мъже, които са се записали със златни букви както в историята на нашата света църква, така и в историята на прекрасната ни и богоугодна страна и които днес са се стълпили пред трона на господаря наш и крият лица в ужас от злосторството на последния и едничък жив наследник на името им. Защото вън от всякакво съмнение е, че той и никой друг е убил коварно досегашния владетел на държавата и града Страмба, херцог Танкред д’Албула, мъж благороден и верен слуга на нашия трон, владетел справедлив и мъдър, ревностен в изпълнението на васалските си повинности, милосърден към бедните и безпощаден към грешниците и злодеите. Граф Джовани Гамбарини, с оплискани от кръвта на този доблестен мъж ръце, се възкачи на неговия трон и хвана поводите, за да поведе нещастната, лишена от своя владетел земя към гибел и разорение. И прогласявам пред бог и пред людете, че граф Джовани Гамбарини е подъл узурпатор и затова го проклинам с най-тежката клетва, тъй че да прокълне на свой ред деня, в който се е родил, и нощта, в която е било речено: Заченат е младенец. И тъй, по силата на своята длъжност, от която няма по-висока, провъзгласявам за невалиден измамническия, слава богу, неконсумиран брак, който Гамбарини е сключил тайно и без да присъствува на обреда, като на всичко отгоре за посмешище на брачното тайнство е бил представян от ням евнух, с единствената дъщеря на блаженопочившия херцог, тук присъствуващата принцеса Изота, и обещавам ръката й на младия герой, наречен Пиетро Кукан да Кукан, когото също виждаме тук и когото обикнах с цялото си сърце, защото е момък храбър и честен, безкористен и пожертвувателен във всичко, което се върши в името на справедливостта и доброто, а освен това е и образован и умен, говори латински, по-добър, от който не съм чувал никога досега, и е правдолюбец и набожен. На него възлагам в дар да оглави армията, която ще му дам на разположение, и с бърз ход да се отправи към Страмба, където да смъкне престъпния Гамбарини от трона, принадлежащ нему, на Пиетро Кукан да Кукан; защото него, Пиетро Кукан да Кукан, тържествено обявявам за херцог и владетел на Страмба, а всички вас призовавам да бъдете свидетели на това. Такава е волята на мое светейшество, земен наместник на всемогъщия и най-справедлив от всички господ-бог.
	И като каза това, папата седна; вперилите взор в охраненото му, гладко лице придворни можеха да бъдат оприличени на восъчни кукли, защото всички те бяха вцепенени от изумление, а най-вцепенен и най-изумен сред тях беше онзи, за когото се отнасяше втората част на папското проглашение, новият господар на Страмба, херцог Петър Кукан от Кукан.


>>	Петровият поход към Страмба

	Е да, всичко това се случи, когато папата не бе на себе си от гняв и главата му гореше: но когато главата му се охлади и душата му се усмири, нещата отново се измениха — може би не съвсем, защото думите, казани от светия отец пред неговите придворни и в духа, на които красивият млад кардинал в червената туника със златния пояс състави една елегантна була, впоследствие скрепена с червения папски печат и закована на катедралата „Свети Петър“, не можеха да се вземат назад, и все пак всичко беше доста и в неблагоприятен смисъл различно.
	Преди всичко Изота не искаше и да чуе за незабавна венчавка, каквато желаеше Петър.
	— Да, ти ще получиш ръката ми — каза му тя, — когато изпълниш заръката на светия отец, когато тръгнеш на поход и _ми_ отвоюваш _моята_ Страмба и станеш не само по име, но и на дело неин господар. Аз дадох достатъчно — ако не бях аз и моята изповед, бог знае какво те очакваше — може би сега щеше да се люлееш на гредата на Моста на ангелите. Твой ред е да покажеш, че си мъж.
	Такова беше становището на Изота, когато тя се върна от манастира в двореца на своя чичо на via Aldobrandini, и папата бе съгласен с него. Наистина щяло да бъде по-добре сватбата да станела в Страмба пред очите на страмбийския народ, с традиционната и надлежна помпозност и с участието на вдовствуващата херцогиня, и самият кардинал Тиначо да венчаел двамата млади, той, негово светейшество, прощавал на кардинала вероломството, тъй като то произтичало от обстоятелства твърде деликатни, но му прощавал само, при условие че кардиналът признаел своята грешка и се съобразел с изменилите се обстоятелства.
	Накъсо, бракът на Петър и Изота зависеше от това дали Петър ще успее да проникне през вратите на Страмба; уви, по въпроса за армията, с чиято помощ трябваше да се осъществи проникването, папата изведнъж забрави благородната решимост и великодушието, които тъй го бяха красили в гнева му.
	— Първоначално ти заяви, херцоже, че възнамеряваш да превземеш Страмба с помощта на тримата си придружители — каза той на Петър по време на новата аудиенция, която му даде още на другия ден след бурната сцена в малката зала на Апостолския дворец. — Несъмнено това бе един безумен замисъл, доколкото подобни безразсъдни начинания не могат да сполучат без подкрепата на висш авторитет. Сега, разбира се, ситуацията е съвсем различна, защото зад гърба ти стоя аз, божият наместник на тази земя, и благославям твоето дело, тъй че тримата, с които разполагаш, могат лесно да спомогнат за успеха ти, стига да действуваш достатъчно хитро и предпазливо. Вестта, че Джовани Гамбарини е бил обявен официално за убиец на херцог Танкред, а завземането на властта от него е било провъзгласено от мое светейшество за узурпиране, със сигурност ще стигне до Страмба всеки миг и позицията на Гамбарини ще бъде разклатена; ах, предчувствувам, че се завръщат онези героични времена, когато един от моите предходници, Юлий, сам-самичък превзел град Мирандола, прехвърляйки крепостните му стени със стълба. Та казвам, трима мъже стигат; но аз никога не отстъпвам от веднъж дадената дума и щом съм казал, че ще те сложа начело на войска, ще те сложа начело на войска, наистина не голяма, но все пак войска. Ако ти бях дал само трима мъже, пак щях да съм изпълнил обещанието си, защото така армията ти щеше да се удвои. Но аз нямам навика да изпълнявам задълженията си само формално, а винаги и обезателно реално. Не трима мъже ще ти дам, защото би могъл да приемеш това като подигравка, а сто пъти повече, тоест триста, от които сто и петдесет копиеносци и сто и петдесет мускетари, до един възпитаници на най-добрата швейцарска школа. Разбира се, ще трябва да финансираш похода си сам, защото хазната ми е плачевно празна. Моите редовни войници получават надница половин цекин и ти ще трябва да им плащаш тази надница най-редовно от собствения си джоб, ако искаш да ги държиш в нужната бойна готовност и войнствено настроение. Това няма да те затрудни, понеже сега, след официалното ти провъзгласяване за херцог, сигурно ще намериш банка, за която ще бъде удоволствие и чест да финансира похода ти. Следователно всичко се нарежда чудесно и аз, mi fili, не само те благославям, но и ти желая успех. Доволен ли си?
	Преведено на един не толкова змийски език, казаното означаваше, че след като се беше успокоил и в резултат на това отново помъдрял, папата беше решил да се отърве от Петър. Представата, че Петър трябва да се влачи през цяла Италия от Рим до Страмба с шепа загрижени за кожата си швейцарци, разглезени от леката стражева служба, и да им плаща от собствения си джоб дневно по сто и петдесет цекина, дребните венециански дукати, чиято употреба бе започнала да се шири по цяла Италия — тази представа беше просто смешна и немислима. И все пак обстоятелството, че светият отец изобщо бе благоволил да разговаря с него и все още да го величае с титлата херцог, можеше да означава, че макар да се е отказал от радикално решение на страмбийския конфликт, папата не се отказва от вчерашните си думи напълно; Джовани Гамбарини следователно остава все още анатемосан и светият отец не би имал нищо против, ако Петър със свои усилия и за своя сметка го свали от трона — така вчерашните разпалени слова на папата щяха да се изпълнят и авторитетът му лесно и евтино щеше да порасне.
	Ето защо Петър преглътна горчилката и като се поклони, отвърна с невинната си юношеска усмивка:
	— Доволен съм, Pater Beatissime, и ви изказвам, свети отче, най-горещата си благодарност. Благоволенията, с които ваше светейшество ме обсипа, са тъй щедри, че мога да ги приема само отчасти.
	Папата учуден повдигна вежди:
	— Само отчасти? Не мисля, че войска, наброяваща триста души, е твърде голяма, когато става дума за превземането на цял град.
	— Ваше светейшество подценява силата и мощта на своята благословия, която ми даде в надбавка — каза Петър. — Тази благословия е за мен такова безценно подкрепление, че с нейна помощ ще изпълня задачата си като на шега, само с едно помръдване на пръста, и то без тристата войници, които ми отреди ваше светейшество. Казаното от мен пред ваше светейшество — че съм решен да превзема Страмба с трима помощници — наистина беше, признавам, преувеличено и с оттенък на лекомисленост, но аз бих опитал да събера нужната бойна сила сам, по-лесно и по-евтино. Тъй че с искрена и смирена благодарност, както вече казах, се отказвам от великодушно предоставените ми от ваше светейшество войници; в замяна на това моля, ваше светейшество, тъй като людете са недоверчиви и зли, а в Страмба има мнозина богати и тачени граждани, симпатизиращи на Гамбарини, да ми дадете писмено потвърждение на това, че ваше светейшество като най-висш ленен владетел на Страмба наистина ме е провъзгласил за приемник на убития херцог Танкред.
	И напрегнато зачака отговора на папата, защото, ако светият отец откажеше да му даде потвърждението, това щеше да означава, че Петровото оптимистично предвиждане за ситуацията е било погрешно и че папата е променил изцяло вчерашното си становище. Наистина изглеждаше, че молбата е изненадала папата и че не му е по сърце, защото той дълго мълча и присвива сълзливите си очички, но накрая все пак повика личния си секретар, красивия кардинал със златния пояс, и му нареди да изготви нужния документ.
	— Tout ca vaut mieux que la merde, това е по-добро от нищо — изказа мнението си по този въпрос капитан Д’Обере, докато малко по-късно крачеха по улиците на Рим, за да продадат тигела злато, получено в ковачницата в Монтератоне, и така да обезпечат предстоящото ново приключение. — Но ви съветвам най-настойчиво, mon ami, да изчезнете колкото е възможно по-скоро и по-бързо от Рим, защото няма спор, че вече сте станали неудобен за папата, а навикът да се премахват неудобните с отрова или с кинжал, което Борджиите са усвоили до майсторство, все още не е забравен, даже бих казал, че в някои отношения е изненадващо усъвършенствуван. Преди всичко избягвайте омлетите: чувал съм, че са идеални за примесване на една нова отрова, наречена лисица, volpe, която убива бавно и сигурно и при това така, че никой не може да отличи симптомите й от тези на блатната треска. А когато свивате зад някой ъгъл, движете се винаги по средата на пътя, защото не се знае дали там някой не ви дебне.
	— Това правило е спазвал още Бенвенуто Челини преди няколко десетки години — каза Петър. — Старите римляни са твърдели, че времената се менят и ние с тях, но не е истина. Хората винаги са били, са и ще си останат хищни зверове и аз, едва навършил двайсет години, съм вече уморен от това.
	Разговорът беше мрачен, но настроението на двамата приятели много скоро се оправи, защото златарят, при когото се отбиха, не прояви и сянка на подозрение относно истинността на показаното му злато и с охота им предложи за него хиляда цекина. Петър считаше за свой дълг да се попазари и затова изтъкна рядката и необичайна чистота на своята стока, след което поиска хиляда и петстотин. Споразумяха се най-накрая за хиляда и двеста и Петър и капитанът излязоха от магазинчето ощетени, но доволни.
	— Ето, виждате, капитане, че прекрасният ми баща не е бил нито луд, нито безумен мечтател — каза Петър. — И понеже ни остават още девет зрънца от веществото, има надежда да се сдобием с още сто и двайсет хиляди, с които ще можем да плащаме на шестстотин души надница в продължение на четирийсет дни. А аз съм сигурен, че ще завладеем Страмба много по-скоро, пък и шестстотин души ми се струват прекалено много.
	— Няма що, полезно упражнение в смятане, достойно за един склонен към дълбок размисъл дух — каза капитан Д’Обере. — Да бях го чул от някой друг, бих го пратил за такива приказки да се пържи в пъкъла. Но вие, Петре, сте галеник на съдбата.
	— Да, аз съм галеник на съдбата — рече Петър. — Налитам от беда на беда, съвсем скоро бях на косъм от бесилката, малко преди това пък едва не си строших врата и все пак съм, както твърдите, галеник на съдбата.
	— Точно там е работата, че сте избегнали бесилката и че едва не сте си строшили врата — каза капитан Д’Обере. — Закрилят ви десет ангели-пазители, тъй че не е изключено сметката ви да излезе.
	По-късно, когато Петър и капитанът се захванаха да се приготвят за бойния си поход, стана ясно, че двамата страмбийски войници, Гино и Пучо, са изчезнали. Кой знае дали се бяха изгубили в мравуняка на Рим, или пък бяха тръгнали да дирят щастието си другаде, защото службата при двамата гонещи приключения господари и военачалници им беше омръзнала — просто ги нямаше, като че се бяха изпарили, и тъй на Петър и капитана не им оставаше нищо друго, освен да тръгнат от Рим сами, без армия, та била тя и двучленна.
	Вървяха обратно по същия път, по който бяха дошли преди няколко дни, тоест през градчето Орте, където дърводелците още поправяха покрива на епископския дом, към Нарни и Тоди и оттук право на север, към Перуджа. По пътя изядоха сума paupiettes и изпиха много бутилки кианти, защото, знайно е, пред големи изпитания е много важно човек да се храни както трябва. Времето се проясни, земята ухаеше на наближаващата пролет и на човек му се струваше, че светът се радва на блажен и мъдър ред и мир.
	— Защо ние, vieux idiots* — каза капитан Д’Обере, докато седяха на чаша вино в малка селска остерия, лъхаща на лимоново дърво, — се трепем в името на една повече от съмнителна цел, която по всяка вероятност ще ни струва главите, а не отдадем предпочитание на порядъчния, спокоен живот при някой голям военачалник, защо, да речем, не се наемем в някой поход срещу турците, шведите или с когото там се воюва сега?
	[* Стари идиоти (фр.). — Б.пр.]
	— Не знам — рече Петър. — Ако искате да чуете от мен пълната и гола истина, капитане, аз просто не знам, и това е. Знам само, че бих предпочел да умра, отколкото да се откажа и да не довърша започнатото.
	— Eh bien, tant pis*, идвам с вас — каза капитанът. — Пак добре, че пътят е спокоен и лек.
	[* Толкова по-зле (фр.). — Б.пр.]
	Но когато малко по-късно на хоризонта изникна зъбатият силует на войнствената Перуджа, те чуха едва доловим ек от изстрели, към който, колкото повече се приближаваха, се примесваха викове и крясъци на възбудена тълпа. Към двете южни порти на града, виждаше се отдалеч, прииждаха пеша и на коне ситни човешки фигурки и това трескаво бързане, тътнежът на детонациите и крясъците зад крепостната стена бяха в странно несъзвучие с божественото великолепие на синьото небе и с влажния блясък на близкото езеро.
	— В Перуджа става нещо — каза Петър.
	— Възхитен съм от проницателността и дълбочината на вашето наблюдение, mon ami — отвърна капитан Д’Обере.
	Началникът на стражата при най-голямата порта на Перуджа, наречена „Арко ди Аутусто“, през която влязоха, беше буен веселяк; смееше се при вида на тълпящите се към града люде и ги поздравяваше с окуражителни викове:
	— Добре сте ни дошли, влизайте, колкото повече, толкова по-добре, че да става веселба, чакат ви вече, само запретвайте ръкави и хайде на големия бой! За какво са ви тия мутри, ако не да ги подложите да ви ги разбият! Заповядайте, влизайте, хич не се стеснявайте, тук отдавна не е имало такава патаклама, тъкмо се бяхме разтъжили за малко майтап!
	На въпроса на Петър какво става, войникът отговори развеселен:
	— Абе младият Шипионе, Орачо Шипионе, уж ей тъй, за нищо, взел да псува Матео Речо, дето живее зад църквата, щото уж синът на Матео, оня нехранимайко Джироламо, бил хвърлил око на щерка му; добре, ама на Матео хич не му харесала тая работа и вика, че Джироламо е порядъчен raspante, дето няма и да погледне дъщерята на някакъв си жалък becchecherino, и от дума на дума взели да се шамаросват, Марио Бандини хукнал да помага на Речо, Виченцо Ровето — на Шипионе и станала тя, каквато станала.
	И началникът на стражата едва не се затъркаля по земята от смях.
	— Какво значи raspanti и becchecherini? — попита Петър.
	Веселякът се учуди.
	— Raspanti? Ами това са просто raspanti, a becchecherini са си becchecherini. Двете тукашни партии, които враждуват от няколкостотин години, никой вече не помни откога. И това е славна работа, защото у нас побоищата са забранени, тъй че когато raspanti и becchecherini се замлатят, почват да валят глоби, а когато има глоби, на войниците им плащат и всичко в града, дето се е било закучило, изведнъж тръгва по мед и масло. Парите са много ценно изобретение, господа. Какво, искате ли да се включите? Към коя партия ще се присъедините? Мен ако питате, само към raspanti, защото beccheherini са мизерни голтаци, до един крадци и лъжци, ама толкова надути, че да ти се доповръща. Моля, влезте, raspanti май са се събрали при приорския дворец зад големия шадраван. Пък ако случайно не ви се ще да се биете, съветвам ви да отседнете на площада, в гостилницата „Беневенто“, която е собственост на брат ми Маркантонио; там правят най-добрите trecciole и budellucci а sangue в цяла Перуджа, а има и чудесен изглед към цялото бойно поле.
	— В гостилницата „Беневенто“ пренощувахме на път за Рим, обаче, доколкото си спомням, не опитахме нито trecciole, нито budelluci — каза капитан Д’Обере, когато минаха портата и тръгнаха по първата улица — тясна и стръмна като всички улици в Италия. — Е, нищо, днес можем да наваксаме пропуснатото; ако не се лъжа, това е нещо с много подправки, от крехко агнешко.
	А що се отнася до боя, трябва да кажа, cher Pieree, че пак ви излезе късметът.
	— Много бих искал да науча какъв късмет има за мен в това, че в Перуджа са се сблъскали raspanti и becchecherini — каза Петър.
	— Ще видите, можете да ми вярвате, аз разбирам от такива неща — каза капитан Д’Обере. — Не забравяйте, че наближаваме Страмба и макар да сме големи герои, все пак накрая ще ни потрябват някакви войници.
	Обидите и шамарите, с които са се угощавали помежду си споменатите Матео Речо, raspante, и Орачо Шипионе, becchecherino, явно се бяха разраснали до буен пожар, тъй като на главния площад бушуваше истинска хаотична битка, свистяха куршуми и на земята се валяха потънали в кръв убити и ранени. Средоточие на стълкновението беше самият дворец, гордостта на Перуджа. Тълпа raspanti тъкмо се силеха да изкъртят вратите му с дебела греда като с таран, охранявани от своите другари, въоръжени срещу яростните атаки на becchecherini, нападащи отляво и отдясно, с всичко, което би могло да послужи като смъртоносно оръжие, в това число вили и ръжени, докато хората от двореца стреляха по размирниците от прозорците и ги заливаха с вряла вода; около това ядро на военна акция по цялата ширина на площада се разиграваха безброй дребни схватки и двубои, също тъй ожесточени и кървави, а и откъм близките улици долиташе шум от стрелба, викове и цвилене на ужасени жребци. Страстта да се убива и унищожава бе обзела, види се, всички прослойки — от селяните и ратаите с дървени налъми през солидните, добре охранени граждани чак до елегантните господари с дантелени яки и широкополи капели върху накъдрените глави, които си служеха ловко с рапирите, от хлапетата до достопочтените старци, пък и жените, колкото им стигаха силите, допринасяха за врявата с писъци и ругатни, деряха си с нокти една на друга лицата и си скубеха косите. На прозореца на една от отбранителните кули в северната част на града се виждаха двама вкопчени един в друг мъже, всеки от които със сетни сили се мъчеше да бутне другия долу; селянин в конопена риза тикаше главата на своя противник в шадравана пред палата, за да го удави; по паважа пълзеше, приглушено ругаейки и хърхорейки, ранен мъж и кръвта бликаше от устата му; но макар че береше душа, той продължаваше да боде с камата си своите погълнати от битката врагове по краката и задниците; някъде в покрайнините на Перуджа пламтеше пожар.
	Петър и капитан Д’Обере минаха през тази сцена на безумства спокойно и безучастно и се отправиха към гостилница „Беневенто“, където преди няколко дни Петър беше лекувал нараненото си око. Гостилничарят ги позна, посрещна ги с радост и им предложи стаята, където бяха нощували първия път; обаче капитан Д’Обере отказа.
	— Не, сега ще ни трябва приземна стая с веранда — каза. — А освен това ще ни трябва и един хубав звънец.
	Гостилничарят предположи, че капитанът, бидейки чужденец, е объркал думите.
	— Звънец ли? — рече. — Господинът желае именно звънец, una Campanella? Дали няма предвид по-скоро нещо за хапване, да речем, una costoletta, шницел?
	— Не, казах звънец, защото искам звънец — отвърна капитан Д’Обере с досада, защото му беше неприятно, когато някой подценяваше италианския му. — И то хубав, тежък звънец, който да звъни, а не да подрънква или потраква. А щом стана дума за хапване, постарайте се да докажете, че брат ви при градските врати е казал истината, когато твърдеше, че вие можете да готвите ненадминати trecciole и budellucci a sangue. А още сега донесете бутилка кианти. И освен това ще ми трябват принадлежности за писане и хартия.
	— Капитане, вие се разпореждате, сякаш не съм ваш командир и господар — каза Петър, когато двамата се разположиха край отворените врати на верандата в приземната стая, за да наблюдават кървавите изстъпления на площада като в театър. — Поне да ми бяхте казали за какво ви е тази веранда, звънецът и писарските принадлежности?
	— Pardonnez-moi* — отвърна хладно капитан Д’Обере, — но съм убеден, че в тези работи имам по-богат опит от вас. Щом искаме да имаме войници, трябва да ги завербуваме, e’est clair**, а за вербуване на войници е нужна издигната платформа, звънец и принадлежности за изготвяне на списък, e’est classique***. А преди ви казах, че имате късмет, дето в Перуджа — ние я наричаме с правилното й име Перю, — се бият, защото, когато някъде се струпат множество подивели и въоръжени люде и се трепят едни други, вербуването е много по-лесно, отколкото когато един си дъвче обяда, друг лови риба, а трети си отспива след голямо пиене. Това е доказано, c’est prouvé.
	[* Извинявайте (фр.). — Б.пр.]
	[** То е ясно (фр.). — Б.пр.]
	[*** Тук: то се знае (фр.). — Б.пр.]
	Междувременно гостилничарят Маркантонио донесе вино и огромна кравешка хлопка.
	— Веднага ли ще желаят яденето господата?
	— Не, чак надвечер — отвърна капитан Д’Обере и разклати звънеца за проба. — Ca va* — каза снизходително, наля си от виното, отпи порядъчна глътка, а след това пристъпи към парапета на верандата и заразмахва звънеца колкото сила имаше. — Граждани, приятели, народе перуджански — извика накрая с мощен глас, но един куршум, по всяка вероятност заблуден, тъй като капитанът не беше нито raspante, нито becchecherino, следователно нямаше причина да се стреля по него, прелетя през дънцето на шапката му и заседна в касата на вратата.
	[* Бива, добре е (фр.). — Б.пр.]
	— Merde — измърмори капитанът и се върна при виното си. — Перю е град малко прекалено дивичък дори за моя вкус; тук човек като нищо може да остане без глава. Хопла!
	Това междуметие се отнасяше до споменатата вече сцена на прозореца на отбранителната кула, където единият от двамата противници тъкмо се беше подал и блъснат в бездната, падаше безпомощно, докато изчезна зад покривите.
	— За какво ли заплати с живота си, дали за това, че е бил raspante, или за това, че е бил becchecherino? — каза Петър отвратен.
	— Ще ви кажа, mon ami — отвърна капитанът. — Заплати с живота си затова, защото не умееше да се бие или просто, затова че противникът му беше по-голям бияч от него. C’est la vie*. Но сякаш нещата се уталожват?
	[* Това е животът (фр.). — Б.пр.]
	Изправи се и след като разклати яко звънеца, поде отначало:
	— Граждани, приятели, народе перуджански…
	Преценката му, че нещата се уталожват, беше правилна, защото главното бойно поле пред двореца се беше изпразнило, нападателите, които се мъчеха да изкъртят вратата, пуснаха гредата, търтиха да бягат и изчезнаха в най-близката улица; победителите becchecherini, надули се от гордост до пръсване, бършеха демонстративно потта и кръвта си и в един миг просто не знаеха какво да правят нататък; селянинът в конопената риза, който се опитваше да удави противника си във фонтана, се отказа от намерението си, изправи се и застана неподвижен, до колене във водата, ръцете му, както е обикновено при заетите с тежък ръчен труд бабаити, стояха разперени като дъги край тялото му. Неприятелят му се надигна с пръхтене от водата и застана до него, слисан, явно недоумяващ какво става; а господарите с дантелените яки, елегантно размахвайки шпагите на църковното стълбище, си дадоха „свободно“. А капитан Д’Обере, като не забравяше от време на време да бие звънеца, продължаваше да ораторствува:
	— Оставете братоубийствения бой и се присъединете към нас! Ще спечелите пари, слава и ще подкрепите едно благородно дело! Светият отец ще възнагради всеки участник в нашия поход с опрощаване на три смъртни гряха! Тръгнали сме на поход към Страмба, да, добре ме чухте, към Страмба, която е на един хвърлей място оттук, тъй че този поход дори няма да бъде никакъв поход, а приятен излет; а сме тръгнали и в името на цел свята и богоугодна — да прогоним и свалим от трона гнусния узурпатор, завладял Страмба, Джовани Гамбарини, прокълнат от светия отец за това, че с цялата си подлост се представя веднъж за raspante, а веднъж — за becchecherino! И кой ще ви поведе към леката и сигурна победа? Аз, прочутият навред военачалник и кондотиер капитан Д’Обере, и моят господар и най-висш военачалник…
	Тук капитан Д’Обере посочи с широк жест Петър, който, приел играта, се беше подпрял на парапета на верандата в любимата поза на покойния херцог Танкред, горделиво и господарски, сякаш позираше на портретист, а за по-голям ефект стискаше в десницата си папската си була.
	— … единственият законен и пълноправен господар и владетел на Страмба, херцог Пиетро Кукан да Кукан!
	И капитан Д’Обере, засиял от въодушевление, разтърсваше и размахваше звънеца. Това имаше успех, тъй като пред гостилницата полека-лека се посъбра купчина зяпачи.
	— Едничкото условие, на което трябва да отговаряте, за да бъдете приети в нашата партия, е — продължаваше капитанът — храброто сърце, яките ръце и нозе и доброто оръжие. Не пропускайте тази възможност, такова нещо се предлага веднъж на сто години; благославяйте мига, в който отседнахме във вашия град, в славната Перуджа! Докажете, че е правдива поговорката ви, която гласи: „Perusini superbi, boni soldati!“
	— А срещу какво? — попита един хубав чернокос младеж, който стоеше отпред, подпрян на копие, което явно не носеше само за да му се пречка из краката — цялото беше зацапано с кръв.
	— На пешите копиеносци по десет цекина на ръка, на ездачите по двайсет на ръка, на пешите мускетари по двайсет на ръка, на ездачите мускетари по трийсет на ръка, който има меч и знае да го върти — три цекина отгоре, за всеки годен пищов — по още два цекина на ръка, надница за всеки без изключение — половин цекин плюс храна и зоб за конете — обяви капитан Д’Обере.
	— Капитане, полудяхте ли? — пошепна му изтръпнал Петър.
	— За по-малко няма да тръгнат — отвърна капитанът.
	— А какво предпочитате, raspanti или becchecherini? — не мирясваше хубавият младеж с окървавеното копие.
	Това беше коварен въпрос, но и капитанът не беше вчерашен.
	— Призовавам raspanti да накажат граф Гамбарини, задето без право се представя за един от тях, а и becchecherini няма да сбъркат, ако му издърпат ушите, задето също тъй без право твърди, че е техен съмишленик.
	— Аз приемам — каза младежът.
	— Името? — попита капитанът.
	— Алесандро Барберини. Имам кон.
	— Алесандро Барберини — повтори капитанът и като намести лист хартия на горната греда на парапета, подаде на младежа натопено в мастило перо. — Подпишете се тук.
	— Не знам да пиша — каза момчето, показвайки великолепните си зъби.
	— Няма значение, ще ви подпиша аз, а вие ще добавите три кръстчета — обясни, капитанът.
	— А парите? — попита младежът, след като лепна до името си едно мастилено петно и три неумело кръстосани чертици.
	— Ще бъдат изплатени всекиму утре по съмнало, преди тръгването — отговори капитанът. — Защото, ако ви ги дам сега, дръвници такива, ще се изпарите и утре няма да дойде жива душа.
	Той знаеше, че е спечелил, и затова си позволяваше да говори грубо, по войнишки.
	— Следващият — каза.
	— Блазио Бероалдо.
	— Следващият.
	— Джорджо Перудзи. Имам меч и мускет.
	— Следващият.
	— Джовани Панини.
	Имената ставаха все повече и повече, бяха двайсет, после трийсет, четирийсет, петдесет, седемдесет и Петър тревожно пресмяташе колко ще им струва начинанието, когато неочаквано към верандата се приближи, подагрично накуцвайки, възрастен господин, стриктен на вид, с очила на носа и с някакъв документ в ръце; съпровождаха го петима въоръжени мъже в униформи с герба на Перуджа на гърдите — заобиколен от цветна гирлянда грифон. В този миг площадът окончателно замря, от прозорците на приорския палат, откъдето допреди малко се стреляше, надничаха удобно подпрени на лакът хрисими люде, за които човек не би казал, че могат да държат оръжие;, селянинът с конопената риза най-накрая реши да излезе от фонтана и прекрачи парапета му с непослушни, вкочанени от студената вода крака, увити в парцали; а двама от елегантните господа пред църквата запалиха лули; възцари се гробна тишина, нарушавана само от стъпките на куция чиновник и въоръжената му свита. Тълпата, отведнъж смирена и ни лук яла, ни лук мирисала се разстъпваше пред него и той вървеше по широк коридор, при което хората, които образуваха края на коридора, се извръщаха с рамо към мъжа и Петър ясно виждаше по лицата на всички израз на безсилен гняв и ненавист.
	Куцият се приближи полека към верандата и заговори с шипящ глас Петър и капитан Д’Обере:
	— Господа, които и да сте и откъдето и да сте дошли, по силата на своята длъжност — подеста на старославния град Перуджа — ви призовавам да прекратите незаконната си, противна на добрите нрави дейност. — Докато говореше, той току надничаше в своя документ, сякаш искаше да се увери, че говори правилно, според буквата на закона. — Първо на първо, в републиката и града Перуджа е строго забранено да се упражнява каквато и да било вербуваческа дейност, чрез която наши граждани да се отвеждат извън границите на държавата ни, и то, нота бене, в името на несигурни, авантюристични, да не кажа, подозрителни цели.
	Изотзад няколко гласа зароптаха, някъде откъм фонтана се чу и свиркане, но всичко стихна, щом подестата се обърна към източника на тези звуци.
	— Тихо, разбойници, най-малко вие имате право да роптаете и да свиркате. Съвсем точно е записано кой се е бил и кой какво е извършил. Като му дойде времето, ще се позанимаем и с това. — Той отново се обърна към верандата и продължи, все така поглеждайки в документа си. — Значи това беше първо, господа. Наборният ви списък се конфискува официално и записалите се ще отговарят. Но сега по втората точка. Един от вас, разправят, се представял за херцога на Страмба. Има ли нещо вярно в това?
	— Нищо — отвърна Петър. — Аз не се представям за херцога на Страмба, аз съм този херцог.
	Подестата го погледна начумерено над рамките на очилата си.
	— Тъй, тъй, вие благоволявате да бъдете херцог на Страмба, наистина много интересно. И кога станахте такъв?
	— Преди седмица — отвърна Петър.
	Тълпата избухна в неудържим смях, но подестата, явно лишен от чувство за хумор, дори не се усмихна.
	— Тишина! А вие, господине, ще отговаряте за обида на длъжностно лице — каза той.
	— Олеле, тук всеки отговаря за щяло и нещяло! — почуди се Петър. — Все пак считам за чест да съм пръв между онези, които ще отговарят пред ваше подество. Моля ви да надзърнете в този документ.
	И с поклон подаде на подестата папската була.
	Старецът предпазливо и недоверчиво взе свитъка в ръка и щателно огледа прикрепения към него печат, преди да го развие и да го зачете. Лицето му остана безизразно, но целият сякаш някак незабележимо се посви.
	— Е, ако допуснем, че това писание не е фалшификат — каза той, след като го прочете до края, — значи пак става дума за един от случаите, когато главата на папата не е знаела какви ги върши ръката.
	— Боя се, че папата ще попска да отговаряте пред него за това свое умозаключение — рече Петър с усмивката си на лекомислен юноша и със задоволство долови как изгубилият ума и дума допреди миг народ се оживи; шепотът, подсвиркването, кикотът на струпалото се множество се сливаха в неразчленимо жужене и се чувствуваше, че малко остава да се разрази отново буря и хората, удавени сред разбунената тълпа, отново да загубят всякакви задръжки.
	— Ще го сторя на драго сърце — отвърна подестата, — защото познавам добре светия отец и зная, че тази була, ако изобщо е излязла от неговата канцелария, вече го е накарала да съжалява. — Върна булата на Петър и продължи: — Запазете си я за спомен, младежо, сложете си я в рамка; мисля, че по-голяма полза от тази да украси стаята ви тя няма да ви донесе. Но това е друга работа, папата има право да прави, когото си иска какъвто си иска, но и аз имам право да държа на своето, а на всичко отгоре имам и задължението да бдя над спазването на валидните закони. Вашето присъствие в този град е нежелателно и аз ви призовавам незабавно да го напуснете и да ми предадете наборния си списък, който по-преди обявих да конфискуван.
	Петър сви на тръбичка листа с имената на завербуваните мъже и отговори ясно и отчетливо, за да бъде чут и разбран от всички:
	— Аз съм господар на Страмба, а не на Перуджа, чужденец съм в този град, даже нещо по-лошо, нежелан чужденец, както благоволи да се изрази ваше подество, ето защо не ми остава нищо друго, освен да се подчиня на вашето нареждане и да напусна града заедно с приятеля си без бавене и без да дочакам своите trecciole и budellucci à sangue, които бях поръчал на гостоприемния съдържател.
	И той се обърна към гостилничаря, който тъкмо подклаждаше огъня в камината зад гърба му. — Заръчайте да оседлаят конете ми, а ето ви и за бутилката вино, която така и не ни бе позволено да допием.
	Подхвърли му една златна монета и продължи:
	— Ала що се отнася до желанието на ваше подество…
	— Забранявам ви да се обръщате към мен занапред с тази безсмислица! — кресна гневно подестата.
	— Моля прошка за това езиково новообразувание, за което погрешно предполагах, че ще гали слуха ви — каза Петър. — Та що се отнася до вашето желание да ви предам списъка, следва да ви припомня, че като херцог на Страмба имам известен дълг пред хората, които проявиха охота да пролеят кръвта си за мен и да допринесат с мъжеството си в битките за изпълнението на волята на негово светейшество, божия наместник на тази земя. Не, бог няма да допусне херцогът на Страмба да предаде войниците си.
	Бързо прекрачи прага на стаята, запали тръбичката в камината и като я вдигна високо, пламтяща като факел, я заразмахва в знак на поздрав към хората, които отвързаха с викове, ръкопляскания и приветствени възгласи; и докато подестата, понесен от вълните на напиращата към верандата тълпа, немощно подвикваше нещо със старческия си гласец, Петър и капитан Д’Обере със спокойна крачка слязоха в двора, метнаха се на конете и безпрепятствено минаха през северната порта на Перуджа.
	Капитан Д’Обере беше сърдит и ядно упрекваше Петър, че не е съумял да се възползува от ситуацията, когато оставало съвсем малко най-добрите мъже на Перуджа да махнат с ръка на подестата и да последват Петър и него, капитана; дали Петър бил разбрал, че подестата се радва в Перуджа на симпатия, подобна на онази, на която се радвал едно време в Страмба покойният capitano di giustizia? И щом Петър навремето успял да пречука capitano то, защо този път не се разправил с подестата и най-вече защо в сгодния момент си плюл на петите и офейкал?
	— Не знам — каза Петър с въздишка. — Днес вече не бих извикал никого на дуел за твърдението, че кралиците нямат нозе, а навярно не бих застрелял и capitano di giustizia. Просто ми дойде до гуша.
	— Когато човек е тръгнал на бой, няма право на подобни настроения — каза капитанът.
	— А защо тогава вие не поехте инициативата? — попита Петър.
	— Аз не съм галеник на съдбата като някои хора, mon chou*, а освен това, както честичко ми напомняте, съм ви подчинен. Но сега просто не знам какво да предприемем. Перуджа наистина е чудесен и войнствен град, а щом там ударихме на камък, къде другаде да търсим войници?
	[* Гальовно френско обръщение; прибл. „пиленцето ми“. — Б.пр.]
	— Ще идем в Римини — каза Петър. — Около пристанищата, казват, винаги се навъртат сума ти безработни наемници.
	— Мога да си представя каква сган ще бъдат… — промърмори капитанът.
	На две мили северно от Перуджа двамата се отклониха от река Тибър, ромолът, на чиито води услаждаше пътя им дотогава, и поеха по широкия коларски път към епископското градче на име Губио, разположено по южния склон на римските Апенини. Понеже можеше да се очаква, че след като усмири наново тълпата, подестата ще прати по дирите им своите хора да ги арестуват и върнат обратно — когато някой сгази лука като Петър в Перуджа, се изказа по този въпрос капитан Д’Обере, той трябва да е готов за най-лошото, — те пришпориха конете и препуснаха в галоп. Спряха едва по здрач, когато жребецът на капитана взе да се препъва от умора, на половината път до Губно, в Скрито — селище малко, но прочуто надлъж и нашир с отглежданите там извънредно сладки смокини. И понеже в гостилницата, в която решиха да пренощуват, знаеха да готвят paupiettes, настроението на капитан Д’Обере отново се повдигна.
	— Пак малко мир и спокойствие — каза той, когато след вечерята, изпружил дългите си крака, подръпваше от луличката си и сръбваше от огнената напитка с дъх на зарзали. До такава степен се чувствуваше в безопасност, че дори не помръдна, когато през прозорчето с дебело и релефно стъкло прониква тропотът от приближаването на три или четири коня.
	— Се n’est rien*, спокойно — каза капитанът на Петър, който нервно се пресегна за меча си, положен върху масата. — Тези идват откъм север, от Губио, а не от Перуджа.
	[* Няма нищо (фр.). — Б.пр.]
	Ездачите спряха пред гостилницата и се чу как един от тях вика съдържателя и иска зоб за конете. Капитан Д’Обере отдели от устните си току-що надигната чаша и тъй рязко я остави на масата, че тя издрънча.
	— Mille tonnerres*, този глас ми се струва познат — изрече. Петър стана и извади меча от ножницата.
	[* Гръм и мълнии (фр.). — Б.пр.]
	— И на мен — каза той.
	— Такъв писклив пилешки глас може да има само Занкета — реши капитанът. — Но това е невъзможно.
	Занкета, помним го, беше онзи нещастен младеж, когото Петър беше заварил при първото си посещение в страмбийската казарма да се мъчи под командата на капитана да стреля с мускета, а освен това protege* и гнусна подлога на Джовани Гамбарини.
	[* Протеже (фр.). — Б.пр.]
	— Защо да е невъзможно? — каза Петър. — На Джовани сигурно вече са му донесли, че съм му се заканил, и от негова страна би било съвсем разумно да прати свои хора да ме пресрещнат и още по пътя мирно и тихо да ми прережат гърлото.
	— On verra — каза капитан Д’Обере и посегна към колана си, провесен на една кука до прозореца.
	И наистина видяха, защото само след миг на вратата се показа младият дребосък Занкета от плът и кръв. Но щом съзря Петър и капитан Д’Обере, страшно се изплаши и вресна: „Те са тук!“, след което веднага изчезна отново. Петър се хвърли към вратата, която Занкета беше треснал зад гърба си, и когато с рязко дръпване я отвори наново, откъм коридора изсвистяха два пистолетни изстрела. За миг на Петър му се стори, че са го ударили със сопа по главата, а след това потъна в небитието.
	След неопределено дълго време, сегиз-тогиз оживявано от объркани сънища и видения, в които важна и подозрителна роля играеше грифонът от герба на Перуджа, комбиниран с веселото драконче от папския герб, Петър установи, че лежи в постеля, до която на тясно столче седи възрастен мъж с увиснали бузи и охолно шкембенце и държи с лекарски маниер дясната му ръка, за да премери пулса; лявата беше омотана с бинт, а и главата му беше превързана. Откъм нозете му, подпрян на стената, беше застанал красивият момък от Перуджа, онзи с кървавото копие, който пръв се беше записал в капитановия списък под името Алесандро Барберини.
	— Барберини, ти пък какво дириш тук? — запита Петър с все още неуверен и слаб глас. — Откъде се взе?
	Младежът се усмихна.
	— Ваше височество е запомнил името ми — каза. — Веднага си рекох, че ваше височество е мъж на място.
	— Питам те какво дириш тук — повтори Петър.
	— Какво съм дирел ли? — почуди се Барберини. — Та не съм ли вербуван във войската на ваше височество? Тук сме почти всички, дето капитанът ни записа, някъде към петдесетина мъже, на услугите на ваше височество.
	— Perusini superbi, boni soldati — прошепна Петър с въздишка на слабост и облекчение. — Ти, Барберини, пръв ми предложи услугите си и пръв ме назова с новата ми титла. Никога няма да го забравя.
	— Благодаря — отвърна Барберини. — Ще се постарая да се покажа достоен за доверието, което ваше височество ми оказва.
	„Виж го ти, убиец, не знае да пише, но се изразява като стар courtisan*“ — помисли си Петър.
	[* Придворен (фр.). — Б.пр.]
	И Барберини заразказва как след отпътуването на Петър и капитана от Перуджа неговите, на Барберини, приятели без много умуване и мъдруване решили, че ще офейкат от подестата, защото им бил писнал животът под властта на този келчо, и потеглили след негово височество херцога на Страмба; негово височество им бил направил огромно впечатление, когато изгорил списъка с имената им пред носа на подестата, макар да знаели, че със списък или без списък той лесно щял да установи кои са се съгласили да бъдат завербувани и щял да се заяжда с тях, да ги глобява и да ги тормози. Ето защо се измъкнали от града веднага щом това станало възможно, а него, Барберини, пратили напред да задържи Петър и капитана, понеже войниците били без коне, докато Барберини имал бърза и уж чистокръвна арабска кобила. Понеже вече се смрачавало, Барберини предположил, че ще настигне негово височество и капитана в Скрито, където без съмнение щели да поискат да пренощуват в гостилницата, и действително ги настигнал, но, maledetto, в каква ситуация! Капитанът се отбранявал от четирима мъже, всъщност от двама, понеже вече бил довършил другите, но от лявото му рамо струяла кръв и силите му били на привършване, а негово височество се търкалял на земята с простреляна глава…
	— Не беше простреляна — поправи го лекарят, — само одраскана над лявото слепоочие, но и това стигаше.
	— С една дума, с окървавена глава и простреляни пръсти… — продължи Барберини.
	— Само с един прострелян пръст — каза лекарят. — Вторият успях да спася. Е, може би няма да бъде гъвкав като преди, но господинът не е нито арфист, нито флейтист.
	— Та значи извадих меча от ножницата — разказваше Барберини, — но преди да го извадя, прободох единия от мъжете с копието си в гърба и после…
	— Значи съм без един пръст на лявата ръка — прекъсна го Петър, защото го бе обзела тревога. — Кой точно?
	Превързаната му ръка беше една неделима, пулсираща от болка буца, тъй че той не бе в състояние да разпознае какво от нея липсва и какво не.
	— Ето този. — И лекарят показа мястото на втория пръст отляво, безименния.
	— Целият ли липсва или само част?
	— За жалост целият — каза лекарят. — Съвсем целият. От корен.
	Петър рипна от постелята.
	— Къде е този пръст? Къде сте дянали пръста?
	— Лежете, по-немощен сте от муха — каза лекарят, като го натискаше обратно на леглото. — С този пръст, дори и да се намери, нищо вече не може да се направи, няма сила на този свят, която да го прикрепи обратно към ръката ви.
	— Какво ви е грижа, ваше височество, за някакъв си пръст, и то на лявата ръка? — рече Барберини, изненадан от малодушното държание на Петър.
	— Не ме е грижа за пръста! — викаше Петър. — Трябва ми пръстенът, който беше на този пръст!
	— Съжалявам, но тук не мога да ви помогна — каза лекарят отмерено. — Ценен ли беше пръстенът?
	— Беше ми спомен от баща ми — бръщолевеше възбудено Петър. — Алесандро, за бога, моля ви, обърнете небето и земята и ми намерете пръстена! В него се крие чудодейна сила, която е подвластна само на мен и без която сме загубени всички, всички! Беше най-обикновено колелце, със змия отгоре. Давам петстотин цекина награда на онзи, който го намери!
	— Ще опитам — каза Барберини и излезе, силно усъмнен в здравия разум на негово величество.
	А Петър, без да обръща внимание на протестите на лекаря, отново и отново скачаше от постелята и се влачеше из стаята, и стенеше, и проклинаше, и се молеше на незнаен за лекаря език, защото в неволята си се беше върнал към майчината си реч, и въздишаше, и скърцаше със зъби, изгарян от треска; върху превръзката на главата му изби прясно кърваво петно.
	Лекарят се вбеси:
	— Не, в такъв случай снемам от себе си всякаква отговорност! Откакто се помня, не съм имал такъв проклет, опърничав, твърдоглав, смахнат пациент! Аз бдя над него тук два дни и две нощи, грижа се за него като за пеленаче, но на него му е все тая, той си иска пръстенчето! Спомена от татенцето! Лягайте веднага, иначе зарязвам всичко и си отивам по моите работи.
	Но пациентът не го послуша, а положението се влоши още повече, когато влезе, облякъл взет на заем халат, капитан Д’Обере. Допреди малко той беше спал в съседната стая, съвземайки се от раните си, и дойде да чуе какво става, но като разбра, започна да нарежда заедно с Петър:
	— Това означава, че сме foutus, complètement foutus*, че сме я втасали, че седим по голи задници върху бумтяща печка! — крещеше той. — Защото аз вече изплатих на войниците над шестстотин цекина на ръка според уговорката, а ако прибавим и изхарченото по пътя от Рим, виждате ясно какво ни е положението.
	[* Загубени, съвършено загубени (фр.). — Б.пр.]
	— То се знае, че виждам — отвърна Петър. — Но кажете какво мога да направя.
	— Молете се — каза капитан Д’Обере. — Не ни остава нищо друго, освен да се молим. Но много се съмнявам, че господ ще помогне на chenapans* като нас, без подслон, без дом, без отечество, без пари, с разклатено здраве, с един куц кон, с дрипи на гърба, без служба, с богат и могъщ враг, който ни праща наемни убийци, с едничките две неща, които са ни останали в целия този наш проклет, трижди проклет свят!
	[* Нехранимайковци (фр.). — Б.пр.]
	— Какви две неща? — попита Петър.
	— Занданът или бесилката — отвърна капитанът. — Откъдето и да го погледна, нищо друго не виждам.
	Лекарят, който надаваше ухо през цялото време, промълви:
	— Пък аз мислех, че господата са големи и важни господа.
	Вместо отговор двамата приятели избухнаха в смразяващ смях, издаващ пълното им отчаяние. Кървавото петно върху превръзката на Петър се уголемяваше.
	Лекарят, болезнено докачен и оскърбен, заприбира разпръснатите си по масата неща — легенче за събиране на кръвта при кръвопускане, пинсети, бинтове, ланцети, клещи и щипци, стъкленици и шишенца с отвари и масла, екстракти и мехлеми, прахчета и хапове, подреждайки ги в чантата си.
	— Дължите ми двайсет скуди за положените грижи — каза той с леден глас.
	Петър и капитанът отново се закикотиха сатанински.
	— Двайсет скуди, колко цекина прави това? — попита Петър. — Защото ние нямаме скуди, затова пък с цекини разполагаме в неограничено количество.
	Капитанът, все още разтърсвай от подобен на ридание смях, бръкна в унило провисналата кесия, която само преди няколко дни при тръгването им от Рим радваше окото, приятно издута от хилядата и двеста цекина, и извади отвътре шепичка златни парички. Лекарят ги взе, без да поблагодари, и се измъкна. Не след дълго дотърча гостилничарят, настроен враждебно, обезпокоен от новината за странното поведение на двамата господа, която му беше съобщил лекарят. Ни свой ред и той поиска да уредят сметката, която, каза, била надхвърлила всякаква допустима мяра, тъй като, каза, войниците на двамата господари, настанени в хамбара и на тавана, се тъпчели и наливали тъй сякаш три месеца са били държани на хляб и вода. Поиска сто и осемдесет цекина, защото с основание очакваше, че господата няма да се съгласят, както и стана; и докато се пазаряха, съдържателят ставаше все по-зъл и груб, докато накрая взе да заплашва, че ще прати да повикат бирническия стражар и ще го накара да арестува цялата тази шапка от негодници и крадци начело с шмекерите им господари; в този миг през вратата влетя Барберини, весел, засмян, следван от един хубав и чистоплътен, около шестнайсетгодишен юноша, един от храбрите мъже, завербували в Перуджа — града на добрите войници.
	— Ваше височество, пръстенът се намери — извести Барберини. — Беше у Акиле.
	— Моля ваше височество най-милостиво да ми прости — каза Акиле. — Намерих го на торището с все пръста на ваше височество и понеже не знаех, че това благоволява да бъде пръстът на ваше височество, измъкнах пръстена и го сложих на своя пръст. Но сега, като чух от Алесандро, че ваше височество го търси под дърво и камък, тутакси хукнах да го върна на ваше височество с хиляди извинения.
	Петър постоя някое време мълчалив, като само дълбоко си поемаше дъх, докато привикне с чувството за безгранично облекчение, което го бе обзело без остатък.
	— Благодаря ви, момчета, всичко е наред — каза, докато поставяше с помощта на капитана колелцето на безименния пръст на дясната си ръка. — А вие, гостилничарю, си вървете. Утре заран, преди да се отправим в поход, ще си получите парите, но сега не искам да ви виждам очите, изчезвайте, искам да спя.
	Съдържателят, само допреди миг груб и зъл, склони глава пред негово височество и излезе от стаята, без да възрази дори и с една дума. Той имаше опит с важните господа и знаеше добре, че тяхното поведение и постъпките им зависят от странни, чужди, непонятни за простосмъртните въздействия и обстоятелства, с които човек трябва да внимава. Промяната в държанието на негово височество, настъпила, след като юношите донесоха търсения пръстен, убеди гостилничаря, че Петър е наистина голям господар и че той, гостилничарят, е допуснал груба грешка, като е отишъл да го подсеща за плащането, все едно че е някакъв си скитник. Един господ знае какво огромно значение се крие в този пръстен, един господ знае каква ужасяваща държавна или църковна тайна, известна само на неколцина могъщи посветени, е укрита в него, един господ знае с каква особена сила е надарен онзи, комуто е позволено да го носи; затова по-надалечко, по-надалечко!
	Та значи, както вече казахме, гостилничарят си тръгна, оттегли се и капитан Д’Обере, като се прозяваше и шляпаше с взетите на заем чехли; но юношите Алесандро и Акиле, изопнати като струни пред негово височество, дори не помръднаха.
	— Какво има? — каза Петър. — Нали чухте, че искам да спя.
	— Ваше височество обеща петстотин златни парички на онзи, който открие пръстена — обясни Алесандро. — С Акиле се споразумяхме да си ги разделим. Това е справедливо, защото, ако не беше Акиле, някоя свиня щеше да налапа вашия пръст с все пръстена, а ако не бях аз, ваше височество така и нямаше да научи кой е намерил пръстена.
	— Ще получите възнаграждението си — отсече Петър. — Но не преди да стигнем Губио. Сега да ви няма.
	Момчетата се спогледаха, но не казаха нищо, обърнаха се кръгом и се оттеглиха. А Петър се пъхна под завивките и заспа като пребит.
	Капитан Д’Обере, стегнат в униформата си, го разбуди при изгрев-слънце с въпроса дали Петър се чувствува достатъчно силен да тръгнат отново на път. Петър, отпочинал чудесно, отвърна, че се чувствува достатъчно силен за десет пътя като този, който им оставаше да изминат, и за превземане на десет вертепа като Страмба. Войници имат, пари също ще имат в изобилие, тъй че няма защо да се тревожат.
	— Войници имаме малко, а обсадни машини — никак — забеляза капитанът, докато сръчно и с любов превързваше Петровата глава.
	— Че за какво са ни обсадни машини? — възрази Петър. — Ненапразно бях въвел в Страмба обучение на поставяне на взрив.
	— Да, но обучавахте стария ни гарнизон, а не голобрадите ни Perousiens* — отвърна капитанът.
	[* Перуджанци (фр.). — Б.пр.]
	— Изгарям от желание със собствените си ръце да подпъхна няколко ръчни бомби под градските порти и да ги хвърля във въздуха — каза Петър. — А след това ще влезем в града с марш и под строй, като на парад.
	В седем сутринта капитанът свика войниците си пред гостилницата, разпредели ги в три отделения и постави начело на всяко от тях мъжа, който по първоначална преценка изглеждаше най-възрастен и най-опитен. Първото отделение се състоеше от деветнайсет пеши копиеносци, в това число предводителят им; второто — от двайсет и трима пеши мускетари; третото беше смесено, от копиеносци и мускетари на коне, на брой деветнайсет души, или всичко шейсет и един бойци, само с девет-десет по-малко от онези, които бяха завербувани в Перуджа. Начело на конниците, като награда за заслугите му и въпреки младостта му, бе сложен Алесандро Барберини. След разпределянето Петър плати сметката от сто четирийсет и седем цекина, която съдържателят му представи, този път в писмен вид, и щом приключиха с това, капитанът се изправи на жребеца си, изпъчи гърди и произнесе пред хората си следната кратка, но съдържателна реч:
	— Войници, край на веселбата. Потегляме на поход, чака ни сигурна победа, която ще ни донесе огромна gloire*, но която няма да постигнем без твърда и строга дисциплина. Досега вие само плюскахте, лочехте и хъркахте, но оттук нататък сте на военна служба, запомнете го добре. Ще се храните заедно и по едно и също време, а когато това не е възможно, всеки от вас ще получава по четвърт цекин дневно за храна и гледайте да ви стигне, защото занапред никой няма да заплаща гуляите ви. Всякакви плячкосвания и грабежи са строго забранени и ако някой бъде хванат как посяга на чуждо имущество, ще бъде обесен без пощада. Всяко неподчинение на наша заповед също ще бъде наказано. Тръгнали сте на война, воювайте тогава. Някой иска ли да пита нещо?
	[* Слава (фр.). — Б.пр.]
	Алесандро Барберини вдигна ръка.
	— Eh bien? Какво искаш да узнаеш? — попита капитан Д’Обере.
	— Кога ще си получим надниците за двата дни, дето ги пролежахме тука — каза Алесандро.
	Капитан Д’Обере, като истински войник, почервеня от гняв и избухна:
	— Каза: за двата дни, дето ги пролежахме, но трябваше да кажеш: за двата дни, дето се въргаляхме тук, espece de vaurien*. Току-що видяхте колко заплати негово височество заради вас на гостилничаря — изплюскали сте надниците си, прокарали сте ги през гърлата си и сега искаш нещо отгоре? Само още веднъж да чуя подобна дързост, и така ще те емна, че ще забравиш и как те викат. За бой те бива, но от войниклък си нямаш и понятие. Да си войник, не значи само да мушкаш, да колиш ида стреляш. Да си войник, значи преди всичко да се подчиняваш и да си държиш езика зад зъбите, разбра ли? Обаче аз ще те науча на това и ще ти избия всичките дръзки мисли от главата, развейпрах такъв, лентяй, мамино детенце, сополанко, хубавелко с хубавелко, да не мислиш, че щом веднъж си се проявил и си изпълнил задълженията си, нататък ще можеш да правиш каквото си искаш и ще ти се прощава! Нещо друго?
	[* Нехранимайко такъв (фр.). — Б.пр.]
	Алесандро Барберини стисна здраво устни и не каза нито дума повече, но си личеше, че си мисли нещо недобро.
	Тогава капитан Д’Обере измъкна меча си от ножницата, оръжието проблесна като светкавица на утринното слънце и капитанът изкомандува:
	— А сега, войници, всички в строя, en marche!
	Армията от шейсет и един мъже, повечето юноши, закрачи напред.
	Придвижиха се бързо и след три часа и половина, малко след единайсет, стояха пред вратата на Губио, градче, сгушено в полите на планината Монте Калво, на брега на река Каминяна. Докато чакаха позволение да влязат в града (което им бе дадено най-накрая само благодарение на папската була), Петър раздаде на хората си пари за храна и за зоб, с което изпразни кесията си до дъно, остави си само десет цекина като суровина за получаването на новото количество злато. И малко по-късно, когато камбаните на губийската църква забиха, възвестявайки пладне, Петър и капитан Д’Обере се затвориха в една железарска работилница, охотно и срещу незначително възнаграждение от две парички отстъпена от набожния и праведен собственик, извадиха нужните продукти, които бяха купили по пътя, и се заловиха за работа.
	— Последния път ви бях казал, mon ami, че повече няма да ви асистирам в дяволските ви магии — продума капитан Д’Обере, когато положиха тигела в огнището, — но не мога да ви лиша от помощта си, когато само едната ви ръка е disponible*. Бих ви излъгал обаче, ако кажа, че не се боя този път да не остана без нос или без уши.
	[* Годна (фр.). — Б.пр.]
	— Ако теорията ми се окаже погрешна — каза Петър — и настъпи охлаждане дори след като сме нагрели оловото до кипене, бъдете готов тутакси да изтичате навън и да скачате и танцувате. Но съм убеден, че няма да се наложи.
	И наистина не се наложи, но по причина съвършено различна от тази, която допускаше Петър.
	Когато тигелът бе изпълнен до ръбовете с врящо олово и настана великият миг на тингирансто, Петър протегна ръка към капитана, а капитанът предпазливо, с помощта на чекийката си отвори капачето на пръстена; и с изцъклени очи, като шаваше с уши и вежди, се вторачи в кухината му като ударен по главата, като смахнат, като паднал от небето; а когато вдигна очи към Петър, не видя върху лицето му ни на йота по-мъдър израз: защото във вътрешността на пръстена лежеше къс въже или по-точно влакно от въже, старателно завито на клъбие, и нищо, ама съвсем нищо друго; частичките от Философския камък, тъмночервени, седефено лъскави, които бяха скътани вътре, бяха изчезнали без следа.
	— Hein*? — рече капитан Д’Обере, защото нищо по-уместно не му хрумна.
	[* Ъ? (Фр.) — Б.пр.]
	Петър не каза нищо, само простена, сякаш изведнъж остро го бяха заболели зъби.
	— Какво е това? — промълви капитанът.
	— Несъмнено късче въже, с което някой е бил обесен — отвърна Петър. — Хората носят такива неща в пръстените си.
	— Но къде е Философският камък?
	— Няма го — прошепна Петър, защото гърлото му беше пресъхнало. — Акиле е чистник, видял е, че пръстенът може да се отваря, и го е изчистил както трябва, преди да сложи вътре въженцето.
	— Това означава… — продума капитанът.
	— Да — каза Петър.
	— И все пак виждам в това едно преимущество — каза Д’Обере.
	— И какво точно?
	— Ами веднъж вече смятахме този пръстен за изгубен — каза капитанът. — Така че сега няма защо да се вайкаме, тъй като вече сме го правили.
	Огледаха пръстена на светлина, за да видят дали поне в пантичката на капачето не е заседнала някоя частица от веществото: напразно. Акиле, юношата от Перуджа, си беше свършил работата както трябва.
	— Сега ще е най-добре foutre le camp — каза капитанът.
	— Пардон? — сепна се Петър.
	— Да изчезнем — обясни капитанът. — Да си плюем на петите. Защото нашите момчета, като не си вземат своето, ще ни направят на пух и прах. И никак не бих им се чудил.
	— Това е разумна мисъл и аз ви съветвам, капитане, да я осъществите — каза Петър. — Но аз, херцогът на Страмба, не мога да си го позволя. Ако избягам от войниците, които съм наел, това ще е краят на всичко, непоправим край.
	— А да не би да мислите, че това не е краят? — поинтересува се капитанът.
	Петър не му отговори.
	Според дадената заповед перуджанците се събраха в два часа след пладне на пространството пред старата катедрала. Петър и капитанът ги очакваха на конете си, и двамата много бледи и сериозни. Щом съгледа младия Акиле, Петър му кимна да се приближи и младежът дотича радостно, сигурен, че негово височество възнамерява да му изплати обещаната награда.
	— Акиле — каза Петър, — ти си чистил пръстена ми.
	Акиле се поклони с усмивка.
	— На вашите услуги, ваше височество, чистих го, докато го изчистих, най-вече отвътре. Под капачето беше измърлян с някаква гадост.
	— Внимавай много, Акиле, преди да отговориш на въпроса ми, много е важно за мен — продължаваше Петър. — Как чисти пръстена и най-важното — с какво? Навярно с носна кърпа? Или с някаква четчица? Покажи ми кърпата, покажи ми четчицата!
	— Ами, кърпа, ами, четка! — отвърна Акиле. — Къде ти у мен такива неща? С водичка го чистих, в поточето, подържах го срещу течението и когато водата отстрани всички нечистотии, го оставих да изсъхне. Въженцето, дето го сложих вътре, ваше височество, можете да си го оставите. Ще ви донесе късмет, на него умря вуйчо ми Виторио, обесиха го, задето беше откраднал в храма на света Юлия църковната касичка. Аз имам още едно парче в джоба.
	— Но сигурно — настояваше Петър — си търкал пръстена с пръст, докато си го държал под водата.
	— Ами да, търках го — отвърна Акиле.
	— Покажи ми този пръст — поиска Петър.
	Акиле, объркан от чудачеството на негово величество, протегна към Петър изпънатия показалец на дясната си ръка. Той беше чист, под крайчеца на нокътя му нямаше и прашинка.
	— Добре, свободен си — каза Петър.
	Акиле стоеше нерешително.
	— А кога, простете ме, ще си получим с Алесандро петстотинте цекина?
	— Стройте се! — заповяда капитан Д’Обере. — В строя!
	Излязоха с марш от града и поеха по пътя, изкачващ се към билото на планината, но не бяха минали и десет минути, крепостните стени на Губио още се виждаха, когато Петър даде знак на капитана да спрат.
	— Момци — заговори той, — длъжен съм да ви кажа няколко не особено приятни думи. Действувах по план, бях премислил обстойно и до най-малките подробности всичко, но стана нещо, не е нужно да ви обяснявам какво, което провали намеренията ми. Източникът на нови парични средства, който разчитах със сигурност да придобия в Губио, изчезна, пресъхна, няма го. Това означава, че аз, херцогът на Страмба, стоя в този миг пред вас без един грош в джоба, без муниции, без възможност да завербувам ново подкрепление. Не ми остава нищо друго, освен да ви благодаря, да ви помоля за прошка и да ви призова да се завърнете в родния си град; може би, дай боже да е тъй, подестата няма да прояви прекомерна строгост и ще ви опрости неколкодневния излет. Връщайте се, момци, не мога да ви спирам, и не ме споменавайте с лошо — това, кое го се случи, беше за мен непредсказуем удар и с нищо не можех да го предотвратя.
	Петър изчака, докато перуджанците, тъй вцепенени от смайването, че не можеха дори да нададат глас на протест, проумяха напълно смисъла на потресаващата новина, и чак тогава продължи:
	— Нищо не може да се направи, така стоят нещата. Ето защо, повтарям, няма да ви се сърдя, ако се обърнете на токовете си и изоставите мен и капитан Д’Обере. Но има още една възможност, възможност отчаяна и хазартна, но в моя живот, повярвайте ми, не за пръв път ми остава една-едничка отчаяна и хазартна възможност. И въпреки това ето днес стоя тук пред вас здрав и читав, следователно виждате, че съм преминали най-тежките премеждия успешно. Откажете се от обещаното възнаграждение и продължете с нас. Но само това не стига: върнете ми и част от парите, които вече ви изплатих, за да мога да купя муниции. Това е една крайна жертва, но колкото по-голяма е жертвата, толкова по-щедра ще бъде наградата. Това ви предлагам да обмислите, момци. Посъветвайте се, запитайте сами себе си кой от двата пътя, за които ви говорих, е по-добрият за вас, дали този на разкаяното завръщане, или този на славата и героичните саможертви. Чакам отговора ви.
	Пришпори коня и следван от капитан Д’Обере, се отдалечи към горичката, ограждаща една ливада вляво от пътя. Чу се нечий свиреп глас: — Негодници! — и едва отзвучал, се надигнаха десетки възбудени гласове, сляха се в нестройно дърдорене, изразяващо разочарование и гняв. Петър и капитанът слязоха от конете, когато престанаха да различават отделните думи, и седнаха един до друг на поваления от вятъра ствол на едно дърво.
	— Това няма да го преглътнат — каза Д’Обере, палейки лулата си. — Без надница — как да е, можеха да го понесат, но да връщат пари, ca jamais*. Допуснахте непоправима грешка, че изобщо споменахте подобно нещо. Това ги вбеси до полуда. По-преди казах, че ще ни направят на пух и прах, а сега го твърдя дваж по-сигурно.
	[* Това никога (фр.). — Б.пр.]
	— On verra — изрече Петър любимите думи на капитана, като се надяваше да го развесели, но капитанът си остана мрачен и само пуфкаше с луличката си.
	Перуджанците се държаха като умопобъркани, размахваха ръце, надвикваха се и се блъскаха, сякаш изпълняваха някакъв ритуален танц. Но изведнъж се усмириха и притихнаха, едни насядаха покрай пътя, други застинаха неподвижно, подпрени на мускети или копия, а някои от ездачите наслизаха от конете.
	— Чак сега започват да се съветват, някой е взел думата — каза Д’Обере и присви очи, за да вижда по-ясно. — Ами да, разбира се, кой друг, ако не нашият Алесандро Барберини. Ах, dire que*, такива нищожества, такива гамени решават сега съдбата ни! Петре, все още има време, те са далеч, трябва само да се метнем на конете.
	[* Като си помислиш само (фр.). — Б.пр.]
	— Страх ли ви е? — каза Петър.
	— Ма foi, страх ме е — отвърна капитанът.
	— И мен — призна си Петър. — Нещо много дълго обмислят. Какво ли им говори това момче? Ситуацията е толкова ясна, че не се нуждае от никакъв коментар — или продължават с нас, или се връщат в Перуджа.
	Хубавият момък Алесандро Барберини, седнал на уж арабската си кобила, приказваше ли, приказваше, като от време на време размахваше копието си и острието проблясваше на слънцето като златна искра, а другите юноши го слушаха като истукани, но внезапно една самотна фигура се отдели и колебливо, като човек, който е тръгнал нанякъде, но не е уверен дали е за добро, пое обратно към Губио. След няколко крачки перуджанецът поспря и се огледа, но ето че след него тръгнаха други — двама, после трима, четирима.
	— Връщат се — каза Петър с надежда в гласа. — Дори не си взеха сбогом с нас.
	— Все още остават достатъчно, за да ни разкъсат на парчета — възрази му капитанът.
	Все нови и нови мъже, на коне и пешаци, на малки и големи групички се отправяха по пътя към стените на града, от който бяха излезли преди немного време, докато от войнствената сбирщина, която Петър наричаше своя армия и която чрез превземането на Страмба трябваше да му отвори път за превземането на целия свят, не остана само малка групичка от петнайсетина-двайсет момци, от тях шестима ездачи. Те все още не помръдваха, сякаш продължаваха да се съветват за нещо, докато изведнъж тръгнаха с бърза крачка към Петър и капитан Д’Обере.
	— Седете си спокойно, не ставайте, нека да не си мислят, че умираме да разберем какво искат да ни кажат — каза капитанът.
	Алесандро Барберини, който вървеше начело, очевидно признат и признаван за човек, който най-добре би говорил от името на останалите перуджанци (сред тях и чистникът Акиле), изглеждаше весел и приятелски помаха на Петър и капитана.
	— Направих всичко, което можах, за да ги убедя, че техен дълг е да останат на услугите на ваше височество, но напразно — съобщи, още яздейки. — Но аз и най-близките ми приятели оставаме верни на дадената дума и чакаме по-нататъшните заповеди на ваше височество.
	— Не сте кой знае колко много — каза Д’Обере, докато се изправяше полека на дългите си нозе. — Каква полза от вас?
	— Ето каква — каза Алесандро Барберини и като замахна с копието си, го заби с все сила в гърдите на капитана.
	Петър изрева, сякаш копието беше пронизало собственото му тяло, в същия миг върху него се нахвърлиха кълбо освирепели перуджанци и докато се усети, ръцете му бяха извити и завързани на гърба, а капитан Д’Обере, повален обратно върху ствола, бавно и със странни движения се засвлича към земята, докато увисна, подпрян на подаващото се между лопатките му желязно острие.
	— J’ai bien dit ca — простена, докато Алесандро Барберини, стъпил на гърдите му, изтръгваше копието От раната. После от устата му бликна тънка струйка кръв, очите му се подбелиха, главата му клюмна и той издъхна.
	— J’ai bien dit ca — това бяха последните думи на капитан Д’Обере. Означават приблизително: казвах аз. Капитанът беше естествен, непревзет човек и не държеше на ефектни предсмъртни излияния.
	— Защо направи това, защо го направи, изверг, изрод такъв? — крещеше Петър, като се дърпаше и мяташе в ръцете на държащите го мъже.
	— Защото щеше само да ни пречи — отвърна Алесандро Барберини с усмивка. — Пък и имах да му връщам, задето ме нарече развейпрах, лентяй и сополанко. Затова пък от вас, ваше височество, можем да извлечем голяма полза, защото освен вас има още един херцог на Страмба и той е истинският, и за разлика от вас не е останал без пукнат грош, и ще ни се отблагодари, когато му заведем ваше височество жив и добре вързан с въже, като някой вол, дето го водят с юлар.
	Посочи с бича трупа на капитана и рече:
	— Заровете тази мърша.
	— Проклет да е светът! — провикна се Петър, задушаван от дълбоки и страшни ридания, които не бе способен да сподави. — Проклет да е, проклет!
	— Ahimè! Ahimè! Oh! Madonna Santissima, aiutatemi*! — хленчеше подигравателно Алесандро Барберини. — Няма що, голям герой сме пленили. На ваше място, ваше височество, аз не бих проклинал света, защото, все едно, малко ви остава още да живеете в него. — И шибна два пъти Петър с бича си през лицето. — На ти, куче, за изверга и за изрода. Благодари се, че се отърваваш толкова евтино. А сега напред към Страмба. Avanti!
	[* Горко ми! Горко ми! О, света Богородице, помогни ми. (Ит.) — Б.пр.]
	Така започнаха Петровите мъки.
	Вървеше пеша между двама конници, Алесандро и Акиле, който яздеше неговия кон, с вързани на гърба ръце и с въже около шията, чиито два края бяха привързани за седлата на конете, и не унижението, нито пък срамното и гротескно поражение го караха да изпитва непоносима болка и мъка, а само и единствено смъртта на капитан Д’Обере; мисълта, че вече никога няма да го види, че никога няма да чуе френските му псувни и поговорки, че никога вече няма да седне с него на paupiettes, защото добрия капитан вече го няма, тъй късаше сърцето му, че той едва си поемаше дъх и не копнееше за нищо друго, освен да умре и да потъне в забрава. Превръзката на главата му отново подгизна в кръв, ръцете му, стегнати силно, се вкочаниха и го раздруса толкова силна треска, че трябваше да стиска здраво челюсти, за да не му тракат зъбите. А момците се придвижваха бързо, нищо, че изкачваха хълм след хълм, и бяха весели, ръсеха шеги и закачки, защото не се съмняваха, че щедрата награда им е в кърпа вързана, и мине, не мине, смушкваха пленника с наконечниците на копията си.
	Късно след пладне, когато вече бяха минали границата на страмбийското херцогство, Петър изневиделица съзря Изота в расо на послушница да стои на пътя и да му се плези; после един селянин, яхнал магаричка, се превърна в папата и протегна крак към Петър за целувка; после вървяха сред дузини познати люде, които се преливаха един в друг и чезнеха, за да се появят отново другаде, и всички се кривяха, кълчеха се нелепо и показваха задниците си на Петър — сред тях бе и йезуитът с жълтеникавите торбички под очите, и очилатият подеста на Перуджа, и Финета, с разголени гърди и малка кама в ръка, и покойният император, и херцог Танкред, но херцогът във великолепни дрехи с петно от вино на гърдите неочаквано се разнесе и на мястото му се възправи мъж с брадва в ръце и с лък самострел на гърба, на вид планинец, наежен и навъсен, и се втренчи в Петър и съпровода му с мрачен поглед изпод надвисналите рунтави вежди. Когато го доближиха, мъжът изчезна, но също такива сурови и недружелюбни хора като него взеха да изникват покрай пътя все по-често — кои сами, кои на групи, пристъпваха иззад храсталаците и дърветата, притичваха по склона и се подаваха от подмолите и през това време из дивата, потънала вече в сумрак местност се разнесе и зазвуча по всички посоки, отеквайки от хълмовете и планинските върхове, протяжен, несекващ вик, подобен на бухалско бухане, отначало нечленоразделен, но все по-отчетлив, докато накрая вече можеше да се различи една-едничка кратка, двусрична дума, непрестанно повтаряна от невидими, пръснати нашир и надлъж тълпи: „Duca, duca“, което значи: херцогът, херцогът. На хоризонта, на един подобен на борова шишарка хълм пламна огън, а сред тътена от хорски гласове прозвуча протяжна свирня на пастирски рогове; и всичко това виждаше и чуваше не само Петър, обзет от трескави видения, но и онези, които го влачеха на въжето, хубавецът Алесандро Барберини и чистникът Акиле, защото изведнъж се разтревожиха и накараха конете си да забавят ход, докато Петър, тъкмо обратното, се изправи, ускори крачка, защото беше проумял какво става: това беше Страмба, неговата Страмба, която го беше познала и го приветствуваше и ликуваше с гласовете на своя народ.
	— Що за хора са тези? — каза един от юношите, крачещ току зад Петър. — Какво са ни зяпнали?
	— Разбойници? — рече Акиле, силно разтревожен, и думата прозвуча като въпрос.
	Но ето че пътят отпреде им се заприщи от хора, тъй че бяха принудени да спрат.
	— Кого водите? — попита един от мъжете, белобрад старец, чиито власи явно никога не бяха докосвани от ножица, въоръжен повече от добре — в двете си ръце държеше пищови, през рамо носеше пушка, а в колана му беше затъкнат нож.
	— Теб, старче, какво те засяга? — отвърна Алесандро.
	— Те само си мислят, че водят някого — намеси се Петър. — Всъщност аз водя тях.
	— Къде ни водиш бе, говедо? — кресна Алесандро, на когото явно сърцето беше паднало в петите, и се разсмя насила.
	— Водя ви там, където е мястото на предателите и убийците — каза Петър. — Там, където ще ви измъчват и ще ви екзекутират.
	Алесандро вдигна бича, за да удари Петър, но някой скочи отгоре му от клоните на едно дърво и го събори от коня; сред ужасната врява, която настана в същия миг, сред виковете „duca, duca“, които се надигаха като вълна от порива на вятъра, сред пращенето на клони и тропота на прииждащи нозе изтрещяха изстрели, със смразяващо свистене долетяха стрели, разнесоха се крясъци на болка и ужас. Планинците се втурнаха откъм гората като вода от пробит яз, диви, освирепели и неизброими, и се нахвърлиха на младежите от Перуджа тъй яростно и с такова превъзходство, че схватката приключи едва ли не в самото си начало. Чистникът Акиле, улучен със стрела в гърба, остана някое време изправен на коня си, сякаш в изненада, с изкривена от болка устица, преди да политне с главата надолу от седлото. Докато пилеха оковите на Петър, белобрадият старец коленичи пред него и като прегърна коленете му, го приветсвува с добре дошъл, назовавайки го височество и спасител; и ето че на кървавата сцена се появиха и жени, а една от тях грабна ръката му и я обсипа с целувки, като ронеше сълзи и викаше:
	— Ах, господарю мой, ох, хубавото ми момче, как само са те подредили!
	Наистина, Петър зле го бяха подредили, но още по-зле пострадаха седмината перуджански момци, които преживяха клането, между тях и Алесандро Барберини — жалка купчинка пребити, изтерзани, изплашени до смърт клетници, нещастни жертви на — да го кажем на език съвършено и безусловно днешен — недостатъчна информираност. Защото до слуха им, докато бяха отседнали в Губио, бе проникнала само вестта за това, че Джовани Гамбарини е определил за главата на Пиетро Кукан да Кукан, новоизлюпения претендент за херцогския трон в Страмба, щедро възнаграждение; но това, че същия ден Джовани Гамбарини е забягнал от Страмба и е изчезнал в неизвестна посока, в Губио още не се беше разчуло. Всъщност недостоверна информация бе заблудила и него, Джовани. Мълвата, вече цитирахме веднъж по този повод Вергилий, не само лети, но при летежа си и нараства; и също като слуха за земетресението във Виена, който, както видяхме, колкото повече се ширеше, толкова по-ужасяващ ставаше, и вестите за военните планове и действия на Петър Кукан от Кукан долетяха до Страмба фантастично преувеличени. Джовани Гамбарини се боеше от Петър като от самия дявол, защото го познаваше твърде добре и ето защо, щом стана ясно, че Петър е избягал, повече не сети миг покой и нито веднъж не съумя да си отдъхне с час-два сладък сън. Безпокойството му обаче се превърна в неподправен ужас, когато научи, че Петър е спечелил благоразположението на негово светейшество и че папата е анатемосал него, Джовани, и е поставил Петър начело на своя армия, за да превземе Страмба, а ужасът премина в паника, когато в Страмба се разчу, че Петър вече е стигнал до Перуджа, където вербува нови подкрепления. И когато наемните убийци, изпратени от Джовани в отчаянието му да пресрещнат Петър, не се завърнаха, графът, добре съзнавайки, че собствените му войници и огромното мнозинство от жителите на Страмба симпатизират на приближаващия се герой, и без да подозира, че в действителност Петър го грози смъртна опасност и че убийците, макар да не са отнели живота му, все пак са свършили добра работа, тихо и скришно си събра партакешите и по всяка вероятност добре запасен с тлъсти акредитиви, се изниза из града — може би по тайния подземен коридор, водещ от херцогския палат под крепостните стени незнайно докъде, за който се говореше, че съществува, тъй че за разлика от баща си не е било нужно да бяга предрешен.
	Та тези неща, повтаряме, не бяха известни на Алесандро Барберини и другарите му и те заплатиха скъпо и прескъпо за своята неосведоменост.
	А Петър, качен от десетки силни ръце на седлото, се отправи триумфално към столицата на херцогството, към своята Страмба, по скалиста пътечка, от двете страни, на която се бяха наредили ликуващи селяни. Вече се беше стъмнило, но на небето грееше пълна луна, а огньовете по върховете и хълмовете наоколо пращаха ясни пламъци към обсипания със звезди небосвод; а когато пред тях се разкри долината и подобната на исполински дънер планина Масса, носеща върху каменния си хребет Страмба, им се стори, че градът гори, погълнат от вулканична жарава, и че от градските врата се стича огнена лава, но това не беше пожар, това бяха празнични илюминации, и лавата не беше лава, а река от хора, размахващи факли и прииждащи да посрещнат новия си херцог, имаше и херолди с тромпети, и момиченца с бели роклички, с кошнички, пълни с росни пролетни цветя, охранявани от парадни стрелци с лъкове на коне, барабанчици, шутове и свирачи, картезианци в снежнобели одежди, пеещи набожни, но радостни песни, войници в бледосиньо и гвардейци в жълто, зад тях самолично кардинал Тиначо, съпроводен от осем пажове и яхнал кон с цвят на кестен, наметнат с карминеночервена, везана със злато покривка, зад него вдовствуващата херцогиня на златна открита носилка, с идиотката Bianca matta, сгушена в краката й, с всичките си придворни дами, които вървяха пеша, кокетно повдигайки крайчеца на роклите си, отзад всички представители на страмбийската аристокрация и заможното гражданство и накрая несекващата река на народа и беднотията, всички празнично облечени, всички с факли и фенери, и всички до пресилване викаха своето „duca, duca, evviva duca, duca“.
	Петър жадно търсеше с очи сред множеството лицето на една прелестна млада жена с възбуждащо греховни сенчици под неправдоподобно големите очи, лице, увенчано с тройна корона от черни плитки, светещи с тъмен пламък, но не го съзря никъде; красивата Финета, след като е изиграла — според собствените й думи — сценка на гняв и негодувание от бягството на вероломния Петър Кукан, несъмнено е била повишена в главна домоуправителка, вече не на Гамбариниевия, а на херцогския палат и сега сигурно приготвя пищен прием за пристигащия победител — така си мислеше Петър и тези мисли стопляха сърцето му и лекуваха мъката по смъртта на капитан Д’Обере. „Вече нямам нито един приятел в целия свят, мислеше си, но поне имам приятелка, която никога няма да ме предаде.“
	Съпровождащата Петър тълпа зави към портата „Партенопе“; в това навярно имаше някакъв умисъл, защото тази порта стоеше доста встрани от пътя им, — по правило от нея се възползуваха идващите от север, откъм Болоня, а не идващите от юг, откъм Умбрия. Но ние знаем, че тъкмо пред тази порта се намираше храмът за екзекуции и навярно поданиците искаха новият владетел да се убеди от пръв поглед в жестокостта на незаконния си предшественик, защото зиданата бесилка на хълма бе натежала от трупове също както при първото влизане на Петър и Джовани в Страмба, а в петте колела за мъчения, издигнати върху стълбове, бяха преплетени обезобразени тела. Едно от телата, стройно, снажно, беше женско. Косите, грубо остригани от ножицата на палача, на места чак до кожата на черепа, оплескани с прах, кал и кръв, бяха бели; лицето беше разложено до неузнаваемост и изкълвано от птиците, тъй че личаха само очните ями и черната дупка на устата, все още широко отворена в предсмъртен стон. Главата приличаше на тлееща купчина листа, на разрушен мравуняк, на буца кал, утъпкана от копита на добитък, кошмарността на гледката, произтичаща само от пълното съзнание, че това не е тлееща купчина листа, че не е разрушен мравуняк, нито утъпкана буца кал, а че е, или по-точно е било, човешко лице.
	Петър, и без това бял като платно, пребледня още повече.
	— Това е… — прошепна, макар добре да разбираше кой е това.
	— Това не е никой, ваше височество — промълви до него услужливият глас на един от съпровождащите го дворяни.
	— Как така никой?
	— Una niente, едно нищо — повтори гласът на дворянина с оня подмилкващ се шепот, с който се говори на току-що стъпилите на най-горното стъпало на властта. — Беше гостилничарка, а после наложница на Джовани Гамбарини, проклето да е името му.
	Ласкателният глас продължаваше и Петър го чуваше като насън:
	— Узурпаторът Джовани Гамбарини подозираше Финета, тъй се наричаше тази особа, че е дала възможност на някого… на еди-кой си… не ми е добре известно на кого… да избяга от тъмницата. При инквизицията тя си призна. Затова той нареди да я привържат за колелото. Но, повтарям, тя беше само una niente, едно нищо, без значение в кървавата история на тези дни… Освен може би това, че…
	— Освен може би това, че? — настоя Петър.
	— Освен дето показа изключителна сила и жизнеспособност — каза дворянинът. — Откакто свят светува, не се е чуло и видяло на колелото да бъде привързана жена. Жените ги бесят, изгарят, погребват ги живи в земята, но да ги натрошават на колелото, това не. Тъй че това е първият случай и трябва да кажа, че той поднесе голяма изненада, защото никой досега не е оставал тъй дълго жив на колелото като нея. Всички от Страмба ходеха да я видят и дори правеха залагания колко още ще издържи. А тя живя дълго, преди бог да си я прибере.
	— А страдала ли е? — каза Петър с плаха надежда да чуе, че Финета е загубила свяст, тъй че, макар и жива, не е усетила нищо.
	— А как иначе, ваше височество? Смъртта на колелото е неизказано мъчителна.
	Петър заби пръстите на двете си ръце, здравата и ранената, в очите си и застена:
	— Проклет да е мигът, когато започна каквото и да било!


>	Част пета
>	Finis Strambae

>>	Снежната буря

	Още на другия ден в главната зала на херцогския дворец се събра сенатът, наречен Велик съвет, чието ядро представляваше съдебно тяло от дванайсет мъдреци, giudizio de’dodici savi; в разширения си състав то включваше още и представители на отделните гилдии; единствената точка в дневния ред на това заседание беше формалният избор на новия владетел. Ситуацията беше ясна — узурпаторът Джовани Гамбарини, проклето да е името му, беше изчезнал без следа, волята на негово светейшество бе станала достояние на всички, населението на Страмба открито симпатизираше на Петър; ето защо съветът, който се водеше при закрити и добре охранявани врати, не трая дълго: само след половин час в галериите на крепостните кули се появиха пъстрите фигури на тръбачите, които чрез пронизителния врясък на своите инструменти оповестиха на народа, стълпил се на piazza Monumentale, че изборът е преминал успешно и народът одобри това с ликуване. Не след дълго на балкона, от който през блаженото си управление херцог Танкред бе говорил на тълпите, се появи председателят на дванайсетте мъдреци, испанският благородник дон Тимонел дела Зафра, за да потвърди току-що оповестената на езика на музиката радостна новина и със слово; след което с почтителен жест прикани новия владетел, стоящ до този миг на втори план, да пристъпи напред и да се представи на поданиците си.
	Петър беше облечен във великолепни одеяния от бял атлаз, за чието ушиване майстор Шютце и калфите му не мигнаха цяла нощ, на главата си носеше бяла, обсипана с диаманти барета, изпод която се подаваше чиста превръзка, предпазваща раната му — това изглеждаше интригуващо и героично, лявата му ръка, овързана до вчера с кърваво валмо от платно и сноп конци, беше покрита е елегантен бинт, но твърде икономично и страмбийците ясно виждаха, че новият херцог е останал без безименен пръст. Изпитото лице на героя, въпреки положените козметични грижи, беше бледо, две кървави бразди го разсичаха от брадата до лявото ухо и слепоочието.
	После Петър прие благословия от ръцете на кардинал Тиначо, който стоеше до него, а херцогиня Диана, прекрасна, и засмяна, начерта върху челото му кръст. Както ни е известно, херцогинята не обичаше Петър, намираше го подозрителен и екзотичен, а и кардинал Тиначо едва ли бе доволен от малодушното, глупашко и срамно поведение на представителя на местната аристокрация, Джовани Гамбарини, и от обстоятелството, че приемник на династията Д’Албула и владетел на Страмба е станал един чужденец. Но успехът си е успех, а успехът на Петър бе толкова убедителен и неоспорим, че и двете височайши особи, кардиналът и вдовствуващата херцогиня, бяха принудени да му се подчинят, да затаят горчилката и яда си и да се усмихват мило на собственото си поражение. Ето защо те благословиха Петър, при което проницателната тълпа, жадно поглъщаща и коментираща всяка подробност, не пропусна да забележи, че джуджеподобната Bianca matta не присъствува на церемонията; навярно вдовствуващата херцогиня се опасяваше да не би идиотката да извърши пак някоя непристойна постъпка и затова бе нарушила своята beneficenza permanente, непрестанна благотворителност, при други случаи спазвана най-последователно. Защото последния път, когато узурпаторът Джовани Гамбарини, проклето да е името му, бе излязъл на балкона със същите тези височайши особи, кардинала и вдовствуващата херцогиня, Bianca matta бе протегнала към него ръка, сякаш искаше да го благослови, както бяха сторили това кардиналът и херцогинята; но когато той усмихнат се бе навел към нея, за да стигне челото му, за ужас на всички присъствуващи и наблюдаващи церемонията тя му бе ударила плесница. Страмбийците изтълкуваха това като лоша поличба и както изглежда, не без основание.
	Но този път не се случи нищо такова и обредът на Петровото посрещане в херцогското семейство мина гладко. Накрая кардинал Тиначо пое от възглавничката, която му бе поднесъл главният церемониалмайстор, maitre des ceremonies с катеричите зъби, херцогския меч в златната ножница и златния жезъл и с бавните, достолепни движения на свещенослужител предаде двата ценни предмета на дон Тимонел, който коленичи и целуна почтително жезъла, преди да го постави в дланта на Петър, а след това прикрепи меча към пояса му. Накрая стана, допря три пръста към поднесения му от кардинал Тиначо кръст и поде със скрибуцащото си старческо гласче:
	— От името на всички граждани на Страмба, които като върховен съдия съм избран да представлявам, ви се заклевам, ваше херцогско височество, във вечно послушание и вярност.
	А изродът, забравил или нежелаещ да си спомни, че същото бе станало не толкова отдавна и същите думи бяха изречени, когато узурпаторът Джовани Гамбарини, проклето да е името му, бе поел жезъла, — та късопаметният народ бе обзет от дива радост, сякаш наистина вярваше, че настават нови, небивали и по-добри от всички предходни времена. От този миг Петър стана истински херцог, херцог по закон и по право и вече нищо не можеше да му попречи да осъществи обновителните си замисли.
	Когато обредът по предаването на меча и жезъла приключи, Петър, окичен със знаците на херцогското достойнство, слезе по главното стълбище към портата на двореца, където го очакваше бял кон със златни подкови, нагизден със сияйно бяла попона и с бял чучул, подскачащ над расовата му удължена глава; традицията изискваше новоизбраният владетел да мине на този кон по улиците на града. Какъв беше смисълът, каква беше първоосновата на тази традиция, не е добре известно — може би тя символизираше тесния съюз между владетеля и неговите поданици, а може би просто удовлетворяваше желанието на народа да разгледа обстойно и отблизо новия си господар.
	Когато Петър се изправи на седлото, обградиха го четирима пажове, понесли на позлатени пръти бял балдахин; защитен от този балдахин и следван от кардинал Тиначо и група чуждоземни посланици, чието участие в празника трябваше да покаже, че не само Страмба, но и околният свят приема благодарно новия херцог, Петър обиколи с бавен ход piazza Monumentale, при което народът, прегракнал още от предния ден, крещеше „evviva“ до пълна изнемога. Тълпата беше толкова многолюдна, че процесията едва си пробиваше път по един тесен коридор, а балдахинът, крепен от слабите ръчици на пажовете, се накланяше и се кандилкаше, но това дребно несъвършенство не само не беше в ущърб на достолепността на херцогската обиколка, но дори обратното — будеше в публиката симпатия с нотка на жизнерадостно веселие.
	От piazza Monumentale процесията зави по via del Sole, а оттам се отправи към триъгълното площадче Санта Кроче, където най-накрая се случи жадно очакваното събитие, което никой за нищо на света не би искал да пропусне, получи се желаният и грижливо подготвен ефект, чийто провал горчиво би разочаровал страмбийците: белият жребец на Петър загуби една от златните си подкови, дясната задна, която херцогският ковач нарочно бе закрепил през пръсти; не е зле да отбележим, че само тази подкова бе от чисто злато, докато останалите три, заковани както трябва, бяха само позлатени. За няколко минути водовъртежът на разразилия се бой, тъй ожесточен и свиреп, че се наложи да спрат и да изчакат, докато някой успее да се добере до златната подкова, откъсна Петър от кардинала и чуждоземните посланици, смаяни от италианския темперамент.
	Когато най-накрая Петър и свитата му потеглиха от piazza Santa Croce към piazza Monumentale, слънцето ненадейно се скри зад виолетови облаци, зафуча вятър и без предупреждение, непонятно откъде, се изви снежна виелица, тъй режеща, вихрена и гъста, че не се виждаше на разстояние повече от пет крачки, а в балдахина над Петровата глава, люлян от вятъра, се натрупа пряспа. В това нямаше нищо необикновено за този планински край, но обстоятелството, че снежната буря се изви тъкмо при първата разходка на новия херцог, накара много суеверни сърца да се свият от тягостно предчувствие, че управлението на херцог Петър Първи ще бъде извънредно бурно. Тези думи се предаваха от уста на уста.
	На другия ден рано сутринта кардинал Тиначо отпътува за Рим, за да доведе племенницата си Изота и да я венчае за Петър.


>>	Правда, разум и справедливост

	Първото, което Петър стори, след като пое властта, беше свикването на giudizio de’dodici savi, Съда на дванайсетте мъдреци, който трябваше да претегли вината на Алесандро Барберини и шестимата му съучастници, които бяха преживели клането под стените на Страмба, и да им отмери съответствуващо наказание.
	— Това е първото ни редовно гледане на дело след смъртта на херцог Танкред, тъй като узурпаторът Гамбарини, проклето да е името му, бе заграбил цялата власт и не искаше нашето мнение — каза на Петър върховният съдия, достопочтеният дон Тимонел. Съвестта на мъдреците спрямо Петър не беше чиста, защото измежду тях едва ли имаше и един, който да не бе заговорничил срещу новия херцог; например аптекарят Гербино, който беше съветник на узурпатора и негова дясна ръка, или министърът на финансите, банкерът Тремаци, който бе пратил куриера в Рим, вследствие на което Петър бе хвърлен в тъмница, или пък Антонио Занкета, на чийто син Гамбарини бе възложил да убие Петър — ето защо се надпреварваха да предлагат услугите си на новия владетел, както и да му демонстрират добра воля и лоялност. Затова пък подсъдимите перуджанци се държаха учудващо самонадеяно, дори дръзко, все нещо си шушукаха и се подхилкваха, изобщо държаха се така, сякаш предварително бяха получили уверение, че косъм няма да падне от главите им и че щом са се измъкнали здрави и читави от лапите на разярените планинци, значи вече са спечелили играта.
	Дон Тимонел откри заседанието с три удара по звънеца и се обърна към Петър със следните думи:
	— Моля ваше височество да се заеме лично с това дело и по своя собствена преценка да произнесе присъдата над тези младежи. Без ни най-малко да желая да влияя на мнението на ваше височество, все пак бих си позволил да изкажа смирената си молба ваше височество да вземе предвид крехката им възраст, както и това, че деветима техни другари вече заплатиха за безразсъдството си с цената на своя живот. Ето защо аз се застъпвам за тях и бих предложил да им се удари един голям пердах на piazza Monumentale, a после да ги изпратим по живо по здраво вкъщи.
	Петър поседя известно време със затворени очи, преди да проговори:
	— Останалите членове на giudizio присъединяват ли се към това предложение?
	Единайсетте мъдреци почтително се размърдаха в знак на съгласие.
	— Да, но пердах е твърде широко понятие — каза Петър. — Би трябвало да се изразите по-точно, господа. Според мен трябва да ги понатупаме с дървена лъжица, както правят майките, когато синчето си съдере гащите на стобора, или пък с метличка, но не с дръжката, че може да ги заболи.
	Обвиняемите младежи видимо се обезпокоиха и наостриха уши.
	— Кажете ми, господа — продължаваше Петър, — как според страмбийските закони се наказва кражбата на кокошка?
	Дон Тимонел дълго се колеба, преди да навлажни устните си с език и да отвърне с мрачен глас:
	— С обесване, ваше височество.
	— А кражбата на кон?
	— Пак с обесване, но преди това на осъдения му се изтръгва ребро.
	— А подпалвачеството?
	— С опичане на бавен огън.
	— А фалшифицирането на монети?
	— Със сваряване във врящо масло.
	— А убийството?
	— С вплитане в колелото за мъчения.
	— И според вас това справедливо ли е?
	— В рамките на ограничените човешки възможности е справедливо — отвърна дон Тимонел. — Защото, да речем, крадецът на кокошки, ако се остави да бъде хванат, заплаща и за хилядите други крадци, които не са били заловени.
	— А да накажеш с пердах негодници, които са се провинили във вероломство, военна измяна и предумишлено убийство на своя предводител, това по ваше мнение справедливо ли е?
	— Ако трябва да бъда прям — отговори дон Тимонел след минута тягостно мълчание, — всички ние очаквахме, че ваше височество ще ознаменува своето благословено от бога и приветствувано от целия страмбийски народ възкачване на престола с едно великодушно дело, сиреч с амнистия, която ще засегне и тези нещастници. Но когато това не стана, ние се помъчихме… опитахме се… с оглед младостта им…
	— Джовани Гамбарини ознаменува ли благословеното си властвуване с амнистия?
	— Да, ознаменува го, ваше височество.
	— Но когато снощи влизах през Партенопската порта — каза Петър, — видях на хълма бесилка, изтегнала от трупове, и пет души, вплетени в колелото за мъчения, а между тях и една жена, която сте подложили на екзекуция за това, че ми помогна да избягам от тъмницата.
	— Ние не сме я подлагали на екзекуция, ние не сме я съдили! — извика дон Тимонел ужасен. — На смърт я осъди Гамбарини, проклето да е името му, без дори да ни попита за нашето мнение.
	— Това вече едва ли има някакво значение — отвърна Петър. — Преди да произнеса присъдата си, искам да подчертая, че не жаждата за власт ме е карала да се стремя към херцогския престол, а убеждението, което съм хранил през целия си живот, че разумът, справедливостта и правдата не са само празни думи, а свети и дейни принципи, които, ако бъдат извадени от калта, където са стъпкани, биха били в състояние да изведат човечеството от тъмата, в която се лута от памтивека. И докато представлявам херцогската власт и достойнство, искам да бъда бранител и радетел на тези три принципа, за да стане моята Страмба тяхно средище и да се превърне в увличащ, облагородяващ и водещ пример за целия свят. Разправят, че един от моите предходници бил казал за себе си, че е по-могъщ от самия бог, защото бог не можел да върши несправедливости, а той можел да прави каквото му скимне. Аз обаче отхвърлям едно такова становище най-решително и, тъкмо обратното, искам да бъда покорен слуга на справедливостта, разума и правдата. Разбира се, добре съзнавам, че тези и подобни думи са били произнасяни безброй пъти преди, но винаги без особен резултат, защото са си оставали само думи — без да са били скрепени с дела. Сега ми е предоставена първата възможност да превърна своето убеждение в реалност и аз не искам да я пропусна. Очаквали сте, казвате, да обявя всеобща амнистия. Не, господа, няма да дочакате от мен евтини жестове за печелене на популярност, защото подобни жестове са привилегия на тираните. Аз искам да управлявам в съгласие със съвестта си, независимо че справедливостта, ако наистина е справедливост, не знае милост към онези, които сами са били безмилостни, че правдата често е отвратителна и че разумът често ни води към нелицеприятни заключения. И като изхождам от този принцип, настоявам Алесандро Барберини, който е инициатор на измяната и който освен това уби своя военачалник, капитан Д’Обере, да бъде наказан със смърт на колелото за мъчения, а шестимата му другари да бъдат обесени.
	Настана такава тишина, че се чуваше как дървоядите гризат старите скамейки, по които бяха насядали мъдреците. Обвиняемите младежи бяха тъй потресени, че отначало дори не можеха да повярват, че Петър е изрекъл страшните думи напълно сериозно. Пръв се опомни Алесандро Барберини.
	— Милост! — изплака той и падна на колене. — Господарю, аз съм само на шестнайсет години!
	— Това вече го чух — каза Петър.
	— Спомнете си, ваше височество, че ви спасих живота!
	— Това не ти дава право да убиваш — рече Петър.
	— И бях първият, който ви нарече „ваше височество“ — простена Барберини. — А вие ми казахте, че никога няма да забравите това.
	— Вярно, казах го — отвърна Петър след кратка Пауза, леко смутен. — Тъй да бъде, ще смекча наказанието ти, няма да умреш на колелото, а ще бъдеш обесен като приятелите си. — После се обърна към мъдреците и продължи: — Господа, аз не искам да налагам волята си като някой тиранин, ето защо съм готов да изслушам всичко, което имате да кажете по моята присъда.
	Мъдреците запоглеждаха към Гербино, който бе признат за най-мъдър сред тях, и го заподканяха с очи да говори.
	— Благодарни сме на ваше височество, че благоволява да вземе под внимание и нашето мнение — каза той, прокарвайки разперените си пръсти през великолепната си леонардовска брада. — Но преди това да стане и да споделим какво ни тежи пред ваше височество, предлагам обвиняемите деца да бъдат изведени и съвещанието да продължи при закрити врати.
	— Съгласен съм — каза Петър.
	Когато гвардейците изведоха ридаещите и съпротивляващи се перуджанци, аптекарят Гербино рече следното:
	— На ваше височество не може да не му е направило впечатление, че нашият председател, дон Тимонел, неведнъж и дваж изтъкна младостта на подсъдимите юноши. Привидно това бе лишено от смисъл, тъй като, когато страмбийските закони определят наказанието смърт чрез обесване за кражба на кокошка, както вече беше казано, те не споменават нито дума за възрастта на престъпника. Но всички ние добре знаем, че дон Тимонел нямаше предвид възрастта на обвиняемите, а едно съвсем друго и извънредно важно съображение, което не желаехме да изложим в присъствието на децата, а именно това, че те не са граждани на Страмба, а на Перуджа. Така ли е, дон Тимонел?
	— Да, точно така — потвърди дон Тимонел.
	— Не разбирам — намеси се Петър. — Нима на перуджанците им е позволено да вършат измени и да убиват безнаказано?
	— В Перуджа не — каза аптекарят Гербино. — Но щом един перуджанец е изправен пред страмбийски съд, добре би било този съд да има предвид, че Перуджа е богата, силна и войнствена, а Страмба, с която са по традиция на нож, е слаба, а в този момент и финансово изтощена. Ще си имаме неприятности дори и само заради това, че планинците са пребили деветима от предателите, съпровождащи ваше височество. Ето защо ние счетохме за желателно да демонстрираме добра воля спрямо Перуджа, като накажем формално останалите живи и ги пуснем да си вървят у дома. В блестящото си слово ваше височество неведнъж се позова на разума и изтъкна, че в бъдещата си най-височайша дейност като владетел и държавен глава би искал да управлява, ръководен винаги и безусловно от разума; та аз питам — разумно ли ще бъде да се разбутва стършелово гнездо?
	— Това, което вие наричате разум, аз наричам предпазливост и малодушие — каза Петър. — Винаги когато се стигне до конфликт между разума и справедливостта, това означава, че или със справедливостта, или с разума нещо не е наред. Вие смятате за разумно да оставим ненаказано едно престъпление, за да не разгневим Перуджа; аз пък смятам това за неразумно, защото едно ненаказано престъпление ще подтикне към нови престъпления. А що се отнася до богатата и могъща Перуджа, аз съм точно на обратното мнение: това е град, разделен на два непримиримо враждуващи лагера, в който всеки миг може да избухне бунт. Господа, не смятам за нужно да продължавам: или ще приемете решението ми без повече спорове, или още днес ще обявя пред страмбийците своята абдикация и причините, довели до нея.
	След което Петър стана и излезе, оставяйки зад гърба си дванайсет разгневени мъже.


>>	Perusini superbi

	Екзекуцията на седмината юноши от Перуджа пред Партенопската порта, решена и наложена от Петър, предизвика огромно внимание и силно вълнение; не бяха малко жените, които оплакваха хубостта и младостта на осъдените, докато черни оръженосци ги влачеха под мрачния грохот на барабаните към лобното място; но Петър се радваше в Страмба на такава симпатия и престижът му беше толкова солиден, че народът лесно убеди сам себе си, че новият владетел знае добре какво върши и че в края на краищата е било крайно време да покажат юмрук на надменните перуджанци.
	Два дни по-късно Великият съвет на Перуджа изпрати на Великия съвет на Страмбийското херцогство дълга, издържана в страстен тон нота, в която обвиняваше Страмба изобщо и нейния днешен владетел узурпатор специално в избиването на цвета на перуджанската младеж. Въпреки че бил изрично предупреден и осведомен от подестата на град Перуджа, че в Границите на града е забранена каквато и да било вербуваческа дейност, днешният узурпатор — владетел на Страмба, някой си Петър Кукано, авантюрист и мошеник, пришълец от еретическата страна Боемия, с коварни действия, мошенически преструвки и вероломни обещания, подобно на мишелова от приказката, подмамил вън от града споменатия цвят на перуджанската младеж на брой шейсет юнаци, бъдещи храбри войници. Наистина повечето от тях много скоро прозрели долните цели на Петър Кукано и се завърнали в родния си град, но шестнайсет останали на неговите услуги и когато той, с помощта на тези клети, съблазнени от обещанията му юноши, осъществил узурпаторския си план, при което повечето от клетите съблазнени юноши се простили с живота си, без каквато и да е причина осъдил на смърт и останалите клети съблазнени юноши. Това деяние по безсмислената си жестокост било без прецедент в историята на отношенията между италианските държави и градове; откакто Италия се зовяла Италия, никога не било извършвано нещо тъй смразяващо страшно, антихуманно, нечовешко, кощунствено, печално, гаврещо се с най-човешкото у човека и омразно богу. Въпреки това обаче управниците на Перуджа, съзнавайки добре, че не всеки гражданин на Страмбийското херцогство носи отговорност за случилото се и че, напротив, всички почтени страмбийци стенат под узурпаторската власт на един злодей, обсебил страмбийския трон, и като помнят добре традициите на великодушие, благородство и умереност, красящи историята на Перуджа, и като вярват твърдо, че споменатият изверг много скоро ще бъде лишен от незаконно придобитата си мощ, с която тъй срамно злоупотребява, били склонни да си затворят очите пред тази трагедия и да се задоволят с обезщетение в размер на две хиляди скуди за всеки един от погубените млади живота, сиреч общо тридесет и две хиляди скуди, които следвало да бъдат заплатени тозчас и без протакане.
	— Не ги упреквам в това, че се опитват да ни изнудват, напротив, много би ме учудило, ако не бяха го сторили; упреквам ги за лошия им стил — каза Петър, когато заедно със спешно свикания Велик съвет на Страмбийското херцогство разискваше това писание. — Надявам се, господа, че споделяте моето спокойствие и весело настроение, предизвикани от този пасквил. Ако някой от вас изпитва желание да отговори на перуджанските многоуважаеми управници с няколко пиперливи думи и да им покаже как се пишат писма, нека го стори; ако ли не, ще го сторя сам. Но сега, господа, да преминем към по-важни въпроси. Смаян съм, че в Страмба до ден-днешен е в сила гнусното и мракобесно разпореждане, според което гражданите с еврейско вероизповедание са длъжни да носят на гърдите си жълто колелце. Предлагам това разпореждане да се отмени. Сетне. Премислях как да постъпя с двореца на Гамбарини, проклето да е името му, и стигнах до решението да основа там висше училище, което да нарека „Университет Помпонаци“. Кой е бил Пиетро Помпонаци*, навярно знаете; за онези, от чиито глави това светло име все пак се е изпарило, ще припомня, че този велик мислител, починал преди по-малко от век, е отричал безсмъртието на душата и е твърдял, че приказката за вечния живот, било в рая, било в пъкъла, е била измислена само за да се държат изкъсо хората с низки и жестоки инстинкти. Помпонаци се противопоставял на мистиката и метафизиката, посвещавал се главно на изследване на природата и нейните закони. Та в духа на този именно философ в страмбийския университет, който ще носи неговото име, ще се изучава изключително само експериментално естествознание и математика, а цялото схоластично учено незнание ще бъде преследвано най-решително и неотстъпно. Имам намерение да поканя в Страмба най-добрите и най-прочути професори по естествените науки от всички краища на Италия и на света; възнаграждението от триста и петдесет златни дуката годишно, което ще им гарантирам, сигурно ще ги поблазни.
	[* Помпонаци, Пиетро (1462–1525) — италиански философ, водещ представител на аристотелизма през Ренесанса. — Б.пр.]
	Министърът на финансите, банкерът Тремаци, дребен, сух мъж, страдащ от стомах, простена.
	— Не бива да ви плашат тези разходи — продължи Петър, — защото те ще се възвърнат многократно; нашият университет ще бъде много активен финансово, защото духът, от който ще бъде проникнат той, и високото научно равнище, за което възнамерявам да следя лично, без съмнение ще примамят в Страмба тълпи от богати, добре плащащи студенти. Няма какво да се прави, господа, моите предшественици престъпно са пренебрегвали проблемите на просветата и образованието и е повече от наложително да наваксаме пропуснатото; ако Страмба трябва да се превърне в бастион на справедливостта, разума, правдата и прогреса, тя не може да мине без свое научно средище. По-нататък. Отменям забраната за продажбата и яденето на месо в петък, която смятам за мракобесия и недостойна за модерния човек. Разбира се, съзнавам, че най-бедната прослойка от населението на херцогството, рибарите от Пиньо и Финале, ще бъдат, донякъде ощетени от това мое разпореждане; ето защо няма да имам нищо против, ако и занапред те идват всеки петък в столицата да продават своя улов, и нека онези, които обичат риба, си отядат; същевременно отменям таксата, която рибарите плащаха за влизане в града.
	Банкерът Тремаци отново простена.
	— В противовес разпускам омразната и смехотворна група от контрольори, чиято единствена задача бе да дебнат и душат под прозорците на страмбийските кухни дали някой случайно не готви месо; по този начин загубата, която държавната хазна би понесла поради отменянето на изцежданата досега от рибарите такса, ще бъде в значителна степен възмездена. Сетне, Разпускам жълтата guardia, защото тя още от времето, когато служеше като лична охрана на capitano di guistizia, тежка му пръст, се бе превърнала в очите на гражданството в символ на жестокост и потисничество; ето защо заповядвам да бъде разсредоточена и разпределена към различните военни части; и самолично ще се осведомя как е било проведено разсредоточаването.
	Петър работеше трескаво, защото задачите, които си бе поставил в името на избавлението и за благото на Страмба, бяха титански, а също и за да потисне далеч не безпочвеното чувство на самотност и изоставеност, което го измъчваше, защото нямаше вече кой да го нарича „mon petit“, както го наричаше капитан Д’Обере, нито пък „carissimo“, както му казваше горката Финета, нито дори просто „Петре“, както се обръщаше към него Джовани по времето на тяхното приятелство. Сега всички, почтително привели гърбове, го зовяха „ваше височество“, та „ваше височество“ и Петър, за да се отърве от това височествосване, което му лазеше по нервите, си поръчваше все нови и нови костюми, и то не от суетност, а само и само да си побъбри с добрия майстор Шютце, който спокойно си му викаше „хер фон Кукан“ както в доброто старо време и комуто и през ум не минаваше да го ласкае. От този превъзходен и справедлив мъж Петър узна покрай другото, че в двора всички са пропищели от неговите реформи, забрани и заповеди и до един са убедени, че Петър не е съвсем наред. Всички го осъждат, че гледа пренебрежително на страшната нота, изпратена от Перуджа на Страмба, и са единодушни, че от това тепърва ще произлязат огромни и кървави усложнения. А и простият народ, който досега безрезервно е бил на страната на Петър, започвал да се тревожи. А рибарите направо се бунтували: жителите на столицата се страхували да купуват риба, за да не бъдат заподозрени, че продължават да спазват отменения от него петъчен пост; тъй че освобождаването от таксата изобщо не облекчило положението на бедните рибари.
	— А вие какво мислите за това? — запита Петър.
	— Аз не казвам нищо, нито тъй, нито инак, аз шия дрехи — отвърна майстор Шютце. — Но на ваше място, хер фон Кукан, бих се въздържал от подобни нововъведения, поне докато не наместя солидно задника си на херцогския престол.
	Петър се учуди:
	— Вие смятате, че досега не съм седял солидно на него?
	— Далеч сте от това, хер фон Кукан. Вашето положение ще стане що-годе солидно едва когато всички свикнат с вас дотолкова, че да ви считат за необходимо зло, и когато се ожените за принцесата и ви се родят деца. Дотогава не може да се говори за никаква солидност. Херцогиня Диана също си дава сметка за това, ето защо изчаква да види как ще се развият събитията, а засега се дистанцира от вас.
	— Херцогинята е в траур — възрази Петър. Господин Шютце се позасмя сухо.
	— Хубав траур, няма що. Всяка вечер устройва в Херцогските си апартаменти салон, в който се слуша музика и се водят светски разговори. Канила ли ви е някой път в своя салон? Не, нали?
	— Като се върне принцеса Изота, всичко ще се промени — каза Петър.
	— Hoffentlich — отвърна майстор Шютце. — Да се надяваме. Дрешката ви ще бъде готова за утре, макар и да не разбирам за какво ви е нужна.
	Всеки път, когато му се отвореше малко време, Петър взимаше превъзходната си пушка Брокардо, която при завръщането си откри с умиление да виси скромно на една кука в Рицарската зала, и сам, придружаван само от едно ловджийско куче на име Перотино, излизаше от столицата и тръгваше към волната природа, за да ловува, но най-вече за да размишлява и да пита сърцето си как точно стоят нещата с отношението му към Изота, дали все още я обича и дали очаква с нетърпение завръщането й от Рим; и не съзнаваше, че със самия факт, дето изобщо си задава тези въпроси, им отговаря отрицателно; докато един път откри едва ли не с уплаха, че дори не може да си спомни нейното лице. Знаеше със сигурност, че тя е стройна и чипоноса, с кафяви очи, но не можеше да извика в съзнанието си ясен и пластичен нейния образ, така както до ден-днешен му се явяваше всеки път, когато си я спомнеше с болка, лицето на Филета — понякога живо, каквото го бе видял първия път, клюмнало над ръкоделието, понякога мъртво и страшно, с гниещи ями вместо очи.
	Около три седмици след отпътуването на кардинал Тиначо за Рим в Страмба пристигна бърз пратеник с вестта, че кардиналът и принцеса Изота ще тръгнат във вторник, тоест само след два дни, от Вечния град и ще се отправят към Страмба. С оглед деликатното здраве на принцесата ще пътуват бавно, с многобройни почивки, тъй че може да се очаква, че пътят им ще продължи близо четиринайсет дни.
	Петър незабавно свика Великия съвет, който по негово предложение и за най-голям ужас на министъра на финансите отпусна за празненствата по случай пристигането на невястата и за сватбата сумата от десет хиляди скуди. В края на краищата полагаше се началото на нова династия, затова тържествата трябваше да бъдат невиждано пищни. Петър нареди да се прекъсне притокът на вода до фонтана на площад Санта Кроче и да поставят в една от околните къщи гигантска бъчва, тъй че по време на тържествата от фонтана да шурти вино. Maître des ceremonies с катеричите зъби състави дълга програма от балове, банкети, турнири и борби с бикове. Придворният поет Еванджелиста Варки, наричан още Бомбикс, защото в най-прочутото си стихотворение възпяваше копринената буба*, написа за една нощ театрална пиеса, „una lella e dolce ed amorevole commedia“, „красива, сладка и нежна комедия“, а придворният художник Риналдо Аргето нарисува за нея прекрасни декори. Петър лично следеше репетициите за тази бурлеска, чиито сюжет бе увлекателен и необичаен. Двама младежи се влюбват в девойка на име Алвиджия и от ревност се сбиват на сцената. Техен общ приятел се мъчи да ги помири и призовава Алвиджия да каже на кого от двамата е склонна да отдаде предпочитание. Но Алвиджия не иска да се откаже нито от единия, нито от другия и заявява, че е в състояние да утоли любовните копнежи и на двамата. Пиесата завършва с танц и весела песен в прослава на щедрото сърчице на Алвиджия.
	[* Латинското название на копринената пеперуда е Bombyx mori. — Б.пр.]
	Странното обстоятелство, че херцогът, очакващ своята годеница, е чужденец, а самата тя, идваща отдалеч, е страмбийка по рождение, подтикна един друг придворен поет, французин на име Виктор Бенжамен, за когото поради исполинската му фигура и рядката му грозота се носеха шеги, че бил син на Полифем и коза, да напише прелестна поемка, която започваше със стиха: „Et pensez done, ils pouvaient ne jamais se connaitre“, „Помислете си само, те можеха никога да не се срещнат“, и завършваше така: „Belle Isotte, adieu ton pucelage, tu n’en dois faire pleurs, car le pommier qui porte bon fructage vaut mieux que s’il ne porte que fleurs“. — „Красива Изото, сбогувай се с невинността си, но недей плака над нея, защото раждащата добър плод ябълка е по-ценна от окичената с цвят“.
	Понеже се очакваше да пристигнат много гости, в херцогския палат бяха сковани близо хиляда и петстотин кревата, а в двора на казармата бяха построени временни дървени конюшни за хиляда коня. От всички краища на херцогството към столицата се извозваха планини от хранителни продукти, освен другото и такова количество захар, мед и яйца, че дванайсет мулета едва ги носеха; художникът Риналдо Аргето собственоръчно изготви и прати на придворния главен готвач проектите за тортите и лакомствата, които щяха да бъдат поднесени на сватбената трапеза; между тях например щеше да има захарен Херкулес в естествена големина, борещ се с чудовища, змия, пълзяща по захарна планина, марципанен мечок с тояга в пастта, уж за да не ухапел никого. Люспите на рибите трябваше да бъдат посребрени, а хлябовете — позлатени. Придворният скулптор Джакомо Алвароти поправи и почисти статуята на император Веспасиан на piazza Monumentale и я разкраси, като постави в слепите й дотогава очи зеници. Часовникът на камбанарията на църквата „Свети Павел“ се сдоби с нови златни стрелки и златен циферблат, работливи доброволци от зори до късна нощ измитаха калта и мръсотията от всички страмбийски улици и поправяха паважа и целият град бе огласян от бухане на тупалки, стържене на четки, звънтене на триони, хъркане на рендета, шляпане, плискане, дрънчене, тропане, скърцане, изобщо на всички звуци, които в онези времена на слабо развита техника можеше да предизвика една подобна дейност.
	Когато до пристигането на Изота оставаха само четири дни, пред Петър се яви, след като бе доложил по установения ред за себе си и бе поискал аудиенция, абатът на страмбийския картезиански манастир, известен с прозвището Интрансидженте, сиреч Неотстъпчивия, или Непреклонния, или Непримиримия. Той беше мъж с висока кокалеста фигура, с лице сякаш издялано от чепата дъбова цепеница, красиво, но мрачно, с тънки и вечно намусени устни, с високо и набраздено от несекващия гняв заради греховността на човешкия род чело, с венец от гъсти, твърди като четина, кестеняви коси около голямата, старателно избръсната тонзура, с издаден орлов нос помежду черните въгленчета на очите, пламтящи като в треска — с една дума, съвършено олицетворение на Неотстъпчивостта, Непреклонността или Непримиримостта.
	Известно време той гледа мълчаливо Петър, сякаш искаше да прозре до дъно душата му, а после, без да каже нито дума, му подаде свит на руло лист, Когато Петър го разгъна, за своя изненада видя, че на него няма нищо друго, освен препис на шеговитата поемка от Виктор Бенжамен „Et pensez done, ils pouvaient ne jamais se connatîre…“.
	— Чели ли сте това, млади херцоже? — попита, едва мърдайки твърдите си устни, Интрансидженте.
	— Чел съм го — отвърна Петър.
	— И харесва ли ви?
	— Куплетите са наивни, дори малко глуповати, но са приятни и по мое мнение добре пасват на настроението на една сватба, с която цел и са написани.
	— А известно ли ви е съдържанието на пиесата, която предстои да бъде играна в придворния театър?
	— Повече от известно — каза Петър, — аз самият я режисирам.
	— Следователно го одобрявате — натърти Интрансидженте.
	— Разбира се — отвърна Петър. — Но какво целите с този разпит, господин абат?
	— Давате ли си сметка, млади херцоже, че принцеса Изота е в траур? — продължаваше Интрансидженте, без изобщо да реагира на Петровия въпрос. — Сигурно ще възразите, че негово светейшество със свойствената си безгранична благосклонност е позволил бракът ви да бъде сключен по политически съображения без отлагане, но аз мисля, че най-елементарните правила на добрия тон изискват от вас да не забравяте за сянката на трагедията, все още надвиснала над това място, вместо да призовавате към непристойности, подхождащи повече на публичен дом, отколкото на херцогски двор.
	— Господин абат — прекъсна го Петър ядосан, — вие сте главният в манастира, а аз, ако позволите, съм главният в този дворец. Аз не ви се бъркам в църковните служби, затова бъдете тъй добър и не се бъркайте в подготовката на едно празненство, което засяга само мен и принцеса Изота.
	— Очаквах подобен отговор от вас, млади херцоже — каза Интрансидженте. — По силата на вменения ми от папата дълг аз следя вашите деяния и съм принуден да ви кажа, че те ту разпалват в мен гняв, ту ме карат да тръпна от безпокойство. Очаквах, че след като се възкачите на престола, ще пратите по всички земи, които образуват папската държава, послание за великодушие и мир, но вместо това първата ви стъпка бе да си спечелите омразата на перлата на Негово светейшество, Перуджа, чрез престъпното обесване на седмината юноши.
	Петър усети, че пребледнява.
	— Осмелявате се да ми кажете в очите, че това е било престъпление?
	— Не само престъпление, а отгоре на всичко и фатална политическа грешка — рече Интрансидженте. — Надявах се, освен това, че мощта, която дължите само и единствено на негово светейшество, ще бъде употребена от вас преди всичко за укрепване на нравствеността и набожността в града и страната. Очаквах, че ще се разпоредите да се пости не един, а два пъти в седмицата; вие сторихте тъкмо обратното, като отменихте и единия ден. Очаквах, че ще въведете по-строг надзор над евреите, които под път и над път не спазват задължението си да носят жълтото колелце, че ще им заповядате да присъствуват задължително при проповедите в църквата и че ще им отровите живота дотолкова, че коленопреклонно да молят разрешение да приемат християнската вяра. Вие отново сторихте тъкмо обратното. Надявах се, че ще отредите строги наказания за всевъзможните богохулства, за извънбрачното съжителство, половата извратеност и другите подобни провинения спрямо добрите нрави, но вас, млади херцоже, ви занимават съвсем различни работи — основахте висше училище, в което ще се изучават естествените науки, които сами по себе си са оскърбление на господа, защото смъртен грях е да се нарушава тайната, с която бог е забулил всички природни деяния, а и нарекохте това висше училище на името на архиеретика Помпонаци, който не се посвени да провъзгласи, че наистина не отрича лечебната сила на светите мощи, но че тази сила би била същата дори ако се касаело не за тленни останки на светци, а за кучешки кокали.
	Петър, който не беше чувал за това изказване на Помпонаци, не можа да сдържи усмивката си и Интрансидженте го наказа за това с убийствен поглед.
	— До ден-днешен — продължи абатът — никой не е чул от вашите уста нито думичка за нашето вероизповедание, за необходимостта от набожност и спасително самоотречение, за гнусотата на греха и разпуснатостта, за светите тайнства, за силата на разкаянието специално и за задълженията на всеки вярващ изобщо. Вместо това всеки ден оскърбявате слуха на достопочтените и богобоязливи членове на Великия съвет с еретически речи за някакъв си разум.
	— Не говоря за някакъв си разум, говоря за разума — каза Петър. — Нима според вас да се говори за разума, да се насърчават разумните действия, да държиш на разума е ерес?
	— Да, ерес е — отвърна спокойно Интрансидженте. — Бог е дарил човешките създания с разум само и само за да го познават, почитат и обичат, да го благославят; славата божия е едничкото блаженство на надарените с разум създания и в славата божия се крие тяхното спасение. Колкото по-съвършено е едно човешко създание, колкото по-ярък отблясък от безкрайния божествен разум носи в себе си, толкова по-голямо е задължението му да славослови бога. Вие, млади херцоже, се гордеете с разума си и постоянно се позовавате на него, но сте равнодушен към славата божия; а това, казвам ви аз, е ерес. Още днес, млади херцоже, възнамерявам да напиша писмо на светия отец. Обещавате ли ми, че ще вземете присърце моите слова и че ще се поправите?
	— Нищо не ви обещавам, а на папата можете да напишете каквото си искате — каза Петър. — За разлика от вас той е мъж симпатичен и човеколюбив, обича да се посмее и да си пийне вино и никому не досажда с божията слава. Само че напишете жалбата си по повод на моите деяния остро; колкото по-остра бъде, толкова по-добре, защото аз зная, че колкото по-строг бъдете в нея, толкова по-искрено ще се посмее негово светейшество.
	— Добре тогава — рече Интрансидженте и си отиде.
	След още три дни очакване и приготовления в Страмба пристигна нов бърз пратеник; той съобщи, че принцесата и кардиналът са наченали последния етап от своя път и според предварителните пресмятания ще влязат в Страмба на другия ден надвечер. Сутринта Петър, пременен в костюм, чието трудоемко ушиване му бе донесло няколко часа приятно и поучително събеседване с майстор Шютце, се отправи към границата на херцогството начело на представителната гвардия от конни мускетари, за да посрещне принцесата и да я приветствува още със стъпването на крачето й на родна земя. С някакво тягостно чувство, причината, за което не можеше да си обясни, той се придвижваше бавно по същия път, по който преди не тъй дълго време бе вървял пешком, ранен, с въже на шията, и се мъчеше да се ободри сам, като си припомняше отново чудодейните промени, случили се с него и все в негова полза от онези страшни мигове насам; сега вече, уверяваше се той, всичко ще се оправи веднъж завинаги.
	Там, където свършваха страмбийските земи, върху кръглото плато, оросявано от бързоструен ручей, с изглед към продълговатата долина, обрамчена откъм отсрещния си край със стръмни зъбери, зад които се въздигаше в облаците камбанарията на губийската църква, Петър нареди да спрат и да се разположат на лагер. Времето беше великолепно, въздухът бе златист от хилядите прехвърчащи от цвят на цвят пчели и изпълнен с жуженето им, небето бе причудливо нашарено с бели, нежни облачета.
	Мина час, после още един. Мускетарите пушеха, играеха на карти и се приличаха на слънцето, но нищо друго не се случваше; долината си оставаше безлюдна, безлюден беше и пътят, свързващ Страмба с Умбрия. Едва когато слънцето вече клонеше към залез, на хоризонта се появиха четирима ездачи. Петър обяви бойна готовност и заповяда всички да се качат на конете, защото беше сигурен, че ездачите, чиито черни силуети се открояваха на фона на аления залез, са от авангарда на кардиналския кортеж. Мъжете обаче спряха и постояха неподвижно, сякаш не знаеха накъде да тръгнат; после трима от тях изчезнаха като вдън земя, а четвъртият бавно, ходом, се запъти напред.
	Когато се приближи дотолкова, че да може да се разпознае цветът на униформата му, се оказа, че наистина е от хората на кардинала.
	Когато се приближи още малко, стана ясно, че ръцете му са вързани на гърба.
	Когато бе вече съвсем близо, всички видяха, че лицето му омазано с лайна.
	Той преброди потока и е ниско сведена глава се заизкачва към платото, където беше Петър с дружината си.
	— Какво се е случило? — извика Петър и го сграбчи с дясната си ръка за гърдите.
	— Лоши работи, ваше височество — отговори опозореният войник. — Перуджанците ни нападнаха и обезоръжиха, когато минавахме през града им. Четирима от нашите хора паднаха убити, когато се опитаха да се защитят, а останалите са в тъмница. Сред тях са и кардиналът, и принцеса Изота. Пуснаха само мене, за да предам на ваше височество, че всички ще останат на хляб и вода зад решетките, докато Страмба не плати обезщетението, което от първоначално исканите трийсет и две хиляди се повишава на петдесет хиляди скуди.


>>	Осмата смъртна присъда

	Петър разбираше, че този чудовищен неуспех, този пъклен провал ще остане за негова и само за негова сметка, защото той и никой друг бе пренебрегнал предупреждението на дванайсетте мъдреци, които настоятелно бяха привлекли вниманието му върху факта, че осъдените на смърт юноши са граждани на Перуджа; но понеже бе чел както трябва своя Макиавели и помнеше добре неговото правило, че всеки владетел, бил той крал, херцог или княз, сполети ли го нещастие, не бива по никакъв начин да допусне да проличи, че е разстроен, а напротив, трябва да се държи толкова по-самоуверено, колкото по-тежки са грижите му, още с връщането си в града той нареди да се свика Великият съвет и когато господата се събраха, застана пред тях с ясно чело и гордо вдигната глава.
	— Господа — започна, — мисля, че не е нужно да ви посвещавам в новосъздалата се ситуация и да ви осведомявам за лукавството на Перуджа, защото това, за което сега приказва целият град, и то тъй оживено, че бръмченето на гласовете се чува чак тук, не може да не е стигнало и до вашите уши. Но нека помним, че правото е на наша страна и моралната победа е наша, защото това, което сторихме ние, като наказахме според закона седмина техни граждани — престъпници, не бива да ни кара да се червим, докато Перуджа стовари върху себе си позор, който никога не ще бъде изтрит от аналите на историята. Уви, гордото съзнание за това не променя и в най-малка степен обстоятелството, че не ние, а те са в този съдбовен миг в по-изгодно положение и че ние трябва да сторим всичко, което е по силите ни, за да приключим тази история. Не бива да допуснем принцеса Изота и чичо й, кардинал Тиначо, да останат и занапред в ръцете на врага и не виждам как иначе бихме могли да ги освободим, освен като изплатим на Перуджа исканото обезщетение от петдесет хиляди скуди. Господин Тремаци, вие ще осигурите тази сума, и то веднага, без отлагане.
	Но се оказа, че министърът на финансите, банкерът Тремаци, отсъствува.
	— Къде е господин Тремаци? — извика Петър. Как така не се е отзовал на заповедта ми и не е дошъл на заседанието?
	— Аз го замествам — каза един непознат млад мъж с очила с кокалени рамки на носа. — Негов секретар съм и се наричам Алберто Мачисте. Господин банкерът още щом научи за случилото се, получи спазми в стомаха и сега лежи възнак в кревата си, изгаря в треска и зове смъртта.
	— Е, тогава вие ще осигурите незабавно нужната сума — рече Петър.
	— Не зная откъде и не зная как — каза Алберто Мачисте. — В държавната хазна няма пукнат грош. Бъркотията, настанала в последно време, или, ако трябва да се изразя по-точно: бъркотията, започнала от мига, в който загина capitano di giustizia, и чувството на несигурност, породено от тази бъркотия, разтърсиха из основи платежната готовност и морал на населението на Страмба. Духът на мир и любов, въдворен след споменатата смърт на capitano di giustizia от покойния херцог Танкред, ни излезе прекалено скъп от финансова гледна точка, тъй като никой от гражданите вече не знаеше какво още плаща и какво вече не плаща и всички махнаха с ръка на данъчните си задължения. И макар, както всички се надяваме, в най-близко време нещата да застават по местата си, данъчните приходи, таксите и арендите ще започнат да текат към държавната хазна отначало съвсем оскъдно, и то не преди жътвата. Сумата от десет хиляди скуди, определена за отпразнуване на предстоящата сватба на ваше височество, изгреба до дъно всички държавни резерви, при това въпросните резерви, макар и, както бе казано, изгребани до последното скудо, не бяха достатъчни, тъй че за допълване на сумата се наложи да вземем заем от евреите.
	— От евреите ли? — извика Петър.
	— Точно така, от евреите — отвърна спокойно Алберто Мачисте.
	— Мисля — каза Петър, — че като отмених задължителното носене на жълтото кръгче, дадох да се разбере достатъчно ясно, че закрилям евреите.
	— Да, ние разбрахме това — отвърна Алберто Мачисте. — Но нямахме друг изход, щом трябваше да съберем парите, чието отпускане бе гласувано по нареждане на ваше височество.
	— Надявам се, че евреите не са пострадали — каза Петър.
	— Не особено — отвърна Алберто Мачисте.
	— Но ние тук спорим за разни глупости, а принцеса Изота и кардинал Тиначо стенат зад решетките! — провикна се ядно Петър. — Господа, нима искате да ми внушите, че в един богат град като Страмба не могат да бъдат събрани шепа пари на стойност някакви си смешни петдесет хиляди скуди за спасението на принцеса Изота! Нима искате да превърнете моралната победа, за която споменах, в срам и позор, като оставите последната издънка на владетелския род Д’Албула на произвола на глутница вълци? Говорете, Гербино.
	Гербино помълча, прокарвайки пръсти през леонардовската си брада, преди да отговори:
	— Аз вече казах своето на Съда на дванайсетте, когато гледахме делото на седмината от Перуджа. Тогава предупреждавах да не се разбутва стършеловото гнездо. Но уви, никой не ме послуша и стършелите се нароиха. Не зная какво бих могъл да добавя. Аз, господа, си измивам ръцете.
	— Кой друг си измива ръцете! — крещеше Петър. Великият съвет му отвърна с мълчание.
	— Както виждам, всички си измивате ръцете — каза Петър. — Всички си измиват ръцете с явното намерение да струпат цялата мръсотия върху мен. Тогава ще ви попитам нещо друго. Всички вие, които седите тук, сте хора богати или поне заможни. Мачисте, какво ли ще стане, ако отидеш и надзърнеш в касите на банката „Тремаци“?
	— Там, ваше височество, няма да намерите нищо — отговори очилатият младеж.
	— Ами ако заповядам да ви провесят на макара и после ви попитам къде сте укрили наличните си пари?
	Младият Мачисте пребледня, но съумя да се овладее и отговори с твърд глас:
	— Ако ваше височество смята това за разумно и справедливо, нека го стори.
	— Не, няма да го сторя, казах това на шега и главно за да ви изпитам — каза Петър. — Вие ми харесвате, Мачисте, оценявам начина, по който отстоявате своето, и ви назначавам за свой частен секретар. Колко получавате при Тремаци?
	— Трийсет скуди месечно — отвърна Мачисте.
	— Като мой секретар ще получавате сто скуди — каза Петър.
	— Благодаря на ваше височество за великодушното решение — отвърна Мачисте. — Разбира се, възниква въпросът откъде ще се вземат тези сто скуди.
	— Това ще бъде вашата първа задача — каза Петър. После впи очи в председателя на Съда на дванайсетте мъдреци.
	— Ами вие, дон Тимонел, доколкото ми е известно, сте собственик на две кожарски работилници. Не желаете ли да допринесете с известен заем за спасението на принцеса Изота и кардинал Тиначо?
	— Ваше височество, който знаете всичко — отговори дон Тимонел, — вероятно сте добре информиран за огромните загуби, които сполетяха моите претъпкани складове, когато банкерът Лодовико започна да кара от презморските земи евтини обработени кожи.
	— Сигурно подобен отговор ще получа от всеки един от вас — каза Петър. — Всички сте банкрутирали, стигнали до просешка тояга, потънали в дългове. От детството си не съм чул някой да говори другояче, всички се оплакват от беднотията си, включително императорът, папата, моят баща и покойният граф Гамбарини и, кълна се в бога, аз съм вече уморен от това. Но уморен или не, трябва на всяка цена да се сдобия с петдесет хиляди скуди. Е добре, господа. Ще опрем още веднъж до евреите. Но това ще стане под моя надзор, тъй че на никой от тях да не падне и косъм от главата и да получат залог срещу заема, който ще ни отпуснат. Откъде ще вземем залога ли? Ще ви кажа. Не съм нито първият, нито последният владетел, който ще извърши подобно нещо и трябва да се осмелим да го извършим без излишни скрупули, защото става дума за плащане изключително и еднократно, даже нещо повече, за плащане, което perusini superbi по-късно ще ни възвърнат многократно. Става дума за това, че в катедралата „Свети Павел“ има безценни съкровища. Златни литургически съдини, дарохранителници, обсипани с диаманти, везани с бисер одежди и не знам още какво. Никой от моите предшественици не се е осмелил да посегне на тези съкровища, и не защото не са били нужни никому, а защото са им пречели мракобесните религиозни предразсъдъци и суеверия. Но аз смятам, че една жива принцеса от рода Д’Албула струва повече от няколко бокала и кани. Затова реших, че една част от църковното съкровище, което сигурно има много по-висока стойност от онези смешни петдесет хиляди скуди, ще заложим при евреите. Има ли някой нещо против?
	И огледа с пламтящи очи членовете на Съвета, втрещени, изумени, ужасени.
	— Има ли някой нещо против? — повтори Петър. Очилатият младок Мачисте боязливо вдигна ръка. — Е, намери се все пак един смел между вас — каза Петър. — Е, Мачисте, какво не ви се нрави в моя проект?
	— О, нищо, разбира се, че нищо, ваше височество — каза Мачисте и преглътна с труд. — Не съм член на Великия съвет и нямам право на съвещателен глас. Осмелявам се само да припомня на ваше височество…
	И замълча смутен.
	— Е? Какво се осмелявате да ми припомните?
	— Ами само това, ваше височество, че ваше височество много се заблуждава, ако мисли, че зад стените на катедралата има безценни съкровища. Имало ги е някога, но вече ги няма. Бяха изгубени по времето на Николо Втори, дядото на покойния херцог Танкред.
	— Глупости, виждал съм ги със собствените си очи, всички са ги виждали — каза Петър.
	— Фалшификати, ваше височество, фалшификати — каза Мачисте. — Херцог Николо, когато изпаднал във финансово затруднение, продал на нашата банка своята сбирка от монети на стойност деветстотин лири, а когато това се оказало недостатъчно, благоволил да бъде споходен от същата идея, която току-що осени и ваше височество, и посегнал на църковното съкровище, но тъй че никой да не забележи — подменил златните съдове с позлатени, бисерите и диамантите — със стъклени имитации. Прочетох това в дневника на нашата банка, която е била посредник в тази акция. Църковното съкровище, ако ми бъде позволено да се изразя така, е фююют, andato col vento, отвято от ветровете.
	— Боже милостиви, какво да правим тогава? — каза Петър съкрушен. — Да седим тук като риби на сухо ида оставим на произвола на съдбата Изота и кардинала? Та това не мога да си позволя нито аз, нито пък вие! Какво предлагате? Виждате ли някакъв изход? Господа, вие се съгласихте с присъдата, която произнесох над перуджанците. Имахте пълното право да й наложите вето дори с цената на моята абдикация. Но не го направихте и затова носите пълната отговорност за случилото се. Гербино, вие наистина бяхте против това да се разбутва стършеловото гнездо, но не използувахте правото си на вето. Затова сега никакво измиване на ръцете не може да ви помогне. Заповядвам ви като добър познавач на страмбийските нрави да дадете ясно, конкретно и осъществимо предложение как да избавим принцеса Изота и кардинал Тиначо.
	— Виждам един-единствен път — каза Гербино, мъдро и сведущо усмихнат сред гъсталака на своята брада.
	— Какъв?
	— Да навестим още един път евреите, да ги претърсим както трябва, да им подпалим брадите и да им пъхнем ръцете в железни ръкавици, за да кажат къде крият скъпоценностите си, неколцина да обесим, за да всеем ужас, да строшим главичките на няколко техни бебета в стената, да предадем на гвардейците няколко техни дъщери и тъй нататък, и тъй нататък и да не отстъпваме, и да продължаваме, докато не съберем нужната сума. Това е единственият възможен изход. Винаги се е правело така в тежки моменти. А аз съм убеден, че сегашният момент може с чиста съвест да бъде считан за един от най-тежките. Затова хайде към евреите.
	— Няма да го допусна! — изкрещя Петър.
	— И аз няма да го допусна — чу се отгоре женски глас.
	В същия миг на върха на стълбището, водещо от празната галерия към заседателната зала, се появи херцогинята — вдовицата Диана с малоумната Bianca matta за ръка. Беше в черно от глава до пети, което правеше стройната й, висока фигура още по-стройна и висока; освен един-единствен пръстен с голям черен камък тя не носеше никакви украшения, нито обици, нито огърлица, нито брошка; гладко вчесаните й коси бяха покрити с обикновен черен воал. И идиотката беше в черно, с черни плетени ръкавички без пръсти на червените си изцапани ръчички, с едната от тези ръчички, с лявата, тя повдигаше полите си, за да не падне по стълбището, тъй че се виждаха жалките й криви тантурести крачка, обути в черни вълнени чорапи. В Страмба се говореше, че херцогиня Диана се появява винаги в компанията на своята идиотка главно за да може нейната одухотворена красота да изпъкне още повече благодарение на контраста с грозотата на Бианка. Сега, когато херцогинята слизаше бавно по стълбите с Бианка до себе си, горното твърдение изглеждаше неоспоримо вярно, защото, докато идиотката се клатеше тромаво, опипвайки с носа на черната си обувчица всяко стъпало, преди да стъпи тежко на него с цялото си ходило, сбърчила в тревога челце и изкривила устица, херцогинята се спускаше надолу плавно и грациозно, сякаш не стъпваше с нозе, а се носеше върху облак подобно на Дева Мария, когато се възнася към небесата. Да, това наистина не беше слизане, не беше походка, това беше митически танц, пълен с томителна царственост, това беше ритмично спускане, това беше явяване на Кралица и Жрица, и дори самото стълбище беше изгубило в този миг първичното си предназначение на свързващо звено между галерията и залата и сякаш бе там само за да се появи на него споменатата Кралица и Жрица.
	Когато стигна до половината на низходящото си спускане, вдовствуващата херцогиня Диана се спря.
	— Господа — промълви, — изслушах, скрита, вашето съвещание от самото начало и съм принудена да ви кажа, че съм потресена. Надявах се, че ще поправите незабавно неправдата, чиято жертва стана моята нещастна дъщеря и която бе причинена от този странен господин, който трябваше, дано бог не го допусне, да стане неин съпруг, и че тозчас ще съберете от собствените си средства нужния откуп; но вместо това вие се оправдавате с някакви евтини кожи, докарани от презморските земи, и не виждате друга възможност, освен отново да оплячкосате оплячкосаните евреи. Е, благодаря ви, господа, че изобщо сте счели за нужно да се занимавате със случилото се с моята клета дъщеря и ви моля да не говорите повече за това. Ще заплатя откупа със свои собствени средства, иначе казано, ще отделя част от приготвената за любимата ми щерка зестра. Сама реших и въпроса кой ще занесе откупа в Перуджа. Ще изпратя там единствения мъж, който се радва на тъй основателната почит и авторитет, че перуджанците няма да се осмелят да вдигнат ръка срещу него — моя личен изповедник и духовен съветник, отец Интрансидженте.
	Тя се спусна плавно с още няколко стъпала по-надолу и отново се спря.
	— Господине — каза, обръщайки се направо към Петър, — надявам се, че ще спазите добрия тон и този път няма да посрещнете дъщеря ми. Защото, ако го сторите, нищо чудно вие, който сте нещастието на Страмба, да дочакате отново вместо нея друг вързан и омазан войник.
	— Хич не искам да гледам как ти, Петре, ще останеш с празни ръце! — намеси се с вресливия си глас Bianca matta. — Madonna mia, какво те чака! Напразно се хабиш, глупако, помни ми думата! Ще свършиш по-зле от страхопъзльото Гамбарини!
	Видя се как при последните думи на безумната вдовицата злобно раздруса ръчицата й; очевидно въпреки поражението на Джовани тя продължаваше да му симпатизира. После отново заплува гордо и величествено и когато стигна до вратата и напусна заседателната зала, Петър стана и каза следното:
	— Значи аз съм странен господин, значи аз съм нещастието на Страмба. Моля, господа, онези от вас, които са съгласни с мнението на вдовствуващата херцогиня Диана, да вдигнат ръка.
	Не се вдигна нито една ръка, дори нещо повече и нещо по-добро: съветниците изпокриха ръцете си кой където свари, един зад гърба си, друг седна върху тях, Гербино ги мушна зад брадата си; тъй че ако преди миг изглеждаше, че херцогинята плува върху облак безнога, то членовете на Великия съвет изглеждаха безръки.
	— Странен господин, нещастието на Страмба — повтаряше Петър, без да си дава сметка, че така дава да се разбере колко са го оскърбили и наранили прозвищата, с които го беше сподобила вдовствуващата херцогиня. — Значи нещастието на Страмба не е бил capitano di giustizia, по чието време цялата страна живееше в постоянен ужас и от който аз, странният господин, я освободих; значи нещастието на Страмба не е бил Джовани Гамбарини, проклето да е името му, против когото Страмба се разбунтува и издигна мен, странния господин, на негово място; накрая аз, странният господин, дори нямам право да посрещна годеницата си. Добре, аз открито и без колебание си признавам, че началото на моето управление не беше добро и че това, което се случи, тоест задържането на принцеса Изота и кардинал Тиначо в Перуджа, просто не трябваше да се случва. Но няма смисъл човек да се вайка над вече разляното мляко; този инцидент, до който се стигна впоследствие на това, че аз неотстъпно дадох път на своето единствено правилно разбиране за справедливостта, разума и правдата, можеше да бъде приключен гладко и светкавично, без взаимни нападки, караници и упреци, ако в държавната хазна бяха предвидени нужните резерви за подобни непредвидени случаи. Вие, господа, до един си измихте ръцете, тъй че единственият мръсен сред вас останах аз, странният господин, нещастието на Страмба; но кой носи отговорността за празната хазна, аз или вие? Аз се възкачих на престола едва преди няколко седмици, докато вие или поне повечето от вас заемате своите длъжности от дълги години; как сте могли да допуснете държавните финанси да се окажат в такова положение, че единствен източник на доходи да бъде разбиването на бебешки главички в стените? За какво сте тук, с какво се занимавате, какво решавате, какви съвети давате, за какво изказвате мнение? Е, господа, сега аз поемам стопанисването на страмбийските държавни финанси в свои ръце и ви гарантирам, че до шест месеца хазната ще бъде пълна.
	Той разклати звънеца, с което даде знак на стражата, която патрулираше отвън на стълбището, да бъде нащрек. После продължи бавно, тихо, отчетливо изговаряйки всеки звук:
	— Вие, дон Тимонел, горкият човек, обеднял, защото римският банкер Лодовико Пачионе залял пазара е евтини кожи, питам ви, какви данъци плащате?
	Дон Тимонел, поразен от нечувания въпрос, мълчеше и облизваше устните си.
	— Е? — настояваше Петър.
	— Плащам на държавата — каза дон Тимонел, — аз плащам на държавата, както и всички граждани на Страмба, сумарен данък върху своите къщи.
	— А колко къщи имате?
	— Аз имам, ваше височество, голяма рода, имам шест деца, от тях — четири омъжени дъщери, четиринайсет внучета и затова…
	— Не ви питам колко деца и внуци имате, питам ви колко са къщите ви?
	— Шест, с ваше позволение.
	— Включително едноетажния дворец срещу porta „San Pietro“?
	— Да, включително, ваше височество.
	— И колко плащате?
	— Както казах, ваше височество, плащам колкото и всички, за всяка къща по десет цекина годишно.
	— Значи общо шейсет цекина годишно?
	— Да, шейсет цекина.
	— Без оглед на големината на къщите?
	— Тъй е било, ваше височество, прието в Страмба открай време и тъй е постановено със закон още от времето, когато Страмба е била маркграфство.
	— Значи един бедняк плаща за схлупената си къщурка с две прозорчета същия данък, който плащате вие за своя дворец?
	— Плаща или по-точно би трябвало да плаща, но тук възникват трудности, тъй като гражданите не обичат да плащат.
	— Тогава аз отменям този странен закон и внасям предложение да бъде въведен нов, по силата, на който имотният данък да зависи от броя на прозорците: по един цекин на прозорец. Така беднякът, чиято къща има само два прозореца, ще плаща не десет, а два цекина годишно, а вие само за двореца си, който, струва ми се, е най-малко с четирийсет прозореца, ще плащате най-малко четирийсет цекина и това ще важи и за всички останали къщи в столицата. Законът ще важи със задна дата за цялата отминала година; онези, които по силата му следва да плащат по-малко от десет цекина, ще си получат парите обратно. Има ли някой някакви възражения?
	Очилатият младок Мачисте вдигна плахо ръка. Е? Говорете — каза Петър.
	— Новият закон — каза младокът Мачисте, — който ваше височество възнамерява да прокара, несъмнено е безкрайно справедлив, но…
	— Какво „но“? — каза Петър. — Щом е справедлив, значи всичко е наред.
	— Да, несъмнено всичко е наред, но се боя, че ще излезе скъпо — отвърна Мачисте.
	— Скъпо ли? За кого ще излезе скъпо?
	— За държавната хазна — отвърна Мачисте. Защото, ако ваше височество бяхте благоволили да обърнете повече внимание… искам да кажа, ако бяхте минали по всички улички, от които се състои нашият град, щяхте да видите, че абсолютното мнозинство от страмбийските къщи, да кажем, около деветдесет и пет процента, имат по-малко от десет прозореца и че къща като на дон Тимонел, с четирийсетте й, както ваше височество благоволи да прецени, прозореца, е за този град изключение. Тъй че, ако трябва да върнем парите на всички онези граждани, които имат по-малко от десет прозореца, а вече са заплатили по десет цекина, за държавните ни финанси това би било не спасение, а, напротив, неприятен и болезнен, при сегашната ситуация, бих могъл да кажа, направо смъртоносен удар.
	Петър мълчеше стъписан.
	— Не ми се иска да отстъпя от своя проект — каза той накрая, — защото това е едни справедлив проект. Но понеже при цялата си справедливост, както виждам, се разминава със своето предназначение да обогати държавната хазна, аз ви упълномощавам, секретарю, за възможно най-кратко време да разработите в детайли нов проект, такъв, че първоначалната ми идея да се попритиснат собствениците на големи къщи да не бъде накърнена, положението на бедняците да се облекчи и държавната хазна да спечели.
	— Ще го изготвя, ваше височество — каза Мачисте и записа старателно нещо в бележника си.
	— Но с това — продължи Петър — моят увлекателен диалог с дон Тимонел не е приключен. Какви други данъци, питам ви, плащате годишно, освен шейсетте златни монети?
	— Като член на Великия съвет — отговори дон Тимонел — по закон съм освободен от всички останали данъци.
	— Значи не плащате данъци, а, напротив, за това, че заседавате в Съда на дванайсетте, получавате хубави парички?
	— Незначително обезщетение, ваше височество — каза дон Тимонел. — Съдебните заседания отнемат страшно много време, а времето, както е казано, е пари.
	— Добре, аз отменям това обезщетение — каза Петър. — Който не желае да заседава в Съда на дванайсетте без възнаграждение, само защото смята това за почетно задължение на един гражданин, нека се откаже от длъжността си. Кой е съгласен с това мое предложение? Благодаря, виждам, че всички са съгласни. А що се отнася до привилегията на членовете на Великия съвет да не плащат данъци, нея също отменям. Смешно, възмутително и неприемливо е занаятчиите от еснафите и дребните търговци да плащат данък, докато най-знатните и най-богатите сред тях, които ги представят във Великия съвет, са освободени от данъчни задължения. Добре ми е известно, че това е една обичайна практика, утвърдена в целия свят, например и в моя роден град Прага общинските съветници са освободени от данъци, но това не е основание да търпя подобно безобразие и тук, в Страмба, която искам да превърна — и ще я превърна, можете да не се съмнявате — в пример на това как трябва да изглежда едно образцово, хармонично, щастливо човешко общество, такова, за каквото са мечтали Платон и Томас Мор. Да, господа, обръщаме нова страница! Мерките, които прокарах досега — отменянето на поста и на заповедта евреите да носят жълти кръгчета, както и основаването на университета, бяха подробности, дреболии, с чиято помощ само се ориентирах и пробвах възможностите си; действувах като библиотекар, комуто е било възложено да подреди занемарена библиотека и който най-напред се оглежда, вдига някакво незначително съчиненийце, запокитено на пода, и го поставя на масата, преди да начене истинската работа по класифицирането, картотекирането и реорганизирането. Сега се сблъскваме с най-важния и най-болния въпрос, финансовия, данъчния, с въпроса за държавните доходи. Но понеже аз съм войник и дипломат, а не финансист, отлагам този въпрос за следващото съвещание и заповядвам на вас, Мачисте, да разработите подробен и изчерпателен проект за строго данъчно облагане на големите имущества. Засега, господа, ви благодаря за вниманието и за изключителното разбиране, което проявихте.
	Когато той напусна залата, настъпи тишина, която пръв наруши очилатият младок Мачисте. Той яростно захвърли тефтера, в който си беше водил записки, и се изправи.
	— Господа, аз не искам да имам нещо общо с тая работа — каза ядосан. — Откъде-накъде заради справедливия ни херцог трябва да си навлека омразата на всеки, който има в Страмба тежест, пари и име? Още днес си стягам багажа и заминавам при леля си, която има край Умбрия ферма за кокошки и открай време ме увещава да ида да живея при нея.
	— Добър път и доскоро виждане; наистина ще е скоро — каза мъдрият аптекар Гербино, — защото справедливият херцог току-що изрече осмата си смъртна присъда, този път над самия себе си.


>>	Строшеният приклад

	Принцеса Изота се завърна в Страмба също тъй тайно, както бе заминала във все още добрите времена, когато баща й беше жив: пристигна в дълбока нощ, когато портите бяха затворени и градът спеше, съпроводена от Интрансидженте и разгромената дружина на кардинала. Стражниците, които пуснаха принцесата в Страмба не видяха самия кардинал сред свитата й; скоро от уста на уста и целия град се разнесе скръбната мълва, че негово високопреосвещенство вече не е между живите; несправедливостта, на която станал жертва в Перуджа, нечуваното насилие, упражнено върху него, тъй развълнували благородния старец, че сърцето му се пръснало и спряло навеки.
	Това бе такава простащина от страна на съдбата, такъв коварен удар с нож в гърба, катастрофа, тъй потресаваща с ненадейността си, че когато слухът стигна до Петър, ръцете му се отпуснаха като отсечени, коленете му се подкосиха, той се свлече в креслото, на което седеше херцог Танкред, когато играеше шах (Петър се намираше в малкия частен кабинет, който бе наследил от покойния владетел), в пълно неведение какво и как да прави по-нататък. Сега щяха да му търсят отговорност не само за пропиляването на Изотината зестра, не само за това, че принцесата бе лежала в перуджанската тъмница, но и за смъртта на кардинала; защото нямаше никакво съмнение, че вдовствуващата херцогиня и абатът Интрансидженте, а може би и самата Изота щяха да впишат в сметката му и тази нова злополука, нищо, че смъртта на кардинала бе съвсем естествена и че навярно би настъпила, тъй или иначе, дори без извънредното напрежение на мисълта, предизвикано от perusini superbi. Също така бе безспорно, че това проклето усложнение щеше да издигне нова преграда между Петър и Изота и отново да отложи, ако не и да направи веднъж завинаги невъзможен брака им, без който, както се беше изразил опитният шивач Шютце, Петровото възсядане на херцогския трон трудно би придобило солидност, тъй че скъпите приготовления за сватбата, заради които държавната хазна трябваше да вземе заем от евреите, щяха да се окажат изцяло и напълно безполезни и ненужни и Петър щеше да стане за посмешище. И докато седеше така, оглупял и бездеен, с отпуснати ръце и омекнали колене в креслото при шахматната дъска и повтаряше на родния си език: „Ами сега, ами сега“, се чу дращене по вратата и влезе господин Шютце с новия костюм, който Петър си бе поръчал с оглед на сериозната ситуация — трезв, издържан в тъмни цветове, без украсителни прорези, без кордели, без модни ефекти.
	— Няма що, на ваше място аз бих си отварял очите на четири, хер фон Кукан — отговори той на въпроса, който Петър си задаваше постоянно, а сега бе превел на майчиния език на Шютце. — Избягвайте омлетите, защото…
	— Знам — прекъсна го Петър, — в омлетите много добре се примесва отрова, наречена volpe.
	— Точно така — каза Шютце. — И наистина не се доверявайте на никого и на нищо. Внимавайте най-вече да не изядете половинка от ябълка, която някой е взел небрежно от кошницата пред очите ви, разрязал я е, подал ви е половината, а своята е изял — ножът със сигурност е бил намазан с отрова от едната страна, тъй че вашата половинка е отровна, а неговата — ни най-малко. Това е новост в отровителството и е добре човек да го знае. Хората са изобретателни и хитри, а вие, хер фон Кукан, станахте за кратко време трън в очите на толкова много високопоставени господа, че да се чуди и мае човек как го постигнахте. Апропо, имам едно писмо за вас.
	— От принцесата ли? — извика Петър.
	— Къде ти — каза Шютце. — Явно много лошо сте си постлали при принцесата, хич не се и надявайте да получите скоро писъмце от нея. — Господин Шютце порови из джобовете си, докато открие листчето. — Пъхна ми го Bianca matta, нали я знаете, да съм ви го предадял. Колкото повече наблюдавам това кудкудякащо женско джудже, толкова повече ми се струва, че тя изобщо не е толкова matta, за колкото я имат хората, и че само се прави на такава, за да запази топлото си местенце при двора.
	Листчето беше изпоцапано с шоколад и на него с едри разкривени букви беше написано само това:
	„Петре, имай очи и на гърба си и носи железен нашийник.“
	— Въпреки всичко тя е matta — каза Петър, след като прочете това известие на господин Шютце. — Не виждам тук никакъв смисъл.
	— Има смисъл, има — каза Шютце. — Тя иска да ви каже същото, което ви говорех преди малко и аз. Предупреждавах ви да се пазите от отрова, Бианка ви предупреждава да се пазите от нападение. Да имаш очи и на гърба си, означава, доколкото разбирам италиански, да следиш и това, което става зад теб. А да се носи железен нашийник, е един много полезен съвет. Железният нашийник, скрит под яката, може да ви спаси от някой удушвач. А удушвачите нападат своите жертви изозад.
	— Човек може да бъде убит по хиляда начина — каза Петър. — Ще се спася от удушвача и някой ще ме прониже, ще ме удари с чук по главата или ще ме застреля.
	— Разбира се, хер фон Кукан — рече Шютце. — Но на ваше място аз бих се вслушал с благодарност в съветите на Бианка, защото не е изключено да е подочула какво ви готвят. Пронизване с шпага, удар с чук по главата, прострелване — тези неща оставят грозни следи по тялото, докато, ако един опитен удушвач затегне въжето около шията ви, после може спокойно да се обяви, че сте получили мозъчен удар. Такива неща, хер фон Кукан, се вършат много по-често, отколкото бихте могли да предположите. Имаме в склада такива нашийници, както имаме и от онези обуща с кухи токове, понеже някои господа изпитват удоволствие от представата, че животът им е постоянно в опасност. Но при вас не става дума за някаква представа, при вас това е факт. Momentchen, ще ви пратя едно такова нашийниче, по мярката на врата ви. Ще ви избера нещо инкрустирано нагоре с метал, стои като украса и има това предимство, че метнатото около шията въже няма да се плъзне надолу. Ризница, естествено, имате.
	— Имам — отвърна Петър. — Веднъж вече ми спаси живота.
	— Ето, виждате ли — каза господин Шютце и си отиде.
	Около час по-късно, когато вече бе притежател на здрав и добре стоящ нашийник, Петър получи парфюмирана, елегантна картичка, в която вдовствуващата херцогиня го канеше да посети нея и дъщеря й в техния appartamento в три часа след пладне.
	Многочислеността, чудноватостта и мрачността на случките, които го преследваха в последно време, го бяха накарали да отъпее така, че той дори не съзнаваше гротескността на ситуацията, когато се отправяше към Сладката си годеница и нейната майка, подсигурен е металния предпазител на шията срещу удушване, с ризницата срещу пробождане, с остра шпага срещу нападение из засада и с кесия жълтици за случай, че му се наложи да се спасява с бягство.
	Майката и дъщерята седяха на тесни табуретки до прозореца, гледащ към големия двор, и двете надвесени над ръкоделия — Изота бродираше със златни конци нещо върху малка кърпичка, опъната върху дървена гъбка, а херцогинята обработваше с дълги ножици парче плат с цвят на шафран, като правеше напречни прорези, — а между тях се извисяваше с целия ръст на кокалестата си фигура строгият Интрансидженте, извърнат с лице към вратата, през която бе въведен Петър, докато вдовствуващата херцогиня, седяща от дясната му страна, и Изота — от лявата, бяха в полупрофил. Интрансидженте доминираше мощно, властно и величествено, тъй мощно, властно и величествено, че двете жени в краката му изглеждаха мънички като деца, на гном приличаше и Bianca matta, приклекнала на земята до вдовствуващата херцогиня, тъй че цялата гледка създаваше впечатление за картина, рисувана с техника от стари времена, когато законите на перспективата не са били известни и големината на изобразяваните фигури е зависела от светостта и висотата на положението им в обществото.
	Като направи няколко бавни, съответствуващи на важността на момента pas du courtisan, Петър се поклони дълбоко и с фино модулиран глас, изпълнен с печал, изказа на вдовствуващата херцогиня Диана и на Изота съболезнованията си по повод безвременната кончина на скъпия им роднина, последния мъжки потомък на славния род Д’Албула, кардинал Тиначо. Нито вдовствуващата херцогиня, нито Изота реагираха на култивираната му реч, достойна за бивш страмбийски arbiter rhetoricae, не помръднаха, не премигнаха, сякаш изобщо не бяха забелязали присъствието му; навярно предварително се бяха уговорили, че Интрансидженте ще действува от тяхно име.
	Но и Интрансидженте мълчеше и само мрачно и с нескрита погнуса пронизваше Петър с дивите си очи.
	— Седни, седни при нас, imbecille, нали все още си херцог — каза по някое време Bianca matta.
	— Благодаря ти, Бианка, за тази проява на човещина и радушност, тъй редки в днешно време — каза Петър, — но предпочитам да постоя, защото не мога да си представя, че моята визита след това тъй топло посрещане ще трае дълго.
	При тези Петрови думи Изота изпусна в скута си дървената гъбка, плесна с ръце, с цели длани и разперени пръсти, вдигнала очи към тавана сякаш за молитва, и извика:
	— Осмелява се да говори за човещина и радушност, търси човещина и радушност той, който уби баща ми, защото доведе убиеца му в Страмба, и който погуби чичо ми, той, който ни докара до просешка тояга, той, който за няколко седмици превърна Страмба в лудница, той, с чието появяване започнаха всичките ни мъки! Внук на прост селяк, който е скопявал животни, той ни натрапва особата си, заради него бях прокудена от родния си град, заради него бях хвърлена в тъмница — и се надява, че ще се отнасяме с него човешки и радушно!
	— Ако съм очаквал нещо, Изота, това са били най-вече нападките, с които ме обсипа — отвърна Петър, — дори ако ми позволиш да си послужа с думите на твоя баща, ги очаквах с убийствена увереност. Знаех предварително дума по дума какво ще чуя от теб, включително и за селяка, чийто внук съм; но също така зная, че ще съжалиш за изречените от теб думи, когато горестта и скръбта ти се уталожат, защото вярвам на баща ти, който непосредствено преди своята смърт ми каза, че е подценявал силата на характера ти, когато е предполагал, че ще ме забравиш скоро след като заминеш от Страмба, докато ти в действителност не си била престанала да ме обичаш.
	— Това не е истина! — извика Изота.
	— Познаваш ме достатъчно добре, за да си разбрала, че никога не лъжа — каза Петър.
	— Забранявам ви, господине, да говорите по този начин на моята дъщеря — намеси се вдовствуващата херцогиня Диана.
	— Говоря по този начин на девойката, чиято ръка ми обеща самият папа — отвърна Петър.
	— Ако все още не го е сторил, негово светейшество много скоро ще стори по отношение на вас единственото, което заслужавате — ще ви анатемоса — обади се Интрансидженте. — Когато ви посетих последния път, разговарях с вас като с херцог и апелирах към съвестта ви; днес вече не ви признавам за владетел на тази страна и на този град, ето защо апелирам вече не към съвестта ви, а към здравия ви разум. Преценете или поне се опитайте да прецените спокойно и трезво ситуацията, в която се намирате, млади човече, и неминуемо ще стигнете до извода, че по някакво удивително стечение на обстоятелствата сте заели място, което не ви се полага и за което не се показахте достоен. Искаме да се отнесем с вас со кротце и со благо, защото не бихме желали да навредим на човек, получил благословията на негово светейшество, и искаме веднъж завинаги да приключим историята със злополучното ви управление, преди тази благословия да се превърне в страшна анатема. Откажете се доброволно от титлата, с която се окичихте при тъй авантюристични обстоятелства, провъзгласете пред народа, че абдикирате, защото не желаете да пречите на очакваните събития, и си вървете с мир.
	Петър се опитваше да запази самообладание.
	— И кога са тези очаквани събития? — попита.
	— С прекъсването на владетелската династия по мъжка линия — отвърна Интрансидженте — Страмба ще престане да бъде херцогство и ще премине изцяло и непосредствено под властта на курията. Това нямаше да се случи, ако си бяхте дали сметка за границите на вашите правомощия. Затова признайте грешката си и се оттеглете, преди да е станало късно. Е, какво? Чакам отговора ви, чакам решението ви.
	— Не чакате нищо, защото знаете предварително какъв ще бъде моят отговор и какво ще бъде решението ми — проговори Петър. — Направо ме разсмива представата, че бих могъл да сведа глава и да се откажа от всичко, което постигнах с толкова усилия и саможертви, само защото абатът на местния манастир ми препоръчва да мирувам. О, не, господин абат. Нищо подобно няма да се случи. Аз няма да отстъпя, няма да се отрека от задачите, които съм си поставил, и от целите, към които се стремя. Ще остана на престола и ще направя от Страмба честито и образцово убежище на разума и справедливостта, дори ако десетина мракобесници като вас и десетина председатели на Съда, и сто хиляди членове на Великия съвет застанат на пътя ми, и съм готов да пожертвувам всичко, дори и собствения си живот, за да постигна тези свои предначертания. Преди да измине и година, в Страмба няма да има бедни, в Страмба няма да има богати, в Страмба няма да има съсловни привилегии и никой, нито дори самият папа, няма да може да попречи на това. Аз прекалено добре зная как стоят нещата с негово светейшество, за да се боя от него. Да не мислите, че Джовани Гамбарини се е уплашил от папата и от неговата анатема? Той се уплаши от мен, и то с пълно право. Осмелявате се да твърдите, че не съм бил достоен за владетел на тази страна? Ах, същото би казал човек, който не разбира нищо от земеделие, ако наблюдава какво върши новият стопанин, захванал се със запуснат имот. Този нов стопанин ще преобърне, ще унищожи всичко, което сметне за негодно и загнило; а невежият наблюдател, като гледа това опустошение, сигурно ще каже, че стопанинът не е с всичкия си. Но аз съм с всичкия си, господин абат, аз не смятам досегашното си управление за неудачно и затова отговорът ми на вашето смайващо предизвикателство е решително и твърдо не, не и пак не, доброволно — никога!
	— Тогава съжалявам, вие сам си го изпросихте — каза Интрансидженте и щракна с пръсти. В същия миг Изота натъпка кърпичката в устата си и затвори очи. Чул как вратата зад него се отваря, Петър се огледа и видя палач с червена дреха без качулка да влиза с бърза крачка в залата; и това бе последното, което му бе съдено да види в този миг, защото абатът Интрансидженте с неочаквано ловко и точно отмерено движение метна върху главата му черно покривало, което бе измъкнал от широкия ръкав на расото си. Чу се изсвистяване и около скрития под яката на Петър нашийник се усука тънко въже с оловна топка накрая. Палачът, стягайки здраво въжето с дясната си ръка, сякаш укротяваше див жребец, се доближи плътно до гърба на Петър с намерение да пречупи врата му с левицата си, но Петър, незасегнат от удушваческия инструмент и помнейки добре един от многото урони по ръкопашен бой, получени от незабравимия Франта, сина на уличницата Чакутревкъщи, приклекна ниско, обхвана със сключени ръце тила на палача и го преметна през дясното си рамо като чувал, тъй че Maecipoio на екзекуциите тупна с глух удар в краката му.
	Като не можа да се отърве в бързината от покривалото, притиснато от стегнатото въже към яката му, Петър извади шпагата си и нанесе слепешката яростен удар в посоката, където очакваше да се натъкне на Интрансидженте; и наистина усети как шпагата проникна в живо тяло. Към многогласния вик, който се разнесе в същия миг, се присъедини и привдигналият се от земята палач. И когато Петър съумя да се освободи от въжето и покривалото и прогледна, на свой ред също изкрещя от ужас, защото се оказа, че шпагата му е пронизала не едно, а две тела — гръдта на Интрансидженте и гърлото на Изота, която в страха си се беше скрила зад гърба на абата. Интрансидженте, прободен в сърцето, беше мъртъв, а Изота, паднала на колене, кашляща и хъркаща, се опитваше с двете си ръце да спре бликащата на тласъци от гърлото й кръв.
	— Убиец! — изпищя вдовствуващата херцогиня и като замахна с все сила, удари с ножицата си Петър в гърдите; но крехкият инструмент, натъкнал се на ризницата му, се строши.
	— Той е дявол! Той е дявол! — закрещя херцогинята и в пристъп на лудост се свлече, задушавана от ридания, върху тялото на своята дъщеря, която, изгубила сетни сили, лежеше в локва от собствената си кръв.
	— Така ти се пада, гадино — отсече Bianca matta, която през цялото време, докато се разиграваше гореописаната сцена, хрупкаше ядки от хартиена фунийка. Не беше ясно дали нейната забележка бе предназначена за умиращата принцеса или за сломената от мъка нейна майка, херцогинята.
	В този миг палачът, който все още не се беше съвзел напълно, се хвърли върху Петър, за да го прихване през коленете и да го повали на земята, но Петър му попречи с един ритник в брадата, а после разби вратата, при което четирима слисани слуги, които се бяха опрели на нея да подслушват, изпопадаха вътре.
	— Махнете се от пътя ми! Махнете се от пътя ми! — крещеше Петър, размахвайки окървавената шпага. Оттам се втурна по празния коридор до главната зала за аудиенции и изтича на балкона.
	Вече обърнахме внимание и отбелязахме на нужното място, че макар херцогският дворец да бе съграден много солидно от огромни каменни блокове, откъртени от древноримските руини, неговите необикновено дебели стени не можеха да попречат на разпространението на сведения, често изопачени и разкрасени, за всичко по-интересно и важно, което ставаше вътре, сред страмбинската общественост. Така и този път вестта, че в двореца се готви или се разиграва нещо ужасяващо, смразяващият финал на страмбийската трагедия, причинена от злодея пришълец, кой знае как изкачил се на херцогския престол, бе довела на piazza Monumentale тълпи народ и когато на балкона излезе злодеят пришълец, самият херцог, сред тълпата настана вълнообразно движение — всички като по даден знак отстъпиха назад, кой крачка, кой — две, сякаш внезапно срещу тях бе задухал остър вятър.
	— Народе страмбийски, страмбийци! — извика Петър колкото можеше по-силно и отчетливо. — Искам да ви съобщя радостната новина, че ми се удаде да се спася от засадата, която ми бе устроил абатът Интрансидженте, искайки да ви лиши, страмбийци, от първия справедлив владетел, който някога е оглавявал тази държава и който е призван от самото провидение да премахне всички неправди, причинени на страмбийския народ от неговите владетели в миналото.
	Още след първите думи, които бе произнесъл, започна да става нещо съвършено неочаквано: стълпилите се на площада хора нито възнаградиха оратора за радостната вест с възгласи „evviva“, както Петър се надяваше, нито пък му отвърнаха с хулни крясъци и освирквания, както се опасяваше, а останаха неми като риби в серкме и започнаха мълчаливо да се разотиват. Движенията им бяха бавни и едва ли не незабележими, но черната хорска маса постепенно започна да сивее и празните островчета между отделните групички ставаха все по-големи, като дупките на прокъсана дантела, когато я опънеш от двата края.
	— За да мога да осъществя всичките си замисли, чиято единствена цел е вашето благо, скъпи мои страмбийци — продължаваше Петър, — аз поемам от този миг управлението на обществените дела като самодържец, без помощта на Великия съвет, който разпускам. Съдебната комисия от дванайсет мъдреци, които в действителност са глупаци и страхливци, също е разпусната.
	Той продължи да говори известно време, мъчително съзнавайки колко суетни и празни са думите му, и млъкна едва когато площадът се обезлюди, сякаш целият град беше измрял; изчезнаха всички, и зидарят, който допреди малко стоеше на стълбата, подпряна на фасадата на една от близките къщи и изкърпваше мазилката, изчезнаха всички, и кротките пияници, които допреди малко седяха на дългата маса пред странноприемницата „При пауновата опашка“ и пиеха вино, изчезнаха всички, и момчето, което допреди малко гонеше обръча си под статуята на император Веспасиан, излъскана и украсена с нови зеници, изчезнаха всички, и портиерът, който допреди малко пазеше входа на двореца на Гамбарини, изчезнаха всички, и гърбавата, по прякор Късата Поликсена, която имаше срещу църквата сергия със стъклени джунджурии, изчезнаха всички, освен Петър, който продължаваше да стои самотен на балкона, вперил поглед в празните гладки плочи, с които бе облицован площадът, и си казваше:
	„Това е краят, това вече наистина е краят.“
	Някой го дръпна за ръкава. Беше Bianca matta.
	— Ела бързо, imbecille, бягай, вече тръгнаха да те търсят, искат да те арестуват и да те изгорят на клада — каза тя и го хвана за ръката. Петър й се подчини и се остави да го водят като малко дете.
	Бианка ситнеше тъй бързо с кривите си крачка, че той трябваше да удължи крачката си, за да върви редом с нея. Поведе го по един коридор, в този миг също тъй мъртъв и пуст като piazza Monumentale, към херцогския апартамент. В ръцете си държеше запален фенер. Някъде изотдолу, откъм приземието, се дочуваше дрънчене на оръжие и тропот, които бяха прекратени от гласа на командуващия офицер.
	— Строй се! Ходом марш! Колкото и да се съпротивлява, трябва да го заловим жив.
	— Чу ли? — рече спокойно Bianca matta. — Търсят те.
	Влязоха в салона.
	— Заключи и спусни резето — каза тя.
	Петър направи каквото му беше наредила. Тогава идиотката пристъпи към мозайката, красяща отсрещната лява стена на помещението и изобразяваща двубоя на Давид с Голиат. Потропа с дебелия си пръст по ръбестата торба с камъни в краката на Давид и каза:
	— Натискай тук, трябва да се отвори.
	Петър се опита да оттласне каменния блок с голи ръце, но той дори не се помръдна. Тогава свали от куката превъзходната пушка Брокардо и като опря ръба на приклада в Давидовата торба, сякаш бе железен лост, той започна да муши, да тика и да блъска. Мозаичният правоъгълник се открехна на скритите си панти като прозорче, оставяйки черна дупка в картината.
	— А сега пъхни ръката си вътре и някъде долу ще напипаш една дръжка — каза идиотката.
	Той направи каквото му беше наредила и напипа някаква дръжка.
	— Хвани здраво дръжката и я дърпай към себе си, все едно че отваряш врата — заповяда идиотката.
	Той направи каквото му беше наредила и наистина цялото мозаично пано се отвори като врата.
	— Сега затвори плочата с торбата и бягай — заповяда идиотката. — Имаш ли пари?
	— Имам — каза Петър, връщайки мозаичното изображение на торбата в първоначалното му положение.
	— Ще ме вземеш ли със себе си?
	Той се поколеба, но си даде сметка, че Bianca matta може да стане втората жена, вплетена между наплатите на колелото за мъчения, задето му е помогнала да избяга.
	— Ела — каза й.
	Идиотката заплака от радост и се втурна първа в ниското сводесто коридорче, лъхащо на миши изпражнения и мухлясали стени. Петър я последва, хвана дръжката и тресна мозаичния двубой на Давид с Голиат зад гърба си в същия миг, в който върху заключената врата на салона се посипаха гръмотевични удари.
	Бианка, осветявайки пътя им с фенера, весело препускаше по коридорчето и по стъпалцата надолу, после наляво и пак наляво и по други стъпалца пак надолу, а кривите й крачка не знаеха умора. Петър крачеше след нея приведен, за да не си удари главата, превъзходната пушка Брокардо бе провесена косо през рамото му.
	— Не се ли чудиш как така знам всички тези неща — къде трябва да се натисне и как се отваря тайният вход? — каза идиотката.
	— Ами да, чудя се — отвърна Петър.
	— Аз бях там — обясни Бианка, — когато моята херцогиня помогна на Гамбарини да избяга. Тя единствена знае как се влиза в коридора, защото Танкред е мъртъв, тя единствена и след нея аз, Бианка, Бианка! О, на Бианка й сече умът, Бианка е хитруша, Бианка не е вчерашна!
	И тя подскачаше и се смееше до припадък.
	Коридорът, в който тук-таме проникваше дневна светлина през тънки отвесни отвори за проветряване, беше невероятно дълъг, толкова дълъг, сякаш никога нямаше да достигнат края му. Когато повървяха час, стана ясно, че са някъде извън пределите на града; но трябваше да вървят още един час, преди да стигнат стълбата, изкачваща се под стръмен наклон нагоре.
	— Ти върви напред — заповяда идиотката. — Над нас има фалшива гробница, нали разбираш. Повдигни надгробния камък.
	Петър направи каквото му беше наредила; надгробният камък беше тъй тежък, че той едва успя да го повдигне.
	— Браво на тебе — похвали го Bianca matta, когато изпълзя след него. — Джовани не можа да го помръдне, та трябваше ние двете с херцогинята да му помагаме. А сега върни камъка както си беше.
	Петър направи каквото му беше наредила.
	Фалшивата гробница се намираше в единия край на малко горско параклисче, осветено с името на света Катерина; основал го бе Николо Втори в близост до чудотворно изворче, което лекувало всички болести на очите. Сега край изворчето стоеше привързан към една брезичка оседлан кон, бял на тъмни петна, и си пасеше.
	Щом Bianca matta видя коня, тя започна да пляска с ръчички:
	— Уго е послушал Бианка, всички слушат Бианка, всички правят това, което тя нареди.
	— Кой е този Уго? — попита Петър.
	— Едно от конярчетата. Поръчах му да доведе при параклисчето коня, когато разбрах, че си изгубил всичко. И Джовани го чакаше кон на това място, но за него беше поръчала херцогинята.
	— Ти си много добра и умна, Бианка — каза Петър.
	Той нагласи зъбалеца на юздата, метна се на седлото, после повдигна Бианка и я намести пред себе си. Тя се разохка от блаженство и се притисна към него.
	— Бианка те обича, Петре.
	„Виж ти, значи все пак съм спечелил в Страмба нечие разположение“ — помисли си той.
	— Къде отиваме? — попита Бианка, когато Петър пришпори коня в тръс.
	— В моя роден край, Бианка, в страната, където съм видял белия свят. Когато човек изгуби всичко, той винаги се завръща у дома.
	— Казват, че си бил вълшебен стрелец.
	— Не, не съм вълшебен стрелец, но пушката ми е вълшебна. Омагьосал я е моят баща, могъщ вълшебник, който освен всичко друго бе сътворил чудотворна материя, червена и със седефен блясък, която превръща оловото в чисто злато.
	— И къде е тази материя?
	— Ех, ако знаех само! — каза Петър. — Ако я имах, щях да превърна целия свят в рай. Но баща ми я е скрил добре, тъй че никой никога няма да я намери.
	Ставаше му по-добре от чувството, че си бъбри с някое дете.
	— Покажи ми как стреля пушката — рече Бианка.
	— Ти вече си виждала как стреля, когато улучих с нея capitano di giustizia.
	— Да, ама искам пак да видя. Улучи ей оная шишарка.
	Петър свали пушката от рамото си, но веднага отпусна ръка, понеже прикладът се оказа счупен при шийката. Явно това бе станало, когато Петър беше избивал с него тайното прозорче в мозаичното пано.
	— Няма какво да се прави, Бианка, пушката е много болна, трябва да дам да я поправят.
	Захвърли строшения приклад на пътя и продължиха нататък.
	Около час по-късно едно тъжно, изтормозено муле, карано от мъж с одимени дрехи, без съмнение въглищар, теглеше тежко натоварена с дърва каруца. Лявото колело на каруцата мина през захвърления приклад и прикладът, който се оказа кух, се разцепи; от него се изсипа чудновато вещество, светещо и със седефен блясък, което някой някога бе укрил там, защото за него бе безкрайно важно никой да не открие веществото, и го бе скрил явно по времето, когато пушката Брокардо все още бе част от имуществото и собственост на граф Одорико Гамбарини и когато Петър Кукан от Кукан служеше като паж в дома на същия този граф. Въглищарят не забеляза нищо и продължи да подкарва мулето си по пътя. През нощта се изля пороен дъжд, който отнесе по-голямата част от червеното, седефено лъскаво вещество; стадо овце, минало оттам на другата сутрин, утъпка червеникавата, змиевидно извита следа, която веществото бе оставило. Прикладът, раззинат като скъсана обувка и изцапан от овчи барабонки, остана да лежи още няколко дни на същото място, където беше захвърлен; остатъкът от червеното, седефено лъскаво вещество във вътрешността му изчезна под наноса от глина. А после някой подритна приклада във вадата.
	В същото или почти в същото време през една от портите на Рим излезе малко, но великолепно шествие от кардинали, епископи и прелати; това бяха представителите на курията, отправили се по волята на негово светейшество за Страмба, която бе престанала да бъде херцогство, за да прехвърлят управлението на държавните работи в ръцете на църквата. Начело на свитата яздеше младият, красив кардинал Джовани Гамбарини, който щеше да бъде пръв наместник на негово светейшество в Страмба; папата го бе дарил с кардиналска митра като благодарност за това, че паднал пред него на колене, Джовани се разкая искрено за греховете си и подари на църквата цялото си имущество, двореца в Страмба и всичките си латифундии. Младият мъж яздеше радостно и весело; снежнобялата магаричка, която носеше отпреде му на гърба си скъпоценно златно ковчеже със светите мощи, изглеждаше като символ на чистите му помисли и намерения.
	А Петър, все тъй с блажената идиотка на седлото пред себе си, се движеше на север по същия път, по който неотдавна бе пристигнал. Времето се развали, от водите на Ин се заиздигаха стълбове тежка пара, които се сливаха с надвисналия небесен свод. Петър, изморен до смърт, клюмаше на коня и в един миг му се стори, че чува затрогващ, много ясен глас, който изрича името му; това го накара да дойде на себе си и да отвори широко очи. И видя нещо подобно на три исполински женски фигури, стъпили на дъното на долината, двете възбели, третата възчерна; главите им стърчаха над теметата на планините, телата им бяха леко прозрачни, облечени в надиплени одежди, жените се бяха попривели, сякаш го наблюдаваха някъде отгоре. Но този мираж трая съвсем кратко; черна птица мина през главата на възчерната жена, там, където би трябвало да бъде устата й, ако я имаше, и изкряка насмешливо; и вече ги нямаше жените, наблюдаващи неговото странствуване, нямаше го предчувствието за нещо нереално, нямаше го спомена за непреживяното, имаше само мъгла, пара и вятър, ридаещ в клоните.
	Идиотката се размърда.
	— Завий ме — каза.
	Петър направи каквото му беше наредила и продължи към своята родина, която бе напуснал преди по-малко от година и в която сега погрешно, ах, колко погрешно вярваше, че ще намери след главоломните си приключения такъв мир и покой, какъвто намира изгубилото се дете в майчината прегръдка.
