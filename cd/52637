D>
	На моята героиня Беки
@	Р.Р.
D$


>	Въведение

	Да знаете, че се навих на това заради пиците.
	Издателят ми каза:
	— Свърши отлична работа с описанието на гръцките богове миналата година! Напиши още една книга, но за гръцките герои! Ще е супер!
	— Ама аз имам дислексия — отвърнах — и трудно чета книги, камо ли да ги пиша.
	Но тогава ми обещаха цяла година безплатни пици и сини бонбони. Колкото мога да изям. Продадох се!
	Предполагам, че не е толкова зле. Ако смятате да се борите с чудовища, тези истории ще ви помогнат да избегнете някои грешки. Например като тази да зяпате лицето на Медуза или да си купите матрак втора употреба от стария Кръсти.
	Най-основателната причина обаче да четете за гръцките герои е за да се почувствате по-добре. Колкото и скапан да ви се струва животът ви, на онези пичове им е било още по-зле. Изтеглили са късата божествена клечка.
	Между другото, за тези, които не ме познават, казвам се Пърси Джаксън. Аз съм модерен герой — син на Посейдон. Преживял съм това-онова, героите от онези времена обаче са оригинално прецаканите. Те смело оплескват нещата там, където никой не ги е оплесквал*.
	[* „Да стъпят там, където още никой не е стъпвал.“ — Риърдън препраща към оригиналния цитат от научнофантастичния сериал „Стар Трек“. — Б.пр.]
	Избрал съм дванайсет юнаци, за които да ви разкажа. Би трябвало да са достатъчно. Докато четете за скапания им живот, изпълнен с убийства, измами, отравяния, осакатявания, луди роднини и впрегатни животни човекоядци, би следвало самите вие да се почувствате по-добре, в противен случай нищо не би могло да помогне.
	Затова вземете горящото копие, наметнете се с лъвската кожа, полирайте щита и проверете дали имате стрели в колчана. Връщаме се четири хиляди години назад в миналото, за да спасим някои царства, да простреляме няколко богове в задниците, да опустошим Подземното царство и да оберем няколко злодеи.
	А накрая, за десерт, ще загинем трагично.
	Готови ли сте?
	Старт!


>	Персей иска прегръдка

	Нямаше как да не почна от него. Не сме братя, но пък сме адаши, а и мама харесва историята му по една-единствена причина. Той оцелява. Не са го накълцали на ситно. Не му било отправено вечно проклятие. Като за герой имал щастлив край.
	Животът му обаче пак бил скапан. Освен това Персей избил много хора. Какво да правиш. Кутцузът му се проявил още преди раждането.
	На първо място трябва да разберете, че едно време Гърция не представлявала една държава. Била разделена на милион различни малки царства. Никой не твърдял, че се гордее да бъде грък. Питали те от кой град си родом — Атина, Тива, Спарта, Зевсовград и прочее. Същинска Гърция била като игра на монополи. Всеки град си имал свой цар. Цялото Средиземноморие било осеяно със стотици острови и всеки от тях бил отделно царство. Представи си да живеехме така и днес. Може би си от Манхатън. Твоят цар щеше да си има собствена армия, закони и данъци. Ако нарушиш законите в Манхатън, можеш да избягаш в Ню Джърси. Тамошният цар би ти дал убежище и Манхатън не би могъл да направи нищо в отговор. Разбира се, съществува вероятност двамата царе да станат и съюзници, в който случай ти си прецаканият.
	Градовете редовно щяха да воюват помежду си. Царят на Бруклин може да нападне Стейтън Айлънд. Бронкс и Гринуич, Кънектикът, да обединят военната си сила и да завладеят Харлем. Животът щеше да е доста интересен.
	Но да се върнем към историята. Един от градовете в същинска Гърция се наричал Аргос. Не бил най-големият, нито най-силният, но не бил и кой знае каква мизерия. Жителите му се наричали аргиви, понеже „аргосити“ звучи като бактерия, намираща се под ръба на тоалетната чиния. Царят им се зовял Акризий. Не бил свестен човек. Ако беше твой цар, би избягал в Ню Джърси.
	Акризий имал хубава дъщеря на име Даная, но това не му стигало. В онези години важното било да имаш синове. Момче, което да продължи фамилията, да наследи царството и така нататък. Дрън-дрън. Защо пък момиче да не може да стане царица? Нямам идея. Тъпо е, но такова било положението.
	— Синове искам аз, синове! — крещял Акризий на бедната си жена, но и това не помогнало.
	Когато тя починала, вероятно от стреса, царят здравата се изнервил. Ако се случело така, че да умре без наследник, цар щял да стане малкият му брат Прет, а двамата не се понасяли.
	Отчаян, Акризий отишъл при Делфийския оракул да му предскаже бъдещето.
	Да ходиш при Оракула принципно не било добра идея. Пътят до Делфи бил дълъг, а е трябвало да посетиш тъмната пещера в края на града, където една забулена вещица седяла на трикрако столче и дишала вулканични пари по цял ден, за да получава видения. Необходимо било да носиш скъп подарък на жреците, който се оставял на вратата. И после си можел да зададеш на Оракула само един въпрос. Най-вероятно в отговор си щял да получиш гатанка, след което да си тръгнеш уплашен, объркан и по-беден отпреди.
	Но както казах, Акризий бил отчаян. Затова и попитал:
	— О, велики Оракуле, защо нямам синове? Кой ще наследи трона, за да пребъде името ми?
	Този път Оракулът не отговорил с гатанка.
	— Лесен въпрос — изграчила вещицата, — няма да имаш синове. Дъщеря ти Даная ще роди син. Той ще те убие и ще стане следващият цар на Аргос. Честито! Благодаря за подаръка и приятен ден.
	Смаян и ядосан, Акризий се върнал у дома.
	— Татко, какво не е наред? Какво ти каза Оракула?
	Той погледнал Даная — неговото хубаво момиче с дълга тъмна коса и прекрасни кафяви очи. Много мъже искали да се оженят за нея, но сега вече Акризий треперел заради пророчеството. Нямал да позволи на Даная да се омъжи. Нямал да допусне тя да има син. Вече не я приемал като своя дъщеря, а като смъртна присъда.
	— Проблемът е в теб — изръмжал той, — това каза Оракулът! Ще ме предадеш! Ще ме убиеш!
	— Какво? — дръпнала се смаяна назад Даная. — Никога, татко!
	— Стража! — креснал Акризий. — Отведете това изчадие!
	Даная не разбрала какво точно била направила. Винаги гледала да се проявява като умна и внимателна. Обичала татко си, макар да бил страховит, гневлив и да гонел селяните в гората с кучетата си, все едно били зайци.
	Даная винаги принасяла съвестно жертви на боговете. Казвала си молитвите, ядяла зеленчуци и си пишела домашните. Как изобщо му щукнало на баща й, че била предателка?
	Така и не получила отговор. Стражите я заключили в аргоската версия на затвора „Алкатраз“ — стая с размерите на килер с тоалетна, каменна плоча за легло и дебели стени от бронз. Една тежка шахта на тавана позволявала на Даная да диша и да вижда малкото проникваща светлина, но в жарките дни бронзовата клетка се сгорещявала като фурна. Тройната врата нямала прозорци, само малко пространство на пода за хранене. Цар Акризий държал единствения ключ, понеже не вярвал на стражите. Всеки ден Даная получавала две сухи бисквити и чаша вода. Не й се полагали разходки, посетители или Интернет. Нищо си нямала.
	Знам какво се питате сега. Ако Акризий толкова се бил уплашил, защо просто не я убил?
	Е, злонравни ми приятелю, боговете приемали убийствата в семейството много насериозно. Странно наистина, тъй като тъкмо те са ги измислили. Ако ти обаче си убиел собственото си дете, Хадес щял да ти измисли специално наказание в Подземното царство. Ериниите* щели да тръгнат по петите ти. Мойрите** щели да срежат линията на живота ти. Лоша карма можела да ти се стовари на главата.
	[* Демони на отмъщението в старогръцката митология. Виж главата за Хадес в „Гръцките богове на Пърси Джаксън“. — Б.пр.]
	[** Богините на съдбата в гръцката митология, аналогични с Парките в Рим, Норните в скандинавските митове и легенди и донякъде нашите три Орисници. Научи повече в „Гръцките богове на Пърси Джаксън“. — Б.пр.]
	Но ако детето ти починело в подземната клетка… това не било убийство. Нещастен случай. Косвена жертва.
	Месеци наред Даная киснела в своя затвор. Вътре не можела да прави друго освен малки куклички от бисквити и вода или да води разговори с тоалетната. Затова през по-голямата част от времето се молела на боговете за помощ.
	Може би привлякла вниманието им, защото била мила, а и правела достойни жертвоприношения в храмовете. Или пък защото била суперготина на външен вид.
	Един ден Зевс, господарят на небето, чул Даная да произнася името му. Боговете са си такива, веднага разбират кога изричаш имената им. Вероятно се „гугълват“ в Интернет.
	Зевс погледнал от небето с острите си рентгенови очи. Видял красивата принцеса, оплакваща жестоката си съдба в бронзовата клетка.
	— Ех, че неприятно — казал си Зевс. — Какъв е този баща, който затваря дъщеря си, та да не може да се влюби и да има деца?
	Някой като Зевс впрочем, но това е друга тема.
	— Пък и е толкова хубава — промърморил той. — Ще взема да я навестя.
	Зевс все такива ги вършел. Влюбвал се в някоя смъртна девойка от пръв поглед, нахлувал в живота й като романтична ядрена бомба, оплесквал нещата и след това се връщал на планината Олимп, оставяйки момичето да продължи напред като самотна майка. Този път поне намеренията му били благородни.
	(Да бе.)
	По отношение на Даная за Зевс трудният момент бил да измисли как да се промъкне в бронзовия й зорко охраняван затвор.
	Бил бог, наистина. Умеел това-онова. Можел просто да взриви вратите, но така щял да ужаси горкото момиче. Пък и трябвало да убие няколко стражи, което било досадна и черна работа. Взривовете и овъглените трупове не помагат на първа среща.
	Решил, че щяло да бъде по-лесно да се превърне в нещо малко, та да влезе през въздушната шахта. Това щяло да му осигури малко спокойствие с момичето на мечтите му.
	Но какъв образ да приемел? Може би мравка. Зевс бил постъпил така и с друго момиче. Искал обаче да направи добро първо впечатление, а мравките не предизвиквали удивление.
	Затова решил да опита нещо съвсем различно — златен дъжд! Разпаднал се в завихрен облак от двайсет и четири каратов брокат и се спуснал надолу по планината Олимп. Завалял през въздушната шахта и изпълнил килията на Даная с топла, мека светлина, която спряла дъха й.
	— НЕ БОЙ СЕ — чул се глас от броката. — АЗ СЪМ ЗЕВС, ГОСПОДАРЯТ НА НЕБЕСАТА. ДОБРЕ ИЗГЛЕЖДАШ, МОМИЧЕ! ИСКАШ ЛИ ДА СТАНЕМ ГАДЖЕТА?
	Досега Даная не била имала гаджета. Най-малкото пък божествени, които можели да се превръщат в брокат. Скоро — след около пет или шест минути — се влюбила до ушите.
	Минали седмици. Даная била толкова тиха в килията си, че на стражите отпред им доскучало. Тогава един ден, около девет месеца след инцидента с дъжда, един страж промушил съд с храна под вратата и чул странен звук — бебешки плач.
	Изтичал при Акризий, понеже шефът трябвало да научи за това! Царят слязъл да провери какво става, отключил вратата, нахлул в килията и видял как Даная повива новородено бебе.
	— Какво… — Акризий огледал килията. Вътре нямало никого. Никой друг не можел да влезе, тъй като Акризий единствен имал ключ, а нямало как някой да се мушне през тоалетната.
	— Как… кой…
	— Господарю — казала Даная с отмъстителен блясък в погледа, — посети ме богът Зевс. Това е синът ни. Нарекох го Персей.
	Акризий щял да се задави. Думата „Персей“ означавала „отмъстител“ и „унищожител“, в зависимост от тълкуванието. Царят не искал хлапето да порасне с Железния човек и Хълк*, а по погледа на Даная разбрал кой трябва да бъде унищожен.
	[* Отборът комиксови супергерои, сред които са Хълк и Железният човек, се нарича „Отмъстителите“. — Б.пр.]
	Най-лошите страхове на Акризий относно пророчеството се сбъдвали. Било глупаво, тъй като ако не бил толкова тъп да залости дъщеря си, това нямало да се случи.
	Но с пророчествата често става така. Опитваш се да избегнеш капана, но докато правиш това, всъщност го изграждаш и сам падаш в него.
	Акризий искал да убие Даная и малкото момче. Така било най-сигурно, но пустото табу, касаещо убийствата в семейството, пречело! А и ако Даная казвала истината и Персей бил син на Зевс… Това, да разгневи господаря на вселената, никак нямало да допринесе за продължителността на живота на Акризий.
	Царят решил да опита друго. Наредил на стражите си да намерят голяма дървена кутия с подвижен капак. Направил отгоре й дупки, за да прониква въздух, доказвайки, че не бил лош човек, след което натъпкал Даная и малкия й син вътре, затворил капака и хвърлил кутията в морето.
	Преценил, че така нямало да ги убие директно. Може би щели да загинат от глад и жажда. Може би някоя приятна буря щяла да ги разбие на парчета, та да се удавят. Каквото и да станело, вината нямало да бъде негова!
	Царят се върнал в двореца и за пръв път от години спал добре. Нищо не може да те успокои така, както това да обречеш дъщеря си и внука си на бавна, мъчителна смърт. Поне ако си гадняр като Акризий.
	В същото време Даная се помолила от дървената кутия на Зевс.
	— Здравей, аз съм, Даная! Не исках да те безпокоя, но татко ме изрита и сега съм в кутия по средата на морето. Персей е с мен. Така, че… да. Ако можеш да ми пуснеш съобщение или да звъннеш, ще е страхотно.
	Зевс направил нещо по-добро. Изпратил нежен хладен дъжд, който минал през дупките и осигурил на Даная и бебето прясна питейна вода. Убедил брат си, морският бог Посейдон, да успокои вълните и да обърне теченията така, че кутията да плава лесно. Посейдон дори накарал няколко малки сардини да скочат в кутията през дупките, та да си хапне Даная прясно суши.
	Татко ми Посейдон наистина е страхотен!
	Затова вместо да се удавят или да умрат от глад и жажда, Даная и Персей оцелели. След няколко дни дървената кутия приближила бреговете на остров, наречен Сериф, на около сто и петдесет километра от Аргос.
	Даная и бебето щели да загинат, тъй като кутията била здраво залостена. За щастие един рибар на име Диктис стоял на плажа и оправял мрежите си след тежка нощ, преминала в ловене на риба.
	Диктис видял огромната дървена кутия, която плувала по вълните, и си помислил:
	— Е, това вече е странно.
	Нагазил във водата с мрежите и куките си и изтеглил кутията на плажа.
	— Какво ли има вътре? — помислил си той. — Може би вино, може би маслини… или злато!
	— Помощ! — обадил се женски глас отвътре.
	— Ааааа! — извикал друг, бебешки.
	— Или хора — казал си Диктис. — В кутията може да има хора!
	Измъкнал големия си нож за риба и внимателно я отворил. Вътре били Даная и бебето Персей — и двамата мърляви, уморени. Ухаели на престояло суши, но били живи.
	Диктис им помогнал да излязат и ги нагостил с хляб и вода. „Богове, още хляб и вода“, помислила си Даная. Рибарят попитал Даная какво й се било случило.
	Тя решила да го просвети за детайлите. В крайна сметка не знаела къде се намирала и дали местният цар не бил случайно приятел на баща й. Можела и да е в Ню Джърси. Казала на Диктис, че баща й я бил изгонил, понеже се влюбила и родила дете без негово разрешение.
	— Кой е бащата на детето? — учудил се Диктис.
	— О… ами, Зевс.
	Очите на рибаря се разширили. Веднага повярвал. Въпреки мърлявия си вид, Даная изглеждала достатъчно красива, за да привлече вниманието на бог. А от начина, по който говорела, и от цялостното й поведение се досетил, че била принцеса. Диктис искал да помогне на нея и малкото бебе, но изпитвал противоречиви чувства.
	— Мога да ви отведа при брат си — казал с колебание той, — казва се Полидект и е цар на този остров.
	— Дали ще ни приеме? — попитала Даная. — Дали ще ни даде убежище.
	— Предполагам, че да. — Диктис опитал да звучи спокоен, но брат му бил известен женкар. Вероятно щял да посрещне Даная прекалено топло.
	— Ако брат ти е цар, ти защо си само рибар? — намръщила се Даная. — Не искам да те обиждам, разбира се. Рибарите са готини.
	— Предпочитам да не прекарвам времето си в двореца — отвърнал Диктий. — Семейни проблеми.
	Даная разбирала прекрасно семейните проблеми. Не й било удобно да иска помощ от цар Полидект, но не виждала друг вариант, освен да се пъхнела обратно в кутията.
	— Да се измия ли? — попитала тя Диктис.
	— Не — отвърнал рибарят, — с този мой брат е хубаво да изглеждаш колкото се може по-непривлекателна. Даже нацапай още лицето си с пясък. Постави водорасли в косите си.
	Диктис отвел Даная и бебето в главния град на Сериф. Над всички останали сгради се издигал царският дворец — маса от бели мраморни колони и варовикови стени, със знамена, веещи се от бойниците, и грубовати стражи на портите. Даная се запитала дали идеята да се мушне обратно в кутията не била по-добра, но последвала рибаря в тронната зала.
	Цар Полидект седял на солиден бронзов трон, който явно не подпирал кръста му. Стените били обсипани с военни трофеи — оръжия, щитове, знамена, няколко препарирани глави на враговете му. Обичайният за една аудиенция декор.
	— Я виж ти! — възкликнал Полидект. — Кого си ми довел, братко! Май най-после си хванал нещо в мрежите си!
	— Ъъ — Диктис търсел начин да каже: „Бъди мил с нея и не ме убивай“.
	— Свободен си — изрекъл царят.
	Стражите отвели бедния рибар.
	Полидект се навел към Даная. Усмивката не го направила по-симпатичен, тъй като имал криви и грозни зъби. Парцаливите дрехи на Даная не го заблудили, нито пък пясъкът по лицето й или водораслите и малките сардини в косите й, нито дори купчината парцали, които стискала. „Впрочем, защо ги стиска? Да не би това да й е багажът?“
	Полидект видял колко хубаво било момичето. Прекрасни очи, а лицето — истинско съвършенство. След една баня и облечена в хубави дрехи можела да мине за принцеса.
	— Не бой се, миличка — казал той, — как мога да ти помогна?
	Даная решила да играе ролята на жертва с надеждата царят да я съжали. Паднала на колене и заплакала.
	— Господарю мой, аз съм Даная, принцесата на Аргос! Баща ми цар Акризий ме прогони! Умолявам ви за закрила!
	Полидект не се трогнал особено. Но умът му бясно заработил. Аргос бил хубав град. Бил чувал за Акризий, стария цар без синове. Това също било хубаво! Ако Полидект вземел да се ожени за Даная, щял да стане владетел и на двата града. Щял да се сдобие с две тронни зали, където да окачи всички препарирани глави, които пазел!
	— Разбира се, че ще ви дам убежище, принцесо Даная — казал той, достатъчно високо, че да го чуят присъстващите. — Кълна се в боговете, с мен ще си в безопасност!
	Станал от трона и слязъл по стъпалата на подиума. Искал да прегърне Даная, за да й покажел колко мил и добър човек бил. Но щом я приближил, парцалите в ръката на принцесата се разплакали.
	Полидект отскочил назад. Плачът спрял.
	— Що за магия е това? — настоял Полидект. — Имаш плачещи парцали!
	— Това е бебе, господарю — Даная опитала да не се усмихне при вида на ужасеното изражение на царя — синът ми Персей, чийто баща е самият Зевс. Надявам се обещаната закрила да се отнася и за бедното ми мъничко дете.
	Полидект получил тик на дясното око. Мразел бебетата — сбръчкани дебели човечета, които само плачели и акали. Съжалил, че не бил забелязал бебето по-рано, но се разсеял от красотата на Даная.
	Вече не можел да се отрече от обещанието. Всички присъстващи го били чули. А и ако бебето било син на Зевс, това усложнявало нещата. Не можеш да изхвърлиш един герой на боклука, без да разгневиш боговете. Поне не и през повечето време.
	— Разбира се — успял да изрече царят, — такова сладко малко… нещо. И то е под закрилата ми. Знаеш ли какво…
	Царят приближил отново, но Персей пак се разплакал. Имал радар за лошите владетели.
	— Ха, ха — немощно казал Полидект, — момчето има силни дробове. Може да го отгледат в храма на Атина, в далечния край на града… ъъъ, искам да кажа в най-хубавата част на града. Жреците ще се погрижат за него. В същото време аз и ти, мила принцесо, ще се опознаем по-добре.
	Полидект бил свикнал да става винаги неговата. Преценил, че щяло да му отнеме петнайсет, може би шестнайсет минути да убеди Даная да се омъжи за него.
	Вместо това изкарал най-трудните седемнайсет години от живота си. Колкото и да опитвал да се сближи с Даная, принцесата и синът й все пречели. Царят отредил за Даная собствени покои в двореца. Подарявал й хубави дрехи, красиви бижута, назначил й слугини, имало шведска маса, запазена за нея в царския стол. Но Даная не се заблудила. Знаела, че била точно толкова затворник, колкото и в бронзовата килия. Не й позволявали да напуска двореца. Освен слугите, единствените й гости били синът й и неговите гледачки от храма на Атина.
	Даная се радвала на посещенията на Персей. Докато бил бебе, плачел с пълно гърло всеки път, щом царят приближавал майка му. И тъй като не понасял звука, Полидект бързо се изнасял да си вземел аспирин. Когато Персей не бил наоколо, Даная намирала други начини да отклони ухажванията на царя. Когато дойдел до вратата, издавала звуци все едно повръща и се извинявала, че й било лошо. Криела се сред перачките в двореца. Плачела неконтролируемо пред слугините, докато на царя не му станело неудобно и не вземел да се отдалечи.
	Години наред той опитвал да спечели симпатията й. Години наред тя не отвръщала на ухажванията му.
	Когато Персей пораснал, нещата се улеснили за Даная и се усложнили за Полидект.
	Все пак Персей бил полубог. Невероятно талантлив. На седем можел да повали голям мъж на борба. На десет да пусне стрела от единия край на острова до другия и да върти меч по-добре от всеки един войник. И понеже израснал в храма на Атина, изучил тънкостите на войната, придобил мъдрост относно това как да избира битките си, как да почита боговете — все хубави неща, ако искаш да преминеш жив през пубертета.
	Бил добър син, което означавало, че посещавал майка си колкото се можело по-често. Не викал повече при вида на Полидект, но ако царят опитвал да флиртува с Даная, Персей заставал наблизо и гледал страшно с кръстосани ръце и подсигурен с няколко смъртоносни оръжия на колана си, докато царят не отстъпел.
	Сигурно предполагате, че Полидект се бил предал. В крайна сметка имало много други жени, които да безпокои. Но знаете как е. Кажат ли ти, че не можеш да имаш нещо, го искаш още по-силно. Когато Персей станал на седемнайсет, Полидект едва не полудял от яд. Искал да се омъжи за Даная, преди тя да стане прекалено стара, за да ражда повече деца! Държал да има собствени деца и да ги види царе на Аргос и Сериф. Но това означавало, че Персей трябвало да си иде.
	Как обаче да се отървеш от един герой, без да го убиеш? Още повече, че на седемнайсет Персей бил най-силният и умелият боец на острова.
	Полидект се нуждаел от хубав капан, трябвало да измисли начин Персей сам да се погуби, без вината да бъде на самия Полидект.
	През годините царят бил виждал много герои да убиват чудовища, да спасяват села и кученца, да печелят сърцата на принцове и принцеси, да сключват изгодни сделки. На Полидект такова нещо не му трябвало, но забелязал, че повечето герои изпитвали фатална слабост, която, при малко повече късмет, можела да ги убие.
	Каква била фаталната слабост на Персей?
	Момчето се явявало принц на Аргос, син на Зевс, но било отрасло като изгнаник в далечно царство, без пари и само с майка си като единствен негов жив роднина. Това го правело уязвим на тема репутация. Жадувал да се докаже. Бил готов да приеме всяко предизвикателство. Ако Полидект успеел да използва това срещу него…
	Царят се усмихнал. Имал точното предизвикателство наум.
	По-късно същата седмица Полидект обявил, че събира подаръци за принцесата на съседния остров. Тя се казвала Хиподамея, а баща й цар Еномай бил стар приятел на Полидект. Това обаче не било от значение. Важното било да се съберат подаръци.
	Полидект свикал богаташите на Сериф на тържество в двореца, за да види какви скъпоценности могат да изплюят. Всички искали да впечатлят царя, затова се състезавали кой ще поднесе най-скъпи подаръци.
	Едно семейство подарило сребърна ваза, обсипана с рубини, друго — златна колесница и два снежнобели коня. Трето предложило профил за хиляда драхми в сайт за филми и музика. Само най-доброто за еди-коя си, дето щяла да се омъжва за еди-кой си!
	Докато подаръците се трупали, Полидект обсипвал с комплименти всички богаташи, за да се чувстват специални — все едно вече не били такива. Накрая забелязал Персей на масата с предястия да говори с майка си, опитвайки се да остане незабелязан.
	Персей не искал да бъде на това глупаво тържество. Да гледа надменните аристократи не се вписвало в представата му за забавление. Но трябвало да пази майка си в случай, че Полидект станел настоятелен, затова седял на мястото си, пиел стоплилия се пунш и ядял хапки, забучени на клечки за зъби.
	— Хей, Персей! — обадил се царят от другия край на стаята. — Какъв подарък си донесъл за сватбата на дъщерята на моя съюзник? Ти си най-великият воин на Сериф, така казват всички! Сигурно ще се отчетеш с най-скъпия подарък!
	Това било подло. Всички знаели, че Персей бил беден. Другите гости се изсмели и вирнали носове, доволни от това, че поставили младока на мястото му. Не им харесвало когато красиви, силни герои, които на всичко отгоре не били от града, ги побеждавали във всичко.
	Лицето на Персей поаленяло.
	— Не казвай нищо, синко — прошепнала до него Даная, — само иска да те ядоса. Това е някакъв капан.
	Но Персей не я послушал. Мразел да му се подиграват. Бил син на Зевс, ала царят и благородниците се отнасяли с него като с отрепка. Бил уморен от Полидект и от начина, по който държал Даная като затворничка в двореца.
	Персей спрял в средата на стаята. Благородниците отстъпили от пътя му, а той извикал на царя:
	— Не съм най-богатият тук, но спазвам обещанията си. Какво ще искаш, Полидекте? Назови какъв подарък ти трябва и аз ще го донеса.
	Тълпата зашушукала тревожно. („Зашушукам“ е истинска дума, проверих в речника.)
	Полидект само се усмихнал. Отдавна чакал този миг.
	— Хубави думи — рекъл царят, — но дали са истинни? Би ли се заклел в реката Стикс?
	Жокер — не се заклевайте в реката Стикс. Това е най-сериозната клетва, която можете да изречете. Ако не я спазите, Хадес, Ериниите и всичките демони на Подземното царство ще ви отмъкнат и измъчват за вечни времена. Без шанс за обжалване.
	Персей погледнал към майка си, а Даная поклатила глава. Той знаел, че не било мъдро да дава клетва пред злодей като Полидект. Жреците, които го били отгледали в храма на Атина, нямало да одобрят това. Тогава обаче Персей се огледал и видял как тълпата му се подхилквала подигравателно.
	— Кълна се в реката Стикс! — извикал той. — Кажи какво искаш, Полидекте!
	Царят се наместил на неудобния си трон и се загледал в препарираните глави по стените си.
	— Донеси ми…
	Представете си драматична музика.
	— … главата на Медуза.
	Представете си ахканията и охканията на гостите.
	Дори само да споменеш името на Медуза било лоша поличба. А да я уловиш и да й отрежеш главата? Това било нещо, което пожелаваш и на най-страшния си враг.
	Медуза била най-отвратителното чудовище, известно на гърците. Някога била красива жена, но след романтична среща с Посейдон в храма на Атина* (може би същият, в който бил израснал Персей), богинята превърнала бедното момиче в ужасяващо изчадие.
	[* Виж „Гръцките богове на Пърси Джаксън“. — Б.пр.]
	Мислите, че изглеждате зле, след като се събудите? Медуза била толкова грозна, че един поглед, отправен към нея, те превръщал в камък. Никой, който я е виждал, не доживявал да разкаже за нея, но според слуховете имала златни криле на прилеп, медни нокти за пръсти и коса от живи отровни змии.
	Живеела далеч на изток с двете си сестри, също превърнати в крилати изчадия — може би защото се осмелили да останат със сестра си. Трите заедно били известни като горгони. Звучи като яко име на метъл банда. И сега на сцената излизат Джони Грекус и Горгоните!
	Добре де, може би звучи тъпо.
	Много герои търсели Медуза, за да я убият, защото…
	Да ви кажа, не знам защо. Тя не се закачала с никого, поне доколкото ми е известно. Може би защото се явявал труден подвиг. А може би е имало награда за най-грозно чудовище. Каквато и да била причината, никой герой, който я е търсил, не се завърнал.
	За миг тронната зала застинала. Гостите изглеждали ужасени. Даная изглеждала ужасена. А Персей бил толкова ужасен, че не виждал собствените си пръсти.
	Полидект се усмихнал, сякаш Коледата била дошла по-рано.
	— Каза, че ще ми донесеш каквото си поискам. Е…
	Царят разперил ръце.
	— Донеси ми го!
	Напрежението се стопило. Гостите избухнали в смях. Гледали Персей, това седемнайсетгодишно момче, и си го представили как отрязва главата на Медуза. Било нелепо.
	— Донеси ми и ризка на горгони, като си тръгнал! — обадил се някой.
	— И сладолед! — възкликнал трети.
	Персей избягал посрамен. Майка му го извикала, но той продължил да тича.
	Полидект се отпуснал на трона бурно аплодиран. Поръчал празнична музика и пунш за останалите. Бил в настроение да пирува.
	Персей най-малкото се бил уплашил. При това положение нямало да се върне от срам, а боговете можели да го убият, задето нарушил клетвата си. Ако пък е толкова глупав да тръгне подир Медуза…
	Щял да свърши като красива божествена статуя. Някой бог можел да си подпре писмата с нея.
	Така или иначе, с проблемите на царя било свършено.

	След като напуснал двореца, Персей изтичал до скалите, гледащи към морето. Застанал на ръба и опитал да не се разплаче. Нощното небе било покрито с облаци, сякаш самият Зевс го било срам да го погледне.
	— Татко — казал Персей, — досега не съм ти искал нищо. Не съм се оплаквал. Винаги съм принасял правилните жертвоприношения и съм се старал да бъда добър син на майка си. Но сега оплесках нещата. Отворих голямата си уста и дадох невъзможно обещание. Не те моля да ми решаваш проблемите, но ще съм ти признателен, ако ми дадеш напътствия какво да правя. Как да се измъкна от това положение?
	— Каква хубава молитва — обадил се някой зад гърба му.
	Персей подскочил и едва не паднал от скалите. До него стоял младеж на видима възраст около двайсет години. Имал къдрава кафява коса, лукава усмивка и странна шапка с периферия само отпред. Дрехите му също били странни — кафяви панталони, прилепнала кафява риза и черни обувки, които сякаш съчетавали в едно ботуши и сандали. Вляво на ризата му имало джоб, на който били изписани три букви, ала те никак не изглеждали гръцки: UPS*.
	[* Американска компания за доставки. — Б.пр.]
	Персей решил, че този би трябвало да бъде бог, тъй като човек не би се облякъл така нелепо.
	— Ти ли си… баща ми Зевс?
	— Не съм толкова стар, приятелче — изхилил се новодошлият. — Изглеждам ли ти да съм на повече от хиляда? Аз съм Хермес, бог на вестоносците и пътешествениците! Зевс ме прати да ти помогна!
	— Много бързо!
	— Аз се гордея с бързите си услуги!
	— А какви са тези символи на ризата ти?
	— О! — погледнал надолу Хермес. — Кой век сме? Извинявай, обърквам се понякога!
	Щракнал с пръсти и дрехите му станали по-нормални — широкопола шапка, каквито пътешествениците носели, за да се пазят от слънцето, бяла туника, стегната на кръста, и вълнена роба на раменете.
	— Та докъде бях стигнал? А, да! Зевс чу молбата ти и ме прати с яки вълшебни предмети, които ще ти помогнат в пътуването!
	Хермес отново щракнал с пръсти и гордо вдигнал една кожена чанта с размера на раница.
	— Това е торба — отбелязал Персей.
	— Знам! Като отрежеш главата на Медуза, можеш да я пъхнеш вътре!
	— Така ли? Невероятно, благодаря.
	— Освен това… — Хермес бръкнал в торбата и извадил обикновен бронзов шлем. Покривал само главата, като при най-обикновените войници на царя. — Това сладурче ще те направи невидим!
	— Сериозно? — Персей обърнал шлема и погледнал вътре: — Защо пише „Направено в Бангладеш“?
	— Хич да не ти пука — отвърнал Хермес. — Това е неоторизирано копие на Хадесовия шлем на мрака. Но действа страхотно, гарантирам.
	Персей поставил евтиния бангладешки шлем и внезапно спрял да вижда тялото си.
	— Това наистина е готино.
	— Нали? Виж, свали шлема, понеже имам още нещо за теб. Направих ги специални.
	От торбата с вълшебни дарове Хермес извадил чифт сандали, от които се показвали малки гълъбови криле. Богът провесил обувките на връзките им и те се напрегнали, сякаш да излязат на свобода, напомняйки птици на каишка.
	— И аз имам такива — казал Хермес. — Ако ги сложиш, можеш да полетиш! Така по-бързо ще стигнеш до Медуза, отколкото пеша или с плуване. А понеже си невидим, не ти трябва специален боен план или други подобни глупости!
	Сърцето на Персей затупкало бясно като гълъбовите криле. Още от мъничък си мечтаел да полети. Сложил сандалите и се изстрелял в небето.
	— О, ДА! — подскочил от радост той. — ТОВА Е СТРАХОТНО!
	— Да, хлапе! — извикал Хермес на малкото петънце, което излизало и пак се скривало в облаците. — Вече можеш да слезеш!
	Персей кацнал, а Хермес му обяснил какво да направи след това.
	— Първо трябва да намериш трите Сиви сестри!
	— Защо ги наричат така?
	— Защото са сиви. Освен това са грозни и безсмъртни. Ако имат възможност, биха те направили на кюфтета.
	— И защо ми е тогава да ги намирам?
	— Те знаят къде е тайната бърлога на Медуза? Нещо, което дори аз не знам. Освен това имат още вълшебни предмети, които ще ти помогнат в пътуването!
	— Какви предмети?
	Хермес се намръщил. Извадил лист хартия от джоба си и прочел написаното.
	— Не знам. Не е упоменато в съдържанието. Но научих това от Атина, а тя обикновено знае какво говори. Просто отлитай на изток. След два дни ще видиш острова на Сивите сестри. Няма как да го пропуснеш, той е… ъъъ… сив.
	— Благодаря ти, Хермес! — Персей бил толкова благодарен, че се опитал да прегърне Хермес.
	Богът се отдръпнал.
	— Добре, хлапе, да не се вълнуваме прекалено. Късмет и опитай да не се блъскаш в планините, става ли?
	Хермес изчезнал в облак дим. Персей се издигнал във въздуха. Летял толкова бързо, колкото му позволявали крилата, стърчащи от сандалите на глезените.
	Островът на Сивите сестри определено бил сив. Голяма сива планина се издигала над сива гора, покрита с пепелявосива мъгла. Сиви скали се спускали в беснеещото сиво море.
	„Това трябва да е мястото“, казал си Персей, понеже имал талант да забелязва очевидното.
	Сложил си шапката-невидимка и се спуснал към една струя пушек, издигащ се от дърветата — все едно някой си бил запалил огън.
	На мрачно сечище, близо до отровнозелено езеро, три бабички стояли край огъня. Били облечени в сиви парцали, а косите им приличали на мръсна слама. Над огъня се въртяло голямо парче пушещо месо. Персей наистина не искал да знае от какво животно било месото. Когато приближил, чул жените да спорят.
	— Дай ми окото! — креснала едната.
	— Дай ми зъба и ще си помисля — отвърнала втората.
	— Мой ред е! — завила третата. — Взе ми окото, докато гледах третия сезон на „Живите мъртви“*! Не може така!
	[* Телевизионен сериал, в който Земята е нападната от зомбита, съвременен представител на цял жанр във филмите на ужасите, за чийто основоположник се счита филма „Нощта на живите мъртви“ на режисьора Джордж А. Ромеро. — Б.пр.]
	Персей отишъл още по-близо. Лицата на бабичките били сбръчкани и отпуснати като стопени маски. Очните им кухини били празни, освен при средната сестра, Грозница #2, която имала едно зелено око. Сестрата от дясно, Грозница #1, дъвчела щастлива от загадъчното месо, като късала парченца с единствения си, обрасъл с лишеи зъб. Другите две сестри били беззъби и нещастни похапвали обезсмаслено кисело мляко в кофички.
	Грозница #1 поставила още едно парче месо в устата си и задъвкала с наслада. Имам предвид с удоволствие. Наслада е силна дума.
	— Хубаво — казала тя, — и без това се наядох, ще разменя зъба за окото.
	— Не е честно! — развикала се Грозница #3. — Така аз ще остана без нищо!
	— Млъкни и си яж млякото — казала Грозница #1, след което извадила зъба от устата си.
	Грозница #2 поставила ръка на окото си и се принудила да кихне. Окото паднало в дланта й, а Персей се помъчил да не повърне.
	— Готова ли си? — попитала Грозница #1. — Хвърлям на три, без номера!
	Персей осъзнал, че това бил неговият шанс да направи нещо подло и доста отвратително. Изпълзял напред.
	— Едно — казала Грозница #1. — Две…
	Когато сивата бабичка извикала: „Три!“, Персей скочил напред. Всичките тренировки в храма на Атина и часовете, които бил прекарал да играе Call of Duty*, явно наистина подобрили рефлексите и координацията му, понеже грабнал окото и зъба във въздуха. Сивите баби останали с протегнати ръце, готови да хванат ъпгрейдите си.
	[* Популярна компютърна игра — Б.пр.]
	— Какво стана? — развикала се Грозница #1. — Нищо не хвърли.
	— Хвърлих окото! — отвърнала Грозница #2. — Ти не хвърли зъба!
	— Хвърлих го! — възкликнала Грозница #1. — Някой трябва да го е взел!
	— Не ме гледайте! — рекла Грозница #3.
	— Не мога! — отвърнала Грозница #1. — Нямам око!
	— В мен е — обадил се Персей.
	Сивите сестри замлъкнали.
	— И зъбът е в мен — добавил той.
	Трите дами извадили ножове изпод парцалите си и се втурнали по посока на гласа. Персей отстъпил назад и едва избегнал опасността да се превърне в поредното парче на шиша с мистериозно месо.
	„Забележка. Невидимостта е неефективно оръжие срещу слепци“ — казал си той.
	Грозници #1 и #2 блъснали глави, паднали и започнали да се борят. Грозница #3 се спънала в огъня и, пищейки, се отъркаляла в опит да потуши горящите си в пламъци дрехи.
	Персей обходил периметъра на лагера.
	— Ако си искате окото и зъба обратно, по-добре се дръжте прилично.
	— Те са наша собственост! — завила Грозница #1.
	— Безценното ни! — извикала Грозница #2.
	— Това е друга история ма, идиотко!* — сопнала се Грозница #3.
	[* Риърдън цитира Ам-гъл от „Властелинът на пръстените“ на Дж. Р. Р. Толкин. Презряно същество, покварено от черната магия на Единствения пръстен, Ам-гъл нарича прокълнатия талисман „Безценно“. — Б.пр.]
	Трите сестри станали на крака. Изглеждали зловещо на светлините на пламъците. Сенки танцували в празните им очни кухини, а остриетата на ножовете им заблестели в червено.
	Персей стъпил на клонка. Сестрите се обърнали към него и засъскали като котки.
	Персей се опитал да успокои нервите си.
	— Нападнете ли ме отново — предупредил той, — ще ви смачкам окото.
	Леко натиснал слузестото топче. Сивите сестри изпищели и се хванали за празните очни кухини.
	— Добре! — викнала Грозница #1. — Какво искаш?
	— Първо, указания как да стигна до бърлогата на Медуза.
	Грозница #3 издала звук като настъпан плъх.
	— Не можем да ти кажем това! Обещахме да пазим тайната на горгоните!
	— И оръжията на пророчеството! — добавила Грозница #2.
	— Точно — отвърнал Персей, — трябват ми и оръжията.
	Бабичките заридали и почнали да се удрят по главите.
	— Не можем да дадем оръжията! — казала Грозница #3. — Горгоните разчитат на нас! Иначе ще ни намерят и убият!
	— Нали бяхте безсмъртни — обадил се Персей.
	— Е сега… вярно е — признала Грозница #1, — но не ти трябват горгоните за врагове. Ще ни измъчват, обиждат и…
	— Ако не ми помогнете — рекъл Персей, — ни зъба ще видите, ни окото. Никога.
	И натиснал окото малко по-силно.
	— Добре де, добре — предала се Грозница #1. — Дай зъба и окото и ние ще ти помогнем.
	— Първо ми помогнете — казал Персей — и давам дума, че ще ви върна окото и зъба незабавно.
	(Това било лесно обещание, тъй като тези неща били отвратителни).
	— Пещерите на горгоните са на изток — обяснила Грозница #2. — Още три дни по въздух. Когато стигнеш земя, ще видиш стръмна скала, която се издига от морето. Пещерата е право в центъра, на сто и петдесет метра навътре. Единственият път е по тънък перваз. Ще познаеш мястото по статуите.
	— По статуите — повторил Персей.
	— Да — отвърнала Грозница #3, — а сега ни върни собствеността!
	— Не бързай толкова — рекъл Персей. — Ами оръжията, които спомена?
	Грозница #3 започнала да вие от раздразнение и скочила към Персей. Той лесно избягнал нападението и тя се забила в едно дърво.
	— Оу!
	— Оръжията? — попитал отново Персей и натиснал още малко общото око.
	— Ох, добре! — извикала Грозница #1. — На километър и половина от тук има мъртво дъбово дърво. Оръжията са погребани между двата най-големи корена. Но не споменавай пред Медуза, че сме ти казали!
	— Няма — обещал Персей, — ще съм прекалено зает да я убивам.
	— Окото! — настояла Грозница #2. — Зъбът!
	— Да — Персей подхвърлил и двете неща в отровнозеленото езеро. — Обещах да ви ги върна, но не мога да ви позволя да ме преследвате, за да си отмъстите. По-добре се гмуркайте, преди някоя риба да реши, че окото изглежда вкусно.
	Сивите сестри запищели и скочили слепешката във водата. Движели се заедно, като ято парцаливи гларуси.
	Персей избърсал ръце в ризата си. Слуз от око. Гнусно!
	Полетял на сандалите си и минал през гората. Лесно намерил мъртвото дърво, след което прокопал дупка между двата най-големи корена и намерил нещо като изкопана от човек яма, покрита с кожен капак. Дръпнал капака и веднага бил заслепен от ярък бронзов щит с огледална повърхност. Дори в мрачната гора сияел достатъчно ярко, че да предизвика катастрофа.
	Персей надникнал в дупката, която бил изкопал. Вътре имало още нещо — продълговато и тясно, също покрито с полирана кожа. Взел го и установил, че държал в ръцете си прекрасен меч в черна ножница, с дръжка от бронз, увита в кожа. Изтеглил го и се ухилил. Оръжието било идеално балансирано, а острието — остро като бръснач.
	Замахнал към най-близкия дъбов клон, за да е сигурен. Острието срязало клона, минало през ствола и разполовило цялото дърво, сякаш било играчка. Ако видите такава демонстрация на „Герой Телешоп“, веднага бихте си поръчали меча за 19,99 долара (без доставката).
	— О, да — рекъл си Персей, — така ще стане.
	— Внимателно с това — казала непозната жена.
	Персей се завъртял и едва не обезглавил богиня Атина. Разпознал я веднага. Бил израснал в храма, където имало статуи, знамена, чинийки и подноси за кафета — все с нейния лик. Носела дълга рокля без ръкави. Висок боен шлем стоял като корона върху дългата й черна коса. В ръцете си държала копие и правоъгълен шлем, които блестели с помощта на магия. Лицето й било красиво, макар и леко страшно. Както си трябвало да изглежда една богиня. Сивите й очи, носещи цвета на бурята, били ярки и пълни с енергия, за разлика от всичко останало на острова.
	— Атина! — Персей коленичил и свел глава. — Извинявай, че едва не ти отрязах главата!
	— Всичко е наред — казала богинята, — изправи се, братко.
	Персей се изправил. Крилцата на сандалите му потреперила нервно върху глезените.
	— Тези оръжия… за мен ли са?
	— Надявам се — отвърнала Атина. — Поставих меча и щита вътре. Знаех, че някой ден ще се появи велик герой, достоен да сложи край на проклятието на Медуза. Надявам се ти да си този герой. Мисля, че Медуза страда достатъчно.
	— Искаш да кажеш, че… чакай сега, нещо се обърках. Ще я превърнеш отново в човек?
	— Не, ще те оставя да я обезглавиш.
	— О! Това е чудесно.
	— И аз така мисля. Ето каква е сделката. Ще се промъкнеш в пещерата на горгоните, докато спят. Мечът е достатъчно остър, за да мине през врата на Медуза, дебел колкото слонски крак.
	— А щитът? — попитал Персей, а после очите му светнали! — Чакай! Схващам! Ще погледна отражението на Медуза вместо нея самата и така няма да се превърна в камък.
	— Отлично — усмихнала се Атина, — научил си това-онова в храма.
	— И от God of War* — добавил Персей. — Има едно ниво…
	[* Популярна серия компютърни игри, в която главният герой Кратос се бори с боговете на Олимп. — Б.пр.]
	— Както и да е — отвърнала богинята. — Внимавай, Персей! Дори след смъртта на Медуза лицето й ще има силата да вкаменява смъртните. Дръж го в кожената си торба и не го показвай на никого, освен ако не искаш да го превърнеш в як мрамор.
	Персей кимнал и запомнил предупреждението.
	— Ами сестрите на Медуза, другите две горгони?
	— Не бих се безпокоила за тях. Те спят здраво, ако имаш късмет, ще си далеч от тях, когато се събудят. Но и да искаш, не можеш да ги убиеш. За разлика от Медуза, другите две горгони са безсмъртни.
	— Но защо?
	— Нямам представа, но това е без значение. Важното е да се разкараш, ако се събудят. Бързо.
	Персей сигурно е изглеждал доста ужасен.
	Атина вдигнала ръце да го благослови.
	— Можеш да сториш това, Персей. Направи го за мен, за Хермес и за баща ни Зевс. Името ти ще живее вечно! Само не се излагай!
	— Благодаря ти, велика богиньо! — Персей бил толкова разчувстван, че опитал да прегърне Атина, но тя отстъпила.
	— Полека, братчето ми! Никой не може да докосва богинята!
	— Извинявай… аз…
	— За нищо! А сега върви! Успешен лов, Персей!
	Богинята изчезнала в бляскаво сияние. В далечината Персей чул как Сивите сестри крещели, че трябвало да го убият, и решил, че било време да си тръгва.

	Пред бърлогата на Медуза разпродавали статуи. Както били казали Сивите сестри, пещерата се намирала на половината път върху стръмна скала, гледаща към морето. Входът на пещерата и тясната пътека, водеща към нея, били украсени с мраморни воини в реален размер. Някои били вдигнали мечове, други се криели зад щитовете си. Един дори бил клекнал със смъкнати панталони. Това е лош начин да те увековечат. Но всички кандидат-герои имали нещо общо: на лицата им било изписано изражение на смъртен ужас.
	Когато слънцето се издигнало над скалите, сенките плъзнали по статуите и ги накарали да изглеждат като живи. Това никак не успокоило Персей. Понеже летял, не трябвало да се безпокои за трудности по пътя.
	Но въпреки това бил невероятно напрегнат. Гледал редиците смъртни, опитали да направят това, което той се канел да стори. Всеки от тях е бил достатъчно силен, за да стигне чак до тук, решен да сложи край на живота на Медуза.
	Но сега всичките били мъртви. Или? Може би оставали в съзнание след превръщането си в статуи. Това би било още по-лошо. Персей си представил как замръзва завинаги, все едно дали го сърби носа. И така, докато не се напука и не стане на прах.
	— Този път ще е различно — казал си Персей. — Онези типове не са имали двама богове за помощници.
	Но всъщност и за това не бил сигурен. Ами ако ставало дума само за поредния божествен експеримент? Може би Хермес и Атина наблюдавали напредъка му от планината Олимп, готови да кажат:
	— Тюх, и с този не стана, да опитаме пак!
	Кацнал пред изхода на пещерата и допълзял навътре с вдигнат щит и оголен меч.
	Вътрешността била тъмна и пълна с още мраморни герои. Персей минал покрай копиеносец в пълно бойно снаряжение, стрелец с напукан каменен лък, космат шишко с препаска, който бил напълно невъоръжен. Явно планът му бил да изненада Медуза с крясъци… да не говорим, че бил по-грозен дори от горгоните. Но не му се получило.
	Колкото по-навътре в пещерата влизал Персей, толкова по-тъмно ставало. Замръзнали герои го наблюдавали с изкривени лица. Каменни остриета го мушкали неприятно на най-невероятни места.
	От края на стаята изведнъж чул хор от тихо съскане… звукът на стотици малки змии.
	Загорчало му. Вдигнал полираната повърхност на щита и видял отражението на жена, която спяла на около петнайсет метра от него. Докато лежала по гръб с ръце на лицето си, изглеждала почти като човек. Носела обикновен бял хитон, а коремът й бил невероятно подут.
	Чакай малко…
	Нима Медуза била бременна?
	Внезапно Персей си спомнил, че Медуза била хваната в храма на Атина с Посейдон. Това означавало, че… богове! Откакто Медуза се превърнала в чудовище, била бременна с децата на Посейдон, неспособна да роди, тъй като… кой знаел защо. Може би това било част от проклятието.
	Куражът на Персей се изпарил. Едно било да убиеш чудовище, съвсем друго — бременна жена!
	Медуза се обърнала в съня си и го погледнала. Едното от златните й криле се разгънало до стената на пещерата. Отпуснала ръце и разкрила острите си медни нокти, увенчаващи пръстите й. Косата й започнала да се огъва — гнездо от хлъзгави зелени змии. Как можел някой да спи въпреки малките езици, облизващи скалпа му?
	А лицето…
	Персей почти погледнал, за да е сигурен, че вижда правилно отражението. Бивни като на глиган се подавали от устата й. Устните й били изкривени в перманентна гримаса. Очите й били изпъкнали и я правели да изглежда като огромно земноводно. Но най-грозното в нея били уродливите и непропорционални черти на лицето. Взети заедно, носът, очите, брадичката и веждите не носели усещане за цялост. Виждали ли сте онези оптически илюзии, от които ви става лошо, ако ги гледате прекалено дълго? Лицето на Медуза представлявало нещо такова, но хиляди пъти по-зле.
	Персей продължил да се взира в отражението в щита. Ръката му била толкова потна, че едва не изпуснал меча. Змийската смрад, носеща се от косата на Медуза, изпълнила ноздрите му и едва не повърнал. Макар да бил невидим, пепелянките сякаш усетили, че нещо не било наред. Когато приближил още малко, изсъскали и оголили мъничките си зъби.
	Персей не успял да види останалите две горгони. Може би спели в друга част на пещерата. Или пък си пазарували змийска козметика.
	Приближил още малко, докато накрая не застанал точно над Медуза. Не бил сигурен обаче дали можел да я убие.
	Все пак била бременна. Вместо да се озлоби, станало му жал, задето била толкова грозна. Трябвало да отсече главата на цар Полидект, а не нейната.
	Персей обаче бил дал клетва. Ако вземел да се изплаши и отстъпи сега, се съмнявал, че щял да получи втори шанс.
	Тогава Медуза взела решението вместо него. Явно била усетила присъствието му. Може би змийската й прическа я била предупредила. Вероятно надушила, че в пещерата има герой. (Чувал съм, че на чудовищата им ухаем на препечени филийки, но не мога да се закълна в това*.)
	[* В книгите от поредицата „Пърси Джаксън и боговете на Олимп“ чудовищата успяват да надушат героите. Причината за това е разкрита в сборника „Дневниците на героя“. — Б.пр.]
	Изцъклените й очи се ококорили. Ноктите й се свили. Изпищяла като чакал, ударен от електрошок, и се стрелнала напред, готова да разкъса Персей на парчета.
	Той замахнал слепешката с меча.
	_Шльоп!_
	Медуза политнала назад върху леглото си.
	_Туп-туп-туп!_
	Нещо топло и влажно паднало до крака на Персей.
	Гадост!
	Положил огромно усилие на волята да не погледне и да не изпищи като момиченце. Дори не избягал, въпреки че малките главички на умиращите пепелянки се заплели във връзките на сандалите му.
	Внимателно прибрал меча. Метнал щита на рамо и отворил кожената чанта. Коленичил, като продължил да гледа към тавана на пещерата, а после хванал главата за мъртвите змии. Сетне я напъхал в торбата и внимателно проверил дали връзките били добре затегнати.
	За пръв път през последните няколко минути можел да диша. Бил го извършил. Погледнал обезглавеното тяло на Медуза на пода. Тъмната кръв се събирала и завихряла, оформяйки странни символи. Нормално ли било кръвта да прави така? Образували се две фигури. Подули се, докато тялото на Медуза се свило и станало на нищо.
	Персей гледал втрещен как цял жребец излиза от течността като от врата. Конят се изправил на задните си крака и изцвилил, разпервайки орловите си криле, все още покапани с кръв.
	Персей не знаел това, но бил станал свидетел на раждането на Пегас, първия крилат кон.
	После се появила втора фигура — мъж в златна броня и със златен меч в ръката. По-късно го нарекли Хризаор, златният воин. Външността бил наследил от майка си, така че Персей отстъпил от пътя му наистина много бързо.
	Сега се питате — защо децата на Медуза са златен воин и крилат кон? Как двамата са преживели в тялото й всичките тези години?
	Представа си нямам. Казвам каквото знам. Ако искате в него да има смисъл, объркали сте вселената.
	Не знам също дали Хризаор щял да се бори с Персей*, или да му благодари, но преди още да си разменят телефоните, Персей отстъпил към една от мраморните статуи. Тя съборила друга, която пък бутнала трета. Като домино и… сещате се. Пещерата се изпълнила със звука от разпадащи се каменни герои.
	[* Хризаор се бори с Пърси Джаксън в „Знакът на Атина“, трета книга от „Героите на Олимп“. — Б.пр.]
	— Леле — казал Персей, а от лявата страна на пещерата изсъскал женски глас.
	— Медуза, какво става!
	Трета горгона изсъскала в отговор отдясно:
	— Натрапник! Убиец!
	Персей все още носел шапката-невидимка, но не бил сигурен, че тя можела да го защити. Ритнал с крилатите сандали и се отдалечил от пещерата с бясна скорост.
	Двете горгони изкрещели и полетели подире му. Златните им криле заплющели като пищящи цимбали във въздуха. Звукът станал по-силен, но Персей не посмял да погледне назад. Пожелал си сандалите му да развият още по-голяма скорост. Малките криле заплющели яростно около глезените му. Нещо одраскало подметката на сандала му. Имал лошото усещане, че това бил нокътят на горгоната.
	Предприемайки един отчаян ход, излетял на слънчевата светлина и я отразил с щита си. Горгоните изпищели, ослепени за миг, и Персей отлетял в облаците.

	След няколко часа станало ясно, че бил изгубил горгоните, но не спрял да лети, докато сандалите му не взели да пушат. В такъв момент — казват от Световната федерация по летене със сандали — трябва да кацнеш и да провериш дали крилата са в изправност.
	Персей спрял да почине на една гола скала по средата на морето. Във всички посоки виждал само вода, но различил последните лъчи от залеза на хоризонта.
	„Е, поне знам къде е запад. Ако летя натам, все някога ще стигна“, казал си той.
	Голяма грешка. Юнакът явно не бил внимавал, докато се опитвал да избяга от горгоните. Или пък бил използвал приложението за карти на „Епъл“, тъй като тотално объркал пътя. Когато отново попаднал на земя, това не бил остров Сериф, а обгорени червени хълмове и пустиня, която се простирала докъдето му стигал погледът на лунната светлина.
	Персей бил изучавал малко география в храма на Атина. Досетил се, че има само едно място, което изглеждало така.
	— Африка? Сериозно ли се озовах в Африка?
	Ами да. Това бил брегът на Африка, което означавало, че Персей бил отлетял доста, ама доста на юг.
	По това време вече бил уморен, гладен и жаден. Не му пукало. Решил, че ще намери град, където да го упътят и където да си почине малко. Летял по брега, докато слънцето не изгряло. Тогава забелязал кулите на някакъв град в далечината.
	„Ура! Щом има град, значи има и хора! Живи хора!“, казал си той.
	Когато долетял по-близо, видял, че се случвало нещо странно. Няколко хиляди човека се били събрали по доковете на пристанището. Гледали към водата, сякаш очаквали нещо. В края на тълпата бил издигнат копринен павилион, от който царят и царицата на града гледали какво се случва.
	На входа на пристанището откъм морето се издигала самотна скала. На мъничка платформа над вълните, вързано за една скала, стояло младо момиче.
	„Това не е нормално“, помислил си Персей. Свалил шапката-невидимка, за да не стресне девойката (понеже хората с летящи сандали, които изскачат от нищото, не са стряскащи), и долетял долу, за да я види.
	Момичето изглеждало странно спокойно. Загледало го с красивите си тъмни очи. Косата й била черна като абанос, кожата като полирана мед. Имала обикновена зелена рокля, която разкривала красивите й ръце и шията й.
	Персей слязъл до девойката и се опитал да си спомни как се сглобяват изречения.
	— Ъх. Ъъъъ… — бил убеден, че допреди миг се справял по-добре.
	— Не трябва да си тук — казало момичето, — морското чудовище ще се появи всеки миг, за да ме убие.
	— Морско чудовище? — Персей излязъл от унеса си. — Какво става тук? Защо са те вързали за тази скала?
	— Понеже родителите ми са тъпи.
	— Добре… може ли малко повече подробности.
	— Казвам се Андромеда и съм принцеса на тукашното царство — Етиопия.
	— Значи родителите ти са царят и царицата на тези земи? — попитал Персей. — И те са позволили да те оковат тук?
	— Идеята бе тяхна — завъртяла прекрасните си очи Андромеда. — Като цяло историята е дълга. Майка ми, царицата Касиопея, е много суетна. Преди година се похвали, че е по-хубава дори от Нереидите на Посейдон.
	— Проклятие! — Персей никога не бил срещал Нереида, но бил чувал за тях. Те били подводните богини на Посейдон и се говорело, че били невероятно красиви. Освен това знаел, че боговете мразели, когато някой смъртен се сравнявал с тях.
	— Точно — съгласила се Андромеда. — Посейдон се ядоса и прати това тъпо чудовище да тормози града. Потопи кораби, запали пристанището, тъпче рибарите и пречи на туризма. Не може дори да се попечеш на плажа! Тогава малоумният местен жрец каза на баща ми, царят Кефей, че единственият начин да успокои Посейдон е да принесе мен в жертва на тази скала.
	— Гадно — отвърнал Персей, — вината не е твоя.
	— Опитах да го обясня на местните. Не ме разбраха.
	— Не изглеждаш много уплашена.
	Андромеда опитала да свие рамене във веригите.
	— Ами и да се плаша, и да не се плаша, все тая. Пък и да бъда изядена от морско чудовище не е толкова зле, колкото това да живея с тези тъпанари, които имам за родители. Ако мислят, че ще плача и ще се вайкам за живота си, не са познали, няма да им доставя удоволствието. Когато чудовището благоволи да се появи, смятам да му тегля такава сочна ругатня, че малките му ушички да гръмнат. Упражнявала съм се.
	— Убеден съм, че не блъфираш — казал след кратък размисъл Персей. — Но ако има друг начин? Ако те освободя и спася?
	— Ще е готино — отвърнала Андромеда, — но не решава проблема с чудовището. Вярно е, че съгражданите ми се държаха отвратително, но не искам чудовището да ги изплюска. Освен това то вероятно ще ме последва където и да отида.
	— Няма — възразил Персей, — понеже ще го убия.
	Андромеда го погледнала критично.
	— Не искам да те обиждам, сладък си, сигурна съм, че си и храбър, но това чудовище е като… всъщност, ето го.
	Водата до скалата закипяла. Морското чудовище показало огромната си като боклукчийски камион глава. Лицето му било покрито със зеленикавосини люспи, а остри като игли зъби изпълвали устата му. Вратът му се заизвивал от водата, докато жълтите му влечугоподобни очи не се изравнили с тези на Андромеда. Под морското равнище сянката на огромното създание приличала на Неси*, което се е нацепило с анаболи.
	[* „Неси“ е прозвището на полумитичното чудовище, за което се твърди, че обитава шотландското езеро Лох Нес. Някои криптозоолози смятат, че е плезиовазър — морско влечуго от епохата на динозаврите. Чудовището от гръцките митове е неправилно наречено „Кракен“ във филма „Сблъсък на титани“, макар всъщност това да е подобно на сепия създание от скандинавската митология. — Б.пр.]
	Съществото изсъскало и опръскало всички наоколо с пламъци и плюнки. Очевидно било излапало няколко кита за предястие, тъй като дъхът му бил уникално гаден.
	Гражданите по брега се развикали. Персей не можел да прецени дали били ужасени, или просто развълнувани. Самият той не бил толкова впечатлен, не и след битката с Медуза.
	— Андромеда — казал той, — затвори очи.
	— Добре.
	— Хей, братле — обърнал се към чудовището Персей, — искаш ли да видиш какво имам в чантата?
	Морското чудовище килнало глава. Не било свикнало хората да го наричат „братле“. Но пък обичало изненадите. Персей затворил очи и извадил главата на Медуза. По цялата дължина на тялото на чудовището се чул пращящ звук — като езеро, което замръзва за секунди.
	Персей преброил до три, след което прибрал главата на Медуза обратно в торбата и отворил очи.
	Чудовището се било превърнало в най-голямата и грозна пясъчна скулптура. Докато Персей го гледал, то се разпаднало обратно в океана.
	— Сега може ли да отворя очи? — попитала Андромеда.
	— Да.
	— Гадно ли е?
	— Не, спокойно.
	Андромеда погледнала голямата купчина пясък, която вълните разнасяли.
	— Леле. Как направи това?
	Персей обяснил за главата на Медуза. Андромеда се взряла в торбата, която висяла на колана му.
	— Яко. Та тези вериги…
	Персей я освободил.
	— Да се оженим, а?
	— Звучи добре — съгласила се Андромеда.
	— Заслужавам ли прегръдка?
	— О, да. Абсолютно.
	Така Персей открил истинската любов. Прегърнали се и се целунали. След това я хванал за кръста и отлетели до брега.
	Кацнали пред павилиона на царя и царицата. Както можете да си представите, това гръцки воин да падне от небето, след като е превърнал огромно чудовище в прах, предизвикало много охкания и ахкания. Андромеда обяснила какво било станало и обявила решението си да се омъжи за красивия гръцки принц.
	— Освен ако някой нещо не възразява? — добавил Персей.
	Цар Кефей погледнал мускулестия син на Зевс с крилати сандали, окървавена броня и невероятно остър на вид меч.
	— Никакви възражения нямам! — заявил царят.
	Царицата преглътнала като че ядяла тиква.
	— Страхотно! — казал Персей. — Искам да благодарите на боговете за победата ми, става ли? И да се извините задето сте се държали тъпо. А на скалата, където вързахте дъщеря си, трябва да построите три храма. Левият ще е посветен на Хермес. Десният на Атина. Този в центъра на Зевс. Ако Посейдон се разсърди заради морското си чудовище, тогава храмовете ще го убедят, че градът е под закрилата на други трима богове. Няма да нападне, освен ако не иска война с боговете. И като си почнал, принеси в жертва няколко крави на боговете.
	— Крави — повторил царят.
	— Да. Три например. Хайде сега на сватбения пир!
	Тълпата, която се била събрала да ознаменуват смъртта на Андромеда, вече била готова да отпразнува сватбата й. Царят и царицата набързо организирали дворцово тържество с много ядене, танци или каквото там правили етиопците, когато разпускали. Царица Касиопея прекарала по-голямата част от времето си, като се наслаждавала на отражението си върху щита на Персей. Някои хора никога не се научават…
	За жалост не всички се радвали на сватбата. Преди появата на морското чудовище ръката на Андромеда била обещана на местния богаташ на име Финей. Сега, когато опасността била премахната, Финей бил много ядосан, че булката му е дадена на някакъв грък с бляскав меч и глава в торба.
	По време на пира Финей събрал петдесет от най-здравите си приятели. Те се напили, започнали да говорят глупости и решили, че могат да се справят с новодошлия Персей. Нахлули в празничната зала, като размахвали мечове и вдигали страшен шум.
	— Върни си ми жената, нахалнико! — Финей хвърлил копие по Персей, но понеже бил пиян, то прелетяло над главата му.
	Да ви е за урок, деца. Не мятайте копия, след като сте пили.
	— Кой е тоя смешник? — попитал Персей и станал от масата.
	— Финей — изръмжала Андромеда.
	— Сериозно ли се казва Финей? Звучи като име на анимационен герой.
	— Той е местният богат тъпак — отвърнала Андромеда. — Мисли си, че съм негова.
	— Имаш ли нещо против да умре внезапно и по насилствен начин?
	— Ще го преживея — казала принцесата.
	— Чу я, Финей — предупредил Персей, — върви, докато още можеш.
	— Нахален грък! — извикал Финей. — Да го хванем!
	Още един съвет: фразата „Да го хванем“ е кофти като за надгробен надпис.
	Петдесет етиопци нападнали и Персей се разиграл. Нали ви казах, че бил най-добрият воин на Сериф!
	Оказало се, че бил най-добрият воин и в Етиопия. На един отсякъл главата, друг намушкал в гърдите, на трети, четвърти и пети отрязал ръцете и краката и накрая превърнал пиршеството в кървава баня.
	Финей храбро останал в края на тълпата, мятайки копия, но все пропускал. Накрая на Персей му омръзнало, хванал едно от копията и го хвърлил обратно. То щяло да намушка Финей, но в последната секунда негодникът се скрил зад статуята на Атина и копието отскочило от каменния щит на богинята.
	— Подло! — извикал Персей. — Да се криеш зад любимата ми богиня!
	Безкрайно ядосан, избил още хора. Накрая Персей притиснал Финей и оцелелите му приятели в един ъгъл.
	— Предай се — казал той, — писна ми, пък и оцапа сватбения ми костюм с кръв.
	— Никога няма да се предадем! — извикал Финей. Неговите приятели размахали мечове, макар и без предишната увереност.
	— Добре тогава — рекъл Персей, — предупредих ви.
	След това извикал:
	— Всички мои приятели, затворете очи! Вадя главата на Медуза!
	По-умните затворили очи.
	— Хайде, стига глупости! — възразил Финей. — Опитва се да измами всички ни! Това чудовище е било хитра илюзия, благодарение на която да се направи на храбър. Той не държи главата на Медуза в…
	Персей извадил главата на Медуза. Финей и приятелите му се вкаменили.
	Персей прибрал главата обратно в торбата и избърсал окървавения меч в най-близката завеса. Погледнал новите си роднини, царят и царицата, и казал:
	— Съжалявам за бъркотията.
	— Няма проблем! — изпискал царят.
	Царицата не отговорила. Била твърде заета да се взира в отражението си в бокала.
	— Андромеда — попитал Персей, — готова ли си да отлетиш оттук?
	— Да — принцесата за последно погледнала с презрение родителите си, — това царство е най-тъпото място на света.
	Двамата отлетели в посока на залеза към Сериф, след като внимателно проверили картите на „Епъл“.

	От този момент нататък старогръцките и римските автори добавили още много към приключенията на Персей. Твърдели, че бил посетил Италия и безброй различни острови, но мисля, че просто искали да си развият туризма. Надписи като „Персей е спал тук“ или „Направете снимка на мястото, където Персей е убил ужасния малтийски глиган“! Аз обаче не вярвам.
	Една от историите дори разказва как Персей бил отлетял до западния край на Африка, как срещнал титана Атлас, който държал небето, и как го превърнал в камък с главата на Медуза. Оттам идвали планините Атлас в Северна Африка. И на това не вярвам, защото:
	1) Главата на Медуза не може да превръща безсмъртни в камък.
	2) Атлас се появява в други по-късни истории и си е жив и здрав.
	3) Лично съм се срещал с Атлас и определено не е статуя*. Сърцето му е от камък, но само толкова.
	[* В „Проклятието на титана“, трета книга от поредицата „Пърси Джаксън и боговете на Олимп“. — Б.пр.]
	Накрая Персей и Андромеда успели да се върнат в Сериф. Когато пристигнали, ги очаквал шок, по-голям и от този, предизвикан от горгоните. Целият град бил отрупан със знамена и цветя, като че някой важен щял да се жени. Персей имал лошото предчувствие, че това надали бил някой стар приятел на царя.
	Двамата с Андромеда прелетели над стените на замъка. Влезли през един прозорец право в тронната зала, където за сватбената церемония се била събрала тълпа.
	Цар Полидект бил застанал на подиума, облечен в бяло и златно, с мазна усмивка на лицето. Двама яки стражи отвели майката на Персей, Даная, до трона. Тя се борела да се освободи, пищяла, но никой не се опитал да й помогне, освен рибарят Диктис, който преди толкова много години бил спасил нея и Персей. Докато Персей наблюдавал, рибарят опитал да събори един от стражите, но онзи ударил стареца в лицето и го бутнал на пода.
	— СПРЕТЕ! — изревал Персей. Той и Андромеда се приземили в центъра на стаята. Тълпата ахнала и отстъпила назад. Цар Полидект пребледнял. Не вярвал, че Персей се бил завърнал, и то жив. Толкова ли не могъл да изчака още пет минути! Проклето хлапе!
	А носел и ужасна кожена торба на колана си. Понеже имало публика, царят си наложил да изглежда смел.
	— Я вижте кой е пристигнал! — изсмял се Полидект. — Неблагодарният сирак с големите обещания! Защо се върна, момче? Да оправдаеш провала си?
	— О, намерих Медуза — отвърнал. Персей останал спокоен и вдигнал кожената торбичка. — Вътре е главата й, точно както обещах. Какво се случва тук?
	— Нещо съвсем просто — отвърнал царят. — Майка ти се съгласи най-после да се омъжи за мен!
	— Не съм! — викнала Даная, а един от стражите покрил устата й. Няколко души от тълпата — същите, които се подигравали на Персей, когато се отправял да извърши подвига си — се изсмели нервно.
	Андромеда стиснала Персей за ръката.
	— Време ли е да затварям очи, скъпи? Този цар не го виждам да живее още дълго.
	— Съгласен — отвърнал Персей. — Полидекте, никога няма да се ожениш за мама. Не си достоен за нея. Не си достоен и да бъдеш цар. Откажи се от короната си и ще те пусна да идеш в изгнание. Иначе…
	— Колко нелепо! — изкрещял царят. — Стража, убийте го!
	Дузина войници свели копия и обкръжили Персей и Андромеда.
	— Не така — предупредил ги Персей, — ще ви превърна в камъни.
	— Да бе, да! — изревал царят. — Давай да те видим!
	И това е много тъпо за надгробен надпис.
	— Всички, които са с мен — извикал Персей, — затворете очи!
	Андромеда, Даная и Диктис затворили очи, а Персей извадил отрязаната глава на горгоната. В цялата зала се разнесъл пукот, след което настъпила пълна тишина.
	Персей прибрал главата на Медуза и отворил очи. Всички, освен приятелите му, се били превърнали в камъни. Това означавало, че предлагането на статуи на пазара в Сериф щяло да се увеличи значително.
	Полидект бил седнал на трона, замръзнал в беззвучен крясък. Стражите приличали на много големи фигури за шах. Нахалните благородници, които се подигравали на Персей, никога вече нямало да се смеят.
	— Много яко — целунала съпруга си Андромеда, — добра работа.
	Персей проверил дали майка му се чувствала добре. Тя го прегърнала силно. След това помогнал на стария рибар Диктис да се изправи на крака.
	— Благодаря ти, приятелю — казал Персей, — винаги си бил мил с нас. Ти си добър човек. Сега, след смъртта на брат ти, искам ти да станеш цар на Сериф.
	Провикнал се в тронната зала:
	— Има ли възражения?
	Никой от вкаменените благородници не казал нищо.
	— Аз… — рибарят изглеждал озадачен. — Предполагам, че трябва да благодаря. Но ти, Персей? Тронът не се ли полага на теб?
	— Сериф не е моят дом — усмихнал се Персей, — роден съм в Аргос. Там ще стана цар.
	Оставил майка си в Сериф, понеже тя не искала да се връща в родното си място (можем ли да я виним?). Обещал да й се обажда по „Скайпа“ колкото се можело по-често, понеже бил добър син. След това с Андромеда отлетели към същинска Гърция.
	Оказало се, че дядото на Персей — надявам се, че си спомняте стария Акризий със заплахите му, с писъците и бронзовата килия — бил предупреден отрано за плановете на внука си. Не знам как. Може би чрез пророчество или пък сънувал кошмар. Но когато Персей пристигнал в града, Акризий вече бил избягал.
	Никой не възразил, когато Персей и Андромеда станали цар и царица на Аргос. Имали прекрасен брак и много, ама много деца. Персей върнал вълшебните предмети на Хермес (не бива да си алчен за такива неща) и подарил главата на Медуза на богинята Атина. Тя толкова я харесала, че я вградила в центъра на бронзовия си щит, Егидата, за да буди ужас у враговете си, когато влизала в битка.
	Вероятно се питате за пророчеството, с което започнала цялата история. Нали Персей трябвало да убие дядо си?
	Така и станало. Напълно случайно.
	Няколко години след като Персей бил провъзгласен за цар, той посетил атлетическите състезания в едно съседно царство. Неколцина благородници се състезавали, за да покажат колко са готини и да спечелят награда. Персей се записал за хвърлянето на диск.
	Старият цар Акризий също бил там. От известно време се криел в царството, маскиран като просяк, но сега седял отпред сред тълпата, за да гледа игрите. Те му напомняли за добрите стари времена, когато бил владетел и не се гърчел в постоянен ужас за живота си.
	Персей очаквал реда си и се подготвял. Ако никога не сте виждали диск, това е метално фризби, тежащо един килограм. Идеята е да го хвърлите колкото се може по-надалеч, за да докажете колко сте силен. Акризий не бил виждал внука си, откакто Персей бил бебе. Не знаел кой бил атлетът, докато не го представили:
	— Аплодисменти за Персей от Аргос!
	Старецът се ококорил.
	— Мътните да го вземат — промърморил той. И може би не само това.
	Преди Акризий да успее да се измъкне, Персей хвърлил диска. Странен вятър повял и го отклонил от полета му — право към Акризий, който умрял на място.
	— ОУ! — извикала тълпата.
	На Персей му станало много гадно, задето по такъв начин убил някакъв старец. Но след като старогръцката полиция идентифицирала тялото на Акризий и обявила смъртта му за инцидент, Персей решил, че такава била волята на боговете. Върнал се в Аргос, където му се родили още деца от Андромеда.
	Имали толкова много челяд, че половината от населението на Гърция твърдяло, че произхождало от рода на Персей. А един от синовете му, Перс, уж дал началото на рода на персийските царе. Една от дъщерите му пък се казвала Горгофона. Сериозно, не знам защо. Това означава „Звучи като горгона“. По-скоро звучи като нов модел мобилен телефон.
	— Бързо, цар Персей, търсят ви по Горгофона!
	Най-известният му потомък бил Херкулес. По-късно ще стигнем до него.
	Сега ще оставим Персей да се наслаждава на своя хепиенд, потънал в прегръдките на Андромеда и малките си деца геройчета. След като ви представих най-лошата тъща — Касиопея, майката на Андромеда, — ред е и на най-проклетата свекърва. Тази чест се пада на богинята Афродита. Тя направила черен живота на момиче на име Психея. Ако ви се чете за битки с дракони, мъчения, пътувания до Отвъдното и среща със стадо месоядни овце, давайте.
	Но сте предупредени!


>	Психея става козметична нинджа

	Май е гадно да си роден много красив.
	Сериозно говоря. Помислете малко.
	Би следвало Психея да се е радвала на хубаво детство. Родителите й били цар и царица на гръцки град. Имала две по-големи сестри и единствените й грижи би трябвало да са сведени до оценките в училище и това за кого да се омъжи. Логично било да се радва, че била бебе принцеса, и да живее както си иска.
	Но уви, била красива.
	Нямам предвид нормално красива. Сестрите й били нормално красиви. Ако Психея била хубава колкото тях или дори малко по-привлекателна, не би си навлякла проблеми. Но веднага щом се превърнала в тийнейджърка, Психея спряла да бъде просто едно мило хлапе и станала… казано с други думи: „Богове, тази е СТРАХОТНА“.
	Не можела да отвори прозореца на спалнята си, без да се натъкне на стотина момчета, зяпащи я от улицата отдолу, готови да изръкопляскат само при вида й или да й метнат букет цветя. От което боли, особено ако китката те удари в лицето. Когато излизала в града, трябвало да си вземе четирима телохранители, за да държат обожателите й настрана. Но всичко това не я направило надменна. Не се смятала за по-добра от останалите. Не искала такова внимание. Всъщност съжалявала, че не била нормално момиче с нормален външен вид, макар да не можела да се оплаче никому заради това.
	— Горката — биха казали приятелките й, позеленели от завист, — прекалено готина си! Сигурно е ужасно бреме!
	Колкото по-голяма ставала, толкова по-трудно задържала приятелите си. Всички в училище започнали да се отнасят лошо с нея. Не общували с Психея и пускали клюки по неин адрес. Хората често правят така, когато се чувстват заплашени. Предполагам, че вече знаете това, ако сте ходили на училище.
	Но двете сестри на Психея били най-лоши. Те се правели на мили, но говорили най-отвратителните неща за нея зад гърба й, като подкокоросвали и другите да правят така.
	„Поне е можела да има всяко момче благодарение на красотата си, нали?“, мислите си вие.
	Не.
	Психея била толкова красива, че плашела. Никой не дръзвал да я заговори. Момчетата й се възхищавали. Хвърляли цветя. Въздишали по лика й, рисували я по тетрадките си, но я обичали така както вие обичате любимата си песен, любимия си филм или най-хубавите изображения на любими герои в Интернет. Била нереална и затова съвършена. Понеже нямало как да я имаш.
	Родителите на Психея чакали да дойде предложение за женитба, но така и не идвало. Двете й сестри, които били нормално красиви, се омъжили за богаташи, властващи над други градове, а Психея останала в двореца на родителите си съвсем сама — без приятели, без гадже, без нищо.
	Това направило Психея нещастна, но обожанието на тълпите не секнало.
	Когато навършила седемнайсет, гражданите вдигнали на площада нейна мраморна статуя в реален размер. Разнесли се дори легенди, че не била човек. Била богиня, дошла от планината Олимп, твърдели. Втора Афродита, дори по-добра от първата. Хора от съседните царства започнали да пристигат с надеждата да я зърнат. Покрай нея градът й развил туризъм. Правели тениски. Предлагали обиколки. Продавали дори козметични продукти, които можели да те направят да изглеждаш като нея!
	Психея опитала да прекрати всичко това. Била умна и благочестива, качества, които никой не забелязвал, тъй като била красива. Винаги си казвала молитвите и принасяла жертви на боговете в храмовете, тъй като не искала да ги ядосва.
	— Не съм богиня! — заявявала тя пред хората. — Спрете да говорите такива неща!
	— Да бе — казвали си те веднага щом си тръгнела, — богиня е и още как.
	Популярността на Психея не спирала да расте. Скоро тълпи от хора, идващи от цялото Средиземноморие, пристигали да посетят нея, вместо храмовете на Афродита. Един ден богинята погледнала от салона си за красота на Олимп, очаквайки да види стълпотворение от обожатели в главния си храм на свещения остров Китера. Вместо това храмът пустеел. Подът бил покрит с прах, а пред олтара нямало нищо. Дори жреците ги нямало. А на вратата някой бил написал:
C>
#	Вече се моля на Психея!
C$
	— Какво става тук? — скочила Афродита и едва не развалила маникюра си. — Къде са всички? Защо никой не ми се моли? И коя е тази Психея?
	Слугите й не искали да отговорят, тъй като я били виждали ядосана и преди, но тя бързо разбрала. Огледала света на смъртните за няколко минути, проверила в търсачката на телефона си и веднага научила коя била въпросната Психея.
	— В името на Хадес, няма да стане — изръмжала Афродита. — Аз съм най-важната и най-красивата богиня в цялата вселена, а ме изпреварва някаква си смъртна никаквица? Ерос, ела тук!
	Според някои легенди Ерос бил дори по-стар от Афродита. Според други пък бил неин син. Коя е достоверна, не знам, но в тази история Афродита определено се отнасяла към него като към свой син. Възможно да е бил такъв, а може Афродита да го смятала за такъв, а Ерос се страхувал да й възрази. Така или иначе, той бил бог на романтичната любов, нещо като мъжка Афродита. И е по-известен с римското си име Купидон.
	Означава ли това, че е бил дебело амурче с малки крилца, с мъничък лък и сладки малки стрели? Не. Ерос бил красив като дявол. Всяко момиче мечтаело да има негова снимка на екрана на лаптопа си. Настоявате за детайли? Съжалявам, но няма. Подобно на Афродита, той се появявал такъв, какъвто искате да го видите. Следователно, момичета, представете си идеалното момче… ето така изглеждал Ерос.
	Той влязъл в стаята за аудиенции на майка си, облечен в тесни дънки и скъсана по модата тениска, с перфектна прическа и коварен поглед, а песента „Аз съм твърде секси“ ехтяла като фон. Добре де, измислих си всичко това. Не съм бил там.
	— К’во става? — попитал той.
	— Какво става ли? — креснала Афродита. — Чу ли за онази никаквица Психея? Следиш ли какво изобщо се случва в света на смъртните?
	— Ами — потъркал красивата си брадичка Ерос, — не. Не съм чувал за Психея.
	Афродита обяснила, че въпросната крадяла всичките й последователки, както и заглавията в клюкарските издания.
	Ерос се размърдал неспокойно. Не обичал, когато Афродита се ядосвала. Харесвало й да унищожава това, което я било разгневило, с малки розови експлозии.
	— Е, аз какво да направя?
	— Какво да направиш ли? — погледнала го кръвнишки Афродита. — Свърши си работата! Стрелите ти карат смъртните да се влюбват, нали? Намери Психея и й дай да се разбере! Накарай я да се влюби в най-противния и отвратителен мъж на света! Може би някой смрадлив клошар или пък свиреп убиец, не ми пука за детайлите. Изненадай ме, но постъпи като добър син! Направи така, че да съжалява за красотата си!
	Психея, разбира се, вече съжалявала за красотата си, но Афродита не знаела това. Подобна мисъл дори не минала през безсмъртния й мозък.
	Ерос запърхал с белите си криле. О, да. Имал големи криле. Не помня дали ви го споменах.
	— Дадено… не се тревожи, мамо.
	Ерос излетял от салона за красота на Афродита и се насочил към света на смъртните. Нямал търпение да изпълни мисията си. Чудел се коя била тази девойка и какъв точно бил проблемът с нея. Обожавал да кара неподходящи хора да се влюбват едни в други. Вероятно можел да направи така, че тя да хлътне по някой продавач на колесници втора употреба или по някой дядка със заразна кожна болест. Това щяло да бъде велико.
	— О, да — изсмял се Ерос на себе си, — Психея ще съжали, че ме е виждала!
	Оказало се, че бил прав, но не по начина, по който си представял…

	В това време Психея си стояла в двореца и окайвала съдбата си. Сестрите й вече се били омъжили и заминали. Нямала никакви приятели. Била сама със семейството си и няколко телохранители. Прекарвала по-голямата част от времето си в леглото, със спуснати завеси и забулена глава. Плачела и се вайкала.
	Родителите й, разбира се, се притеснили. Освен това искали да я омъжат, тъй като чрез браковете създавали военни съюзи и получавали популярност в медиите. Не разбирали защо прекрасната им, известна като новата Афродита дъщеря страдала.
	— Какво има, миличко? — дошъл при нея царят. — Какво мога да сторя за теб?
	— Остави ме да умра — подсмръкнала Психея.
	— По-скоро си мислех да ти направя чаша горещ шоколад. Или да ти купя ново плюшено мече?
	— Татко, на седемнайсет съм!
	— Знаеш ли какво? Ще отида до Делфи и ще питам Оракула. Великият бог Аполон ще знае какво да ни посъветва!
	Нали ви споменах, че е лоша идея да се ходи в Делфи. Нищо, царят все пак отишъл. Попитал Оракула как да намери добър съпруг на дъщеря си.
	Вещицата вдишала вулканична пара и заговорила с дълбок мъжки глас — този на Аполон.
	— Скръб ще те сполети, царю! — изрекъл той думите, които никога не бихме искали да чуем. — Дъщеря ти не ще се омъжи за смъртен. Отредено й е да се обвърже с жесток и безмилостен звяр, от когото се боят дори боговете! За сватбата й се облечи като за погребение! Отведи я в най-високата каменна кула на царството си. Там ще срещне смъртта си!
	БУМ! БУМ! БУМ!, отекнало в пещерата.
	— Благодаря за подаръка — гласът на Оракула станал отново нормален — и приятен ден!
	Когато царят се върнал вкъщи, поискал да види дъщеря си.
	— Миличка… имам добра и лоша новина. Добрата е, че ще имаш съпруг.
	Когато Психея изслушала цялото пророчество, замръзнала и притихнала. Това й поведение се сторило на родителите й по-страшно от всякакви ридания. Примирила се със съдбата си. Искала да умре, нали така? Е, боговете явно сбъднали желанието й. Щяла да се омъжи за чудовище. Приела думата „омъжи“ като евфемизъм на представата за това, че чудовището щяло да я разкъса и изяде по време на диетичната си закуска.
	Родителите й заплакали, но Психея ги хванала за ръцете.
	— Не жалете за мен. Това става, когато смъртните предизвикат боговете. По-рано трябваше да спра глупостите с „новата Афродита“. Знаех си, че ще произтече нещо лошо. Не съм богиня, а обикновено момиче. Ако моята смърт успокои нещата и градът бъде пощаден от гнева на боговете, така да бъде. Ще е първото хубаво нещо, което съм сторила.
	На родителите й им станало много гадно. Те обаче получили заповед от самия бог Аполон, а той не бил някого, когото можеш да пренебрегнеш, освен ако не искаш да те изпарят с огнени стрели.
	Когато новината се разнесла, целият град потънал в скръб. Прелестно красивата им принцеса, преродената богиня на любовта, щяла да бъде принесена в жертва от най-високата скала в царството. Това нямало да помогне на модна линия „Психея“ и козметичната индустрия.
	Родителите на Психея я облекли в черна копринена рокля. Покрили лицето й с черен воал и поставили букет черни цветя в ръцете й. Придружили я до края на царството, където се издигала сто и петдесетметрова каменна кула. Преди много векове това било скала, около която били издълбани стъпала, за да я ползват като наблюдателница. Психея ги изкачила сама и стигнала върха.
	„Тук свършва всичко, помислила си тя, гледайки скалите под себе си. — Дано като се преродя да имам обикновен вид или пък да съм грозна. Ще е интересно да съм грозна, хей така, за разнообразие“, мечтаела си.
	Не изпитвала страх, което я изненадало. Всъщност за пръв път от много години се почувствала умиротворена. Изчакала да види дали някое чудовище не ще изскочи отнякъде и да я прехапе на две. Когато нищо подобно не се случило, решила да вземе нещата в свои ръце.
	Скочила.
	От това, което видели родителите й, предположили, че Психея била паднала и загинала. Никога не намерили тялото, но това не означавало нищо. Денят бил ветровит, а и те били прекалено разстроени, за да организират търсене. Освен това, ако Психея не била умряла, следвало да се допусне, че чудовището я било отвело със себе си, тоест още по-лошо. Царят и царицата се върнали у дома с разбити сърца, убедени, че никога повече не ще видят обичната си дъщеря и че туризмът в града ще западне.
	Край.
	Да, ама не!
	Всъщност Психея щяла да страда по-малко, ако била умряла, но не станало така. Когато паднала от скалата, ветровете се завихрили около нея. На около десет метра от дъното те забавили падането й, след което я повдигнали нагоре.
	— Здравей — казал безтелесен глас, — аз съм Зефир, богът на западния вятър. Как си днес?
	— Ами… ужасена? — отвърнала Психея.
	— Яко — отвърнал Зефир. — Имаме кратък полет тази сутрин, право към двореца на господаря. Времето изглежда хубаво, може да почувстваш лека турбуленция при излитането.
	— Двореца на господаря?
	— Моля затегни колана и не изключвай детекторите за тютюнопушене.
	— На какъв език говориш? — настояла Психея.
	— А ти за какво говориш? ФИУУУ!
	Западният вятър отлетял с над хиляда километра в час и оставил подире си повърнатото от Психея и следа от черни цветчета.
	Стигнали тревиста долина, покрита с диви цветя. Пеперуди пърхали на слънчевата светлина. В далечината се издигал най-красивият дворец, който Психея била виждала.
	— Благодаря, че летяхте с нас! — отвърнал Зефир. — Знаем, че имате богат избор от авиолинии и оценяваме това, че избрахте нас. А сега вървете, той ви очаква.
	— Кой?
	Но въздухът не отговорил. Психея почувствала, че бога на вятъра вече го нямало.
	Притеснена, тя тръгнала към високата бяла вила. Обкръжавали я лехи и градини. Сред цветята се чувал ромонът на едно чисто поточе. Орлови нокти изпълвали валовете.
	Психея минала през главните порти и влязла в хол с таван от кедър и слонова кост. Стените били покрити със сребърни гравюри, а мозаичният под бил направен от скъпоценни камъни. Бели дивани опасвали ниската маса, върху която били поставени купи със свежи плодове, топъл хляб и кани с леденостудена лимонада.
	А това била само първата стая.
	Удивена, Психея прекосила двореца. Попаднала на вътрешни дворове с розови градини и блестящи фонтани, спални с най-меките легла и пухени възглавници, библиотеки, пълни със свитъци, вътрешен басейн с водопад, кухня за деликатеси, алея за боулинг и стая за домашно кино с матраци и машина за пуканки. Тук имало всичко. Царският дворец на семейството й изглеждал като палатка в сравнение с този.
	Отворила един случаен гардероб. Вътре било пълно със златни кюлчета. Пробвала друг. Видяла кутии с прилежно подредени диаманти, изумруди, рубини, сапфири, фесове и вратовръзки. Толкова богатства! Съкровищата в който и да е от ковчезите в двореца стрували колкото човек да си купи частен остров със собствена армия, която да го пази.
	— Кой ли живее тук? — запитала се Психея. — Кой притежава всичко това?
	— Вие, господарке — отговорил женски глас до нея.
	Психея подскочила и съборила една голяма ваза, която се счупила и диаманти се пръснали по пода.
	— Кой е там?
	— Извинете, че ви стреснах, господарке — отвърнала невидимата жена. — Аз съм една от слугините ви. Обадих се само защото попитахте. Този дворец е ваш. Всичко тук е ваше.
	— Но… но аз…
	— Простете за бъркотията, господарке — добавила слугинята. — Приготвила съм ви гореща баня. След това, ако сте гладна, можете да се възползвате от частния бюфет, който е отворен по цял ден. Ако ви се слуша музика, само кажете. Невидимите музиканти знаят любимите ви песни. След като се стъмни, ще ви отведа до спалнята, където ще пристигне съпругът ви.
	— Съпругът ми? — нещо в гърлото на Психея се усукало.
	— Да, господарке.
	— Кой е съпругът ми?
	— Господарят на тази къща.
	— Но кой е господарят на тази къща?
	— Съпругът ви, разбира се.
	Психея си поела треперливо глътка въздух.
	— Можем да продължим така до безкрай, нали?
	— Ако желаете, господарке. Аз съм тук, за да ви служа.
	Психея преценила, че една гореща баня нямало да й дойде зле, понеже имала нужда да се успокои.
	След като се потопила във ваната (можела да избира между стотици масла за баня и да се отпусне сред плуващи свещи в джакузито на фона на успокояваща музика), невидими слуги й донесли най-красивите и удобни дрехи, които била виждала.
	Отдала се на най-вкусната вечеря през живота си, докато невидими музиканти свирели хитовете от световния Топ 10. Слънцето се скрило зад ябълковите дървета в градината.
	Сега стомахът й се свил още по-силно. Съпругът й щял да пристигне в тъмното. Оракулът я бил предупредил, че тя щяла да се омъжи за чудовище, звяр, от който дори боговете се страхували. Но как можело едно чудовище да живее на такова място? Ако е искало да я убие, защо още била жива?
	(Между другото, ако целият този разказ ви напомня „Красавицата и Звярът“, онази със загадъчното чудовище, което живее в готин дворец с вълшебни слуги, това не е случайно. „Красавицата и Звярът“ се базира на историята на Психея. Но не очаквайте пеещи чайници*. Няма такива глупости).
	[* Рик Риърдън се шегува с анимационния филм на „Дисни“. — Б.пр.]
	Най-после нощта се спуснала. Психея можела да откаже да се върне в леглото. Можела да опита да избяга, но решила, че това само щяло да отложи съдбата й. След часове, прекарани в чудене и тревоги, се почувствала дори облекчена, когато мракът се спуснал. А и трябвало да признае, че била малко любопитна. Никога преди си нямала гадже, още по-малко съпруг. Ами ако… ако не бил чак толкова лош.
	Невидимите слуги отвели Психея до спалнята й, после й дали хубава пижама с картинки от „Малкото пегасче“*. Тя се покатерила на огромното легло, което я обгърнало толкова нежно, че се почувствала все едно се носела във въздуха (а благодарение на Зефир познавала усещането).
	[* Рик Риърдън се шегува с поредицата „Малкото пони“. — Б.пр.]
	В стаята повял бриз, който угасил свещите и лампите. Психея чула как в тъмнината вратата се отворила. Нечии боси крака стъпили на мрамора, а нещо тежко се излегнало на матрака.
	— Здравей — казал мъжки глас.
	Не звучал като чудовище. По-скоро като радиоводещ. Гласът бил нежен и изпълнен с хумор, все едно намеквал колко нелепа била тази среща.
	— Съжалявам за цялата драма — рекъл той. — Това бе единственият начин да уредя тази среща без… някои хора да забележат.
	На Психея й било трудно да говори, тъй като сърцето й се било качило в гърлото.
	— Но кой си ти?
	— Опасявам се, че не мога да ти кажа името си — засмял се мъжът. — Не трябва да съм тук. И определено не бива да се женя за теб. Ако си съгласна да ме наричаш просто „съпруже“, ще е страхотно… стига да нямаш нищо против да се оженим.
	— А имам ли избор?
	— Виж… влюбен съм в теб. Знам, че това е нелепо, тъй като току-що се срещнахме, но те наблюдавам от дълго време. Не че те преследвам…
	Той въздъхнал.
	— Наистина оплесквам нещата.
	Чувствата на Психея били безнадеждно объркани. Била свикнала хората да я гледат. Тъкмо това представлявал целият й живот.
	— Влюбен си в мен, защото ме намираш за красива?
	— Не — отвърнал мъжът. — Всъщност да. Ти наистина си красива. Но съм влюбен в теб заради начина, по който се държиш. Не си самовлюбена. Не навираш това в носовете на останалите хора. Вярваш в боговете. Възхищавам се на силата, с която понесе тъгата и самотата си.
	Не искала да плаче, но очите й започнали да парят. Никой преди не й бил казвал нещо толкова мило. Била облекчена от това, че се намирали в пълен мрак, където външният вид нямал значение.
	Мъжът докоснал пръстите й. Психея била изненадана да установи, че ръката му била топла, силна и много човешка.
	— Дори не мога да ти покажа как изглеждам — рекъл. Звучал тъжен. — Ако разбереш кой съм, бракът ни ще се провали. Ще страдаш много. Всичко ще се развали.
	— Но защо?
	— Аз… съжалявам. Трябва да ме разбереш, стига да съумееш. Мога да обещая едно, че ще бъда добър съпруг. Каквото ти трябва, ще го имаш, само попитай. Но правилата не бива да се нарушават. Можем да се виждаме само тук, нощем, в пълен мрак. Всяка сутрин ще ставам преди зазоряване. Не ще узнаеш истинското ми име. Не можеш да ме виждаш. Никога не опитвай.
	Психея усетила как пулсът й се ускорил, докато държала ръката му.
	— Но ако те видя случайно? При пълнолуние или…
	— Не се тревожи за това — отвърнал той. — Мракът е само предпазно средство. Аз самият съм невидим. Можеш да ме видиш само докато спя. В съня си няма как да поддържам невидимостта си. Стига да не направиш нещо глупаво като това да станеш посред нощ и да запалиш свещ, за да ме видиш, всичко ще е наред. Ала не се шегувам, Психея. Не бива да ме виждаш. Това ще ни унищожи.
	„Нас.“ Говорел така, сякаш вече били двойка.
	— Не искам да те пришпорвам — казал той, — бихме могли само да поговорим. Знам, че това е малко странно.
	— Целуни ме — рекла тя и сърцето й затупкало по-бързо.
	— Сигурна ли си? — поколебал се той.
	— Нали имаш устни? Не си птиче чудовище, зомби или нещо подобно?
	— Не, не, имам устни — разсмял се тихо той.
	Целунал я и Психея станала щастлива като Пегасче.
	Когато най-после се отдръпнал, трябвало да си спомни как се говори.
	— Това беше… леле… това…
	— Аха — съгласил се той, — значи…
	— Целуни ме отново, съпруже…
	Почти почувствала как се усмихвал.
	— Ти командваш — казал той.

	Следващите няколко седмици минали страхотно. Всеки ден Психея си почивала в двореца, радвала се на градините, на вътрешния басейн и алеята за боулинг. Всяка нощ чакала съпругът й да се прибере. Той бил най-милият, най-забавният, най-невероятният мъж, когото била виждала.
	Нямало как да бъде чудовище. Била докосвала лицето му. Изглеждало като нормално човешко лице, дори красиво. Много красиво всъщност. Ръцете му били гладки и мускулести. Неговите… абе, вижте какво. Трябва да сте схванали досега. Правя каквото мога, но не ми се удава да описвам добре мъже от женска гледна точка. Съжалявам.
	Психея била щастливо омъжена. Това е. Проблемът — липсвало й семейството.
	А защо? Това вече е добър въпрос. Сестрите й винаги били лоши с нея или в най-добрия случай лицемерно мили. Родителите й не разбирали нищо. Облекли я били в рокля за сватба и погребение, за да скочи от върха на някаква скала. Но семейните взаимоотношения са странна работа. Дори роднините ти да не са много мили с теб, все пак са твоя кръв. Не можеш да загърбиш подобна връзка напълно. Но повярвайте, имам роднини по бащина линия, които не бих искал да виждам повече.
	Понякога, когато Психея си стояла тихо в градината, й се струвало, че чува как семейството й я вика от много, много далеч. Веднъж доловила гласа на баща си. После на майка си. Но най-вече на сестрите си. Те звучали ужасени, което не било в стила им.
	Заради това на Психея й било трудно да се наслаждава на басейна, на обедите в бюфета или на невидимите масажи на раменете, които й правели невидимите слуги.
	Една нощ Психея попитала съпруга си за въпросните гласове, тъй като се страхувала, че полудявала.
	В мрака той преплел пръсти с нейните.
	— Не полудяваш, любов моя. Баща ти и майка ти не са добре откакто замина. Поболели са се от скръб. И понеже така и не намериха тялото ти, накараха сестрите ти да те потърсят. Всеки ден те пътуват до каменната кула, където скочи сред ветровете. Викат те по име.
	Сърцето на Психея натежало сякаш било от гранит. Толкова се била загрижила за себе си, че дори не помислила как ли се е чувствало семейството й.
	— Трябва да се върна у дома — казала тя — да видя родителите си.
	— Не може — отвърнал съпругът й. — Ако напуснеш тази долина, никога не ще можеш да се върнеш.
	— Но защо? Нима Зефир не…
	— Не е така просто — гласът на съпруга й бил пълен с болка и може би дори с малко страх. — Психея, опитвам се да те защитя. Боговете са ти издали смъртна присъда. Поне от една от богините…
	Психея почти била забравила за проблемите, породени от това, че била много красива.
	— Имаш предвид Афро…
	— Не споменавай името й — предупредил я съпругът й, — твърде лесно е да привлечеш вниманието й. Появиш ли се пак в света на смъртните, обожанието им към теб ще започне отново. Хората ще те обявят за богиня. Ще изпаднеш в голяма беда. Нашият малък рай ще бъде застрашен. Моля те, остави семейството ти да те мисли за мъртва.
	Психея никога преди не се била чувствала толкова разкъсана. Била щастлива за пръв път в живота си. Въпреки странните ограничения във връзката им, се била влюбила в съпруга си. Не искала да загуби това. А и в бюфета предлагали вкусни ястия…
	Но, от друга страна, родителите й страдали заради нея. Сестрите й я търсели ден подир ден, крещейки името й. Психея не била егоистка. Не искала да обръща гръб на хората. Не можела да бъде щастлива, знаейки, че другите страдат.
	— Защо не направим компромис? — попитала тя. — Няма да напускам това място. Нека сестрите ми дойдат тук.
	— Психея…
	— Ще ги накарам да се закълнат, че ще запазят тайната! Ще останат само колкото да се уверят, че съм жива и че съм добре. Да кажат на нашите да не се притесняват. Това е всичко.
	— Това е много лоша идея — отвърнал съпругът й. — Сестрите ти винаги са ти завиждали. Доведеш ли ги тук, ще отровят мислите ти. Ако ме обичаш, ще ме послушаш. Иначе всичко ще се съсипе.
	Тя целунала ръката му.
	— Знаеш, че те обичам. Обещавам да бъда внимателна. Но ти каза, че каквото поискам, ще го получа. Трябва да направя това.
	Мъжът й с нежелание се съгласил.
	На следващата сутрин Психея отишла в полето с дивите цветя, където била кацнала за пръв път. Чула как сестрите й я викали по име в далечината.
	— Зефир — казала тя, — доведи ги тук, моля те.
	Сестрите й веднага паднали от небето с писъци, размахвайки ръце. Предполагам, че Зефир нямал добро мнение за тях, а може и да ги бил возил в трета класа.
	— Сестри! — възкликнала Психея. — Радвам се да ви видя. Нека ви помогна!
	Случвало ли ви се е да направите нещо, което ви се струва добра идея, и веднага след това да си кажете:
	„Какво си мислех, по дяволите!“ Психея се почувствала по този начин още щом видяла сестрите си. Спомнила си колко злобни можели да бъдат. Съжалила задето ги била довела. Но вече било късно. Затова опитала да направи каквото може… Психея ги развела из двореца. Обяснила как вятърът я бил отнесъл при новия й съпруг. Извинила се, че не им се била обадила, нито писала, тъй като я заплашвала смъртна присъда, издадена от боговете. Било важно смъртните да вярват, че е мъртва.
	Първоначално сестрите й били прекалено изненадани, за да отговорят. През следващите няколко часа емоциите им се променили няколкократно. Първо били озадачени, после почувствали леко облекчение, задето сестра им била останала жива, след което изпитали гняв, че толкова добре си живеела. Психея им показала алеята за боулинг, вътрешния басейн, бюфета и многобройните спални, градини и холове, дори домашното кино с машина за пуканки.
	— Какво има тук? — попитала по-голямата сестра и отворила вратата на един шкаф, при което едва не била погребана от лавина златни кюлчета, диаманти, рубини и вратовръзки.
	— Това е само склад — казала невинно Психея.
	Средната сестра се загледала в съкровището, което струвало повече от цялото царство на мъжа й.
	— Много ли такива складове имаш?
	— Ами… не съм ги броила. Няколко дузини. Не е толкова важно!
	Настанила всяка от сестрите си в отделна стая, за да се освежат преди обяд. Невидимите слуги им приготвили гореща баня, след това ги масажирали, подстригали ги и им направили педикюр. Получили нови рокли, които били петдесет пъти по-стилни от старите им, и съкровища, по-скъпи от всичко, което притежавал баща им.
	След това хапнали на верандата сандвичи с фъстъчено масло и мармалад, тъй като Психея много ги обичала.
	— А кой е съпругът ти? — попитала по-голямата сестра. — Как така може да си позволи всичко това?
	— Той е… търговец — отвърнала Психея. Било й съвестно, че лъжела, но била обещала на мъжа си да не разкрива прекалено много детайли, особено факта, че бил невидим и че го посещавала само в пълен мрак. Страхувала се, че може да изплаши сестрите си, макар че не виждала защо.
	— Търговец — повторила средната сестра, — който контролира ветровете и има невидими слуги.
	— Той е много успешен — промърморила Психея.
	— Може ли да се запознаем с него? — попитала най-голямата сестра.
	— Той е зает… по работа — Психея станала рязко. — Радвам се, че ви видях! А сега наистина трябва да се върна… да свърша това-онова.
	Натоварила сестрите си със скъпи подаръци и ги изпратила чак до края на долината.
	— Но Психея — казала средната сестра, — позволи ни поне да се видим отново, ще ти донеса новини от дома. Липсваш ни! Нали, сестро?
	По-голямата сестра кимнала и се опитала да не забие нокти в дланите си.
	— Много, Психея! Моля те, позволи ни да се видим пак!
	— Не съм сигурна… — рекла Психея, — обещах на съпруга си…
	— Но той не би ти забранил посещения от страна на любящото ти семейство — засмяла се средната сестра. — Не е чудовище, нали?
	— Ами не, но…
	— Чудесно — казала най-голямата сестра, — ще се видим по същото време следващата седмица.
	Зефир отнесъл сестрите надалеч, но Психея се почувствала така, сякаш се била озовала в окото на бурята.
	Същата нощ разказала на мъжа си за гостуването им. Когато чул, че те искали да дойдат отново, не се зарадвал особено.
	— Казах ти, че ще се опитат да те манипулират — рекъл той. — Нека не идват повече. Не им позволявай да разрушат щастието ни. Освен това…
	Той поставил нежно ръка на корема й.
	— Трябва да мислиш и за бебето.
	— Ще имам… — сърцето на Психея прескочило един удар.
	— Да.
	— Сигурен ли си?
	— Да.
	— Как?
	— Просто знам. Моля те, без повече семейни посещения. Забрави за сестрите си.
	На Психея й се искало да постъпи така, но щом като очаквала бебе, трябвало да каже поне на семейството си… нали? А и въпросът на сестра й не спирал да ехти в главата й: „Той не е чудовище, нали?“.
	— Поела съм ангажимент — казала Психея. — Обещавам, че няма да допусна сестрите ми да помрачат щастието ни. Само им позволи да ни посетят още веднъж.
	Съпругът й отдръпнал ръката си от корема й.
	— Няма да те спра — отвърнал той с натежал от съжаление глас.
	След този разговор Психея за пръв път заспала трудно.

	Същата нощ, когато западният вятър върнал сестрите на Психея върху каменната кула, те започнали да се вайкат.
	— Богове! — викнала средната сестра. — Видя ли това имение?
	— А ти видя ли градините? — отвърнала най-голямата. — А алеята за боулинг? Гардеробите с пробни? Какво е това, в името на Хадес? Мен ме омъжиха за стар плешив цар с лош дъх, а къщата му изобщо не може да се мери с онази!
	— Спри да се вайкаш — отвърнала средната сестра. — Моят мъж страда от проблеми с гърба и няма никаква лична хигиена, отвратителен е. Не ми дава скъпоценни камъни и не притежава невидими слуги. А машината за пуканки…
	— Богове, машината за пуканки!
	И двете сестри въздъхнали. Можело да се види как завистта струяла на талази над главите им.
	— Няма как да оставим сестра си на това място — отсякла най-голямата сестра. — Това е номер или заклинание. Мъжът й вероятно е чудовище.
	— Не може да е иначе — съгласила се средната. — Трябва да узнаем истината, за нейно добро е.
	— Действително — потвърдила най-голямата. — Богове, толкова я мразя!
	— И аз!
	Върнали се в двореца на родителите си. Но понеже били в ужасно настроение, вместо да съобщят истината на майка си и баща си, те им казали, че Психея била мъртва.
	— Видяхме трупа — рекла средната сестра. — Не беше останало много от нея, но категорично си беше тя. Отвратителна гледка.
	— Наистина отвратителна — потвърдила най-голямата. — Погребахме я. Не беше лесно, дори направо гнусно.
	Тези новини съкрушили окончателно родителите им. След три нощи и царят, и царицата починали.
	Сестрите си поплакали, но не много. Сега щели да си поделят царството. Пък и така им се падало на родителите им, задето Психея била получила най-много внимание и имала най-успешен брак.
	Да, сестрите определено били гадни.
	В края на седмицата отново отишли до каменната кула. Западният вятър ги издигнал и ги отнесъл в тайния дворец с пуканките и диамантите. Този път не ги забил с лица в тревата, тъй като Психея го била помолила, но косвено си отмъстил, като не им прочел инструкциите за безопасност.
	Двете сестри се били подготвили за следващия обяд с Психея.
	— Та — попитала най-голямата, — как е твоят велик съпруг.
	— О… чудесно — отговорила Психея.
	— И какво каза, че работел? — усмихнала се хитро средната.
	Психея пребледняла. Не умеела да лъже добре. Сега забравила какво била казала преди на сестрите си.
	— Ами той е овчар…
	— Овчар?
	— Да — отвърнала неубедително Психея, — много богат овчар.
	Най-голямата й сестра се привела напред и я хванала за ръцете. Погледнала я с възможно най-добронамереното изражение, макар да искала да удуши късметлийката Психея, тази незаслужаваща нищо красавица.
	— Но Психея, защо не ни признаеш истината? Миналата седмица каза, че съпругът ти е търговец. Днес, че е овчар. Ние сме ти сестри! Нека ти помогнем!
	— Но всичко е наред!
	Двете сестри се спогледали самодоволно.
	— Така твърдят хората, когато нищо не им е наред — казала средната сестра. — Психея, смятам, че си в беда. Не си забравила пророчеството на Оракула от Делфи, нали така? Предречено ти бе да се омъжиш за чудовище, за звяр, който ужасява дори боговете. Пророчествата винаги се сбъдват. Татко не спира да се безпокои за това. Не престана да го повтаря, докато не умря.
	— Какво? — задавила се с лимонадата си Психея. — Татко е мъртъв?
	— Да. Умря от скръб, тъй като ти не дойде да го посетиш. Но това вече не е важно. Кажи ни истината. Кой е съпругът ти всъщност?
	Психея се почувствала така, сякаш я били заровили до шията в пясък. Баща й бил мъртъв. Сестрите й се опитвали да й помогнат. Пророчествата никога не се оказвали погрешни. Но милият глас на съпруга й, неговата нежност…
	— Не знам кой е — признала Психея, — не ми е позволено да го виждам.
	— Какво? — възкликнала средната сестра. — Я дай на заден. Започни от начало и ни разкажи всичко.
	Психея не трябвало да прави това, но им признала, че мъжът й бил невидим, споделила за нощните му посещения, за отказа му да й каже името си. Разказала им за нероденото си дете, за пижамата с Малкото Пегасче. Всичко.
	— Но това е по-зле, отколкото очаквах — рекла средната сестра. — Виждаш какво се случва, нали?
	— Не — отвърнала Психея.
	— Съпругът ти е дракон — изтъкнала най-голямата сестра. — Драконите могат да приемат човешки облик, да стават невидими и да правят ужасни магии. Убедена съм, че те държи жива само за да те угои. Когато коремът ти се подуе…
	— Сестро! — възразила Психея. — Това е невъзможно и е много гадно!
	— Ала тя е права — отвърнала средната сестра. — Драконите непрекъснато вършат такива неща.
	— Така ли? — попитала Психея.
	— Трябва да се спасяваш — кимнала най-голямата сестра. — Тази нощ, когато мъжът ти заспи, светни лампата или нещо подобно. Провери какъв е истинският му вид. Дано да бъркам, наистина се надявам, но не вярвам. Не забравяй също да си вземеш нещо за отбрана, нож или бръснач. Когато видиш чудовищното му лице, не се бави, а отрежи главата му. След това ни извикай в долината. Там ще успеем да ти помогнем.
	— Ще си поделим прекрасното му съкровище — обадила се средната сестра.
	— Въпреки че това не е важно — отвърнала най-голямата.
	— Никак даже — рекла средната. — Безпокоим се единствено за твоето щастие и безопасност, Психея. Ще те върнем у дома и ще ти намерим истински, смъртен съпруг. Като нашите.
	— Да — съгласила се най-голямата, мислейки си, че въпросният трябвало да бъде стар и миризлив.
	— Не знам… — отвърнала Психея, — не мога.
	— Само помисли върху това, което казахме — настояла най-голямата сестра. — Нека боговете те пазят!
	И така, след като посъветвали Психея как да съсипе живота си, сестрите се върнали в света на смъртните по въздушната линия на Зефир.

	Тази нощ Психея се подготвила да направи най-голямата глупост в историята. В един от кабинетите на спалнята намерила сгъваем бръснач, досущ като онзи от филма за Суини Тод — удобно оръжие в случай че те нападне например див глиган (налучквам). Скрила бръснача в нощното шкафче заедно с маслена лампа и кутийка кибрит или каквото там ползвали, за да си палят лампите. Не съм сигурен как точно ставала тази работа.
	Съпругът й се прибрал както винаги по тъмно. Всички светлини изгаснали. Той седнал на леглото и двамата поговорили.
	— Как мина денят ти?
	— Супер, сестрите ми не казаха нищо, което да ме направи параноидна убийца.
	— Браво, радвам се за теб. Лека нощ.
	Или нещо от този сорт.
	Към три сутринта по дълбокото дишане на съпруга си разбрала, че бил заспал. Психея стъпила от другата страна на леглото. Взела от нощното шкафче бръснача и лампата. Запалила я и слаба червена светлина огряла чаршафите.
	Съпругът й спял на една страна, обърнат с гръб към нея. Имал възглавнички с пера на гърба.
	Не… това не били възглавнички. Психея се загледала невярваща в огромните бели криле, сгънати при раменете на мъжа й.
	Как е било възможно да не усети досега крилата на гърба му? Щом била пропуснала тях, какво ли още й убягвало? Ами ако лицето му не било красиво или дори човешко, както го усещала с пръстите си?
	„Съпругът ти е дракон. Звяр, който ужасява дори боговете“, отекнал гласът на сестра й в главата й.
	Сърцето на Психея бясно затупкало. Бавно минала от другата страна на леглото, заставайки точно над съпруга си.
	Сенките се отдръпнали от лицето му, а Психея едва сподавила вика си.
	Съпругът й бил… невероятно красив. Отново оставям детайлите на въображението ви, но бил невероятен. Толкова невероятен, че ръцете на Психея се отпуснали. Лампата потреперила в ръката й, бръсначът натежал.
	Психея не разбирала защо съпругът й не искал да го вижда. Какво имал да крие.
	После забелязала още нещо. Лък и колчан със стрели, които висели от едно колче на леглото му.
	Крилете, оръжията, лицето, твърде красиво за който да е смъртен. Внезапно Психея разбрала истината.
	— Ерос — прошепнала тя сама на себе си, — съпругът ми е Ерос.
	Съвет: не е добра идея да споменавате името на някой бог, ако не искате да привлечете вниманието му. Да сторите това, докато стоите над него с лампа и бръснач? Лоша идея.
	Ерос явно усетил нещо. Промърморил и се обърнал в съня си, стряскайки Психея. Капка горещо масло паднала от лампата върху голото рамо на бога.
	— ОУ! — стреснал се Ерос и се изправил с ококорени очи.
	За миг съпругът и съпругата останали загледани един в друг, замръзнали на светлината на лампата. За по-малко от секунда изражението на Ерос се променило: първоначалният шок се превърнал в съжаление, съжалението в горчивина. Грабнал лъка и колчана си, разперил криле и избутал Психея.
	— Не! — възкликнала тя, изпускайки бръснача и лампата. Скочила напред и успяла да хване левия глезен на бога, докато излитал. — Моля те! Съжалявам!
	Ерос изхвърчал през прозореца, повличайки Психея със себе си. Когато минали над градината, тя изпуснала крака му и паднала. Ерос се поколебал въпреки всичко. Запалил върха на кипариса и погледнал надолу, за да се увери, че Психея била добре. Не че вече имало значение. С връзката им било свършено.
	Тя стояла свита на земята, ридаела и викала името му. Сърцето му обаче се вкаменило. Капката масло така била изгорила рамото му, че той почти не можел да мисли от болка.
	— Глупачка! — извикал Ерос от върха на дървото, — предупредих те! Боговете са ми свидетели, че те предупредих!
	— Ерос, моля те, не знаех! Съжалявам!
	— Съжалявала! — изкрещял той. — Потъпках заповедите на майка си заради теб! Рискувах всичко! Афродита ми нареди да сторя така, че да се влюбиш в най-противния човек, когото мога да намеря! А вместо това аз се влюбих в теб. Създадох цялата този долина, двореца, слугите, всичко само за да те скрия от погледа на майка ми. Можехме да живеем тук в мир. Но веднага щом ме видя, веднага щом спомена името ми, магията се развали. Виж!
	Зад тях дворецът бил станал на прах. Градините повехнали. Цялата долина се превърнала в сива пустош, злокобна на фона на лунната светлина.
	— Послуша сестрите си — казал Ерос. — Те искаха това. Те искаха да си нещастна. Предупредих те, ала ти избра да повярваш на тях, а не на мен. Сега майка ми ще узнае за теб, въпрос на време е. Ще прозре истината. Никой от двама ни не ще избегне гнева й. Бягай, докато можеш, Психея. Тя няма да намери покой, докато не те намери. Ти я оскърби, а сега оскърби и мен.
	— Обичам те! — завила Психея. — Моля те, можем да спасим брака си! Можем!
	Но Ерос разперил криле и излетял в нощта, като оставил Психея сама, бременна и с разбито сърце.

	Жизнеутвърждаваща история, нали? Не се ли чувствате великолепно?
	Само почакайте. Нататък става още по-лошо.
	След като Ерос изчезнал, Психея обикаляла като замаяна. В края на долината видяла бреговете на една река и решила да се хвърли в нея и да се удави.
	Сега, деца, знайте, че да се удавите в река не е правилният изход от което и да е трудно положение. Особено ако е половин метър плитка, каквато била в случая. Психея просто паднала вътре и си останала там, изглеждайки твърде глупаво.
	Случило се обаче така, че Пан, богът сатир на дивото, си поспивал наблизо след тридневен купон. Плясъците и риданията го събудили. Закуцукал към реката и като видял красивото момиче, си помислил, че халюцинира.
	— Хей, хубавице, хлъц! — Пан се подпрял на едно дърво, за да не падне. — Изглеждаш, хлъц, тъжна. Нека позная. Не ми казвай. Любовна мъка, нали?
	Психея била толкова разстроена, че не й пукало, задето я бил заговорил пиян човек-козел. Само кимнала нещастно.
	— Не се дави! — казал богът. — Това не е решение! Знаеш ли какво трябва да направиш! Помоли се на Ерос, бога на любовта! Той единствен може да ти помогне!
	Психея се разревала още по-силно.
	— Добре де — отстъпил назад Пан, — радвам се, че си поговорихме. Отивам хей там.
	И бързо си тръгнал. Достатъчно силно го боляла главата. Нямал нужда от писъци и драми.
	На зазоряване Психея се успокоила. Нещастието не я напуснало, но станало тежко и студено, за да се превърне в мрачна решителност.
	— Може би козелът беше прав — казала си тя. — Ерос едничък може да ми помогне. Трябва да го намеря и да го накарам да ми прости. Няма да приема „не“ за отговор. Но първо…
	Очите й придобили стоманен блясък. Вероятно за нейно добро наоколо нямало никого, в противен случай щели да се обадят в психиатрията, за да съобщят за избягала луда.
	— Първо трябва да благодаря на сестрите си за помощта им.
	Оказало се, че у Психея живеела нотка жестокост. Трудно било да я ядосаш, но провалът на брака й успял да го направи.
	Дни наред скитала сред пустошта, докато не намерила града, където царувал съпругът на по-голямата й сестра. Стражите първо искали да изгонят Психея, тъй като приличала на бездномница, но после се сетили коя всъщност била благодарение на популярната статия „Пет нови богини, които да боготворим“. Отвели я в града, за да види сестра си.
	— Миличка, какво е станало? — попитала най-голямата сестра, тайно възрадвана.
	— Дълга история — обърсала една сълза Психея. — Последвах съвета ти, но не се получи както очаквах.
	— Съпругът ти? Чудовище ли е? Мъртъв ли е?
	— Нито едно от двете — въздъхнала Психея. — Видях го в истинския му облик. Няма да ми повярваш, но се оказа самият бог Ерос.
	До последната подробност описала колко бил невероятен. Не й трябвало да се преструва, че сърцето я боляло. Казала на сестра си истината за всичко, което се било случило… до самия край.
	— Преди да отлети — рекла Психея, — Ерос ми заяви, че ме зарязва. Добави, че вместо това ще се ожени за сестра ми. Спомена името ти.
	Очите на голямата й сестра станали като драхми. Дори да имала някакви съмнения относно историята на Психея, сега те се изпарили. Всичко се нареждало. Кой друг освен богът на любовта би могъл да притежава имение, достойно за мултимилиардер, с невидими слуги, домашно кино и водопад?
	А Ерос бил споменал името й! Очевидно имал добър вкус. Прозрял бил колко повърхностна била красотата на Психея. Сега голямата сестра щяла да получи това, което наистина заслужавала.
	— О, Психея — казала тя, — съжалявам. Ще ме извиниш ли за миг?
	Голямата сестра отишла до стаята. Когато стигнала до залата за аудиенции на съпруга си извикала:
	— Искам развод!
	След това взела най-бързия кон от конюшните и избягала от царството. Не спряла, докато не стигнала каменната кула, където я бил отнесъл Зефир. Качила се на върха й и извикала.
	— Тук съм, Еросе! Твоя съм, любов моя!
	Скочила от скалата, паднала и умряла.
	Зефир много се смял на тази случка. Никога не разчитайте на който и да е полет, ако не сте сигурни в авиолинията. Това всеки го знае.
	Междувременно Психея продължила пътуването си. Намерила царството, където живеела средната сестра, като й разказала същата история.
	— Знаеш ли кое е най-странното? — завършила Психея. — Ерос заяви, че сега ще се ожени за сестра ми и спомена името ти.
	Полудяла от желание, средната сестра избягала от двореца, взела кон, качила се на каменната кула, скочила и умряла с надежда в сърцето.
	Доста коравосърдечно от страна на Психея, но ако някой заслужавал свободно падане от върха на сто и петдесет метрова скала, това били тези две хубостници.
	След като приключила със сестрите си, Психея обиколила цяла Гърция, всичките й градове, решена да намери Ерос. Издирвала го в храмовете му, в крайпътните светилища. После във фитнес центровете, в нощните заведения, на библейските сбирки, където разказват, че бог е любов. Нямала късмет.
	А така станало, защото самият Ерос си имал проблеми.
	Когато напуснал Психея, единственият му план бил да се отърве от проваления си брак и да си намери пещера, в която да се крие, докато на Афродита й минел ядът. Но болката в рамото му станала непоносима. Една капка масло, пък го наранила така лошо. Изгорила централната му нервна система, започнала да прогаря и божествената му система. Болката била по-страшна от всичко, което можел да си представи… освен може би болката, поразила сърцето му още първия път, щом съзрял Психея.
	„Двете неща трябва да са свързани“, помислил си Ерос. Като че е метафора на нещо.
	(Добавих това, за да могат учителите по литература да ви дадат есе за домашно. Съжалявам, но ви предупредих, че съм се продал за пица и желирани бонбони.)
	Ерос обаче бил толкова немощен, че не могъл да отлети много надалеч. Отишъл до най-близкия дом на Афродита — вила на брега на Адриатическо море, — влязъл в спалнята и се проснал в безсъзнание веднага щом докоснал чаршафите.
	Сега си мислите: „Нали е искал да избегне майка си, защо тогава е отишъл в къщата й?“. Добър въпрос.
	Предполагам, че е бил на автопилот. Или се нуждаел от собствено легло, както и вие, когато сте болни. Или пък преценил, че по-добре било да срещне гнева на майка си, та да се свършва.
	Какъвто и да е бил случаят, мълвата, че сърцето на Ерос било разбито от някакво смъртно момиче, се разнесла бързо. Вероятно духовете на вятъра, работещи за Зефир, не успели да задържат устите си затворени, понеже били пълни въздухари.
	Афродита почивала на своя свещен остров в Китера, когато чула, че синът й бил станал за смях на целия космос. Веднага отишла да го намери — отчасти, защото я било грижа за него, но най-вече защото слухът вредял на репутацията й.
	Пристигнала в двореца си на Адриатическо море и влязла в стаята на Ерос.
	— Коя е тя?
	— Мамо — изръмжал той изпод завивките, — никога ли не чукаш?
	— Коя крава е разбила сърцето ти? — настояла тя. — Не съм била унижавана така от няколко месеца насам, когато се вдигна врявата около онази Психея!
	— Интересно е, че я споменаваш…
	Накрая Ерос й казал истината.
	Афродита експлодирала. Буквално. Взривила тавана с розов взрив и най-сетне Ерос можел да гледа небето от леглото си, както си мечтаел от малък.
	— Неблагодарен келеш! — развикала се тя. — Само пакости вършиш, никога не слушаш! Вреш си носа в чувствата на всички, дори в моите! Трябва да те обезнаследя! Да ти отнема безсмъртието, лъка и стрелите и да ги дам на някой от слугите си! Всеки смъртен би бил способен да върши твоята работа, не е толкова трудно! Как пък едно нещо не можеш да направиш както трябва! Как пък никога не вършиш това, което ти се казва, ти малък…
	Дрън-дрън-дрън. И дрън. И така шест часа.
	Накрая забелязала, че лицето на Ерос изглеждало бледо и потно, което било необичайно за бог. Той треперел под завивките. Очите му били замъглени.
	— Ама какво ти става? — Афродита отишла от другата страна на леглото, дръпнала завивките и видяла загноилата, димяща рана на рамото.
	— О, не! Миличкото ми бебче!
	Така се променят настроенията на майките. Искат да те удушат и после — БУМ! — застрашен ли е животът ти, стоят до теб и гукат на миличкото си бебче.
	Донесла му студена кърпа, спирт за разтривки, превръзка и пилешка супа с амброзия. Призовала Аполон, бога на медицината, когото раната озадачила.
	— Обикновено раните от масло не причиняват такива щети! — казал той.
	— Благодаря, че забеляза очевидното, докторе — изръмжала Афродита.
	— Няма проблем — отвърнал Аполон, — но сега трябва да си ходя, че имам концерт на Олимп!
	Сякаш нищо не можело да помогне на Ерос. Дори вълшебният крем за красота на Афродита не затворил раната, а той обикновено отстранявал всякакви кожни дефекти.
	Афродита се постарала на Ерос да му бъде колкото се можело по-удобно. След това се съсредоточила върху проблема, който била в състояние да премахне — смъртната на име Психея, причинила всички тези беди.
	Канела се да напусне, когато на вратата се позвънило. Богините Деметра и Хера пристигнали с цветя, балони и поздравителни картички.
	— Мила Афродито! — казала Хера. — Чухме какво е станало с Ерос.
	— Не се и съмнявам — промърморила Афродита. Представила си колко се радвали богините заради поредния скандал в семейството й.
	— Толкова съжаляваме — рекла Деметра. — Може ли да направим нещо?
	Няколко груби предложения изплували в главата на Афродита, но тя ги запазила за себе си.
	— Не, благодаря — успяла да каже накрая, — ще намеря онова смъртно момиче Психея. Ще я унищожа.
	— Ядосана си — отбелязала Хера, понеже разбирала от тези неща, — но не ти ли е хрумвало, че момичето може да помогне на Ерос?
	— Моля? — замръзнала Афродита.
	— Ерос е голям мъж вече — продължила Хера, — една подходяща съпруга може да му се отрази добре.
	— Ако постигне щастие, това би имало силата да изцери раната на рамото му — кимнала Деметра. — Аполон ни каза, че изгарянето не се повлиява от божествените лекарства.
	Очите на Афродита порозовели от гняв. Другите богини знаели, че рискуват. Защо тогава дразнели Афродита?
	Просто е.
	Повече ги било страх от Ерос. Видели възможност да го спечелят на своя страна.
	Ерос бил хаотичен, опасен. Можел да те простреля с една от стрелите си и да обърка целия ти живот, като те накара да се влюбиш в някой грозен смъртен, в чифт стари дънки или кой знае в какво. Пророчеството, свързано с това, че Психея щяла да се омъжи за чудовище?
	Ерос отговарял на описанието. Всички се страхували от него, дори боговете.
	Афродита погледнала към Деметра и Хера.
	— Ще ликвидирам Психея. Никой няма да застане на пътя ми. Никой. Ясна ли съм?
	След което излязла от двореца и започнала търсенето си.

	За късмет на Психея, Афродита наистина била калпав следотърсач. Ако била издирвала любимия си гребен или безценните си обувки, щяла лесно да се справи. Но да търси смъртно момиче в един свят, пълен със смъртни… Това било трудно начинание и дори по-лошо — скучно. Прелетяла над гръцките градове с колесницата си, теглена от гигантски гълъби (На мен това ми изглежда зловещо. На вас романтично ли ви се струва? Да ви теглят гигантски бели птици с размера на камионетки? А как цвъкали само… добре де, спирам).
	Афродита обаче така и не успяла да се съсредоточи — било то заради разпродажбите в моловете, заради красивите момчета или заради скъпите бижута и рокли, които смъртните момичета носели през този сезон.
	През цялото това време Психея не спирала да търси мъжа си из всички далечни и забравени светилища, храмове и фитнес центрове.
	Бременността вече започнала да й личи. Дрехите й били прокъсани и кални. Обувките й се разпадали. Винаги била гладна и жадна, но не се предавала. Един ден, докато изкачвала планините на Северна Гърция, забелязала руини от стар храм. „Хей, може би това е храм на Ерос“, помислила си тя.
	Поела по стръмните баири, докато не стигнала до изоставената сграда. Уви, храмът не бил на Ерос. Ако съдела по житните класове, изобразени на олтара, и по мръсния под, това бил храм на Деметра, неизползван от десетилетия.
	Какво търсел храм, посветен на богинята на земеделието, по средата на нищото в голата планина? Не съм сигурен, но Психея погледнала потъналия в прах олтар, потрошените статуи на пода, надписите по стените и си помислила, че не може да остави мястото така. Не й се струвало редно.
	Въпреки всичките си проблеми, Психея уважавала боговете. Намерила каквото й било нужно в гардероба на портиера и прекарала седмица в почистването на стария храм. Изтъргала надписите по стените, полирала олтара, възстановила дори статуите — с помощта на малко скоч.
	Веднага щом приключила, чула глас зад себе си:
	— Добра работа!
	Психея се обърнала. На олтара стояла богиня Деметра. Носела рокля в кафяво и зелено, имала корона от жито на главата си и златна коса в ръката си. Психея паднала на колене в благоговението си — добра идея, в случай че срещнете богиня с коса.
	— О, велика богиньо! — казала тя. — Вероятно ти можеш да ми помогнеш. Трябва да намеря съпруга си Ерос.
	— Ох — направила гримаса Деметра. — Афродита иска смъртта ти, момиче. Няма да намери покой, докато не те унищожи. Няма как да застана на пътя й. Бих искала да помогна и ако мога да го сторя неофициално, ще го направя. Но трябва да откриеш Ерос самичка.
	Друг човек би полудял, но Психея само навела глава.
	— Разбирам. Ще продължа да търся.
	Дълбоко в себе си знаела, че ще трябва сама да реши проблема си. Тя била объркала нещата. Нямало богиня, която да ги поправи вместо нея. Психея не очаквала награда само защото била почистила храма на Деметра. Сторила го, защото така било редно според нея.
	Знам, странно е. Но момичето си падало героиня.
	Богинята изчезнала, а Психея продължила да пътува. Няколко дни по-късно намерила изоставено светилище на едно сечище. От бледите надписи и покритите с бръшлян статуи Психея се досетила, че това било храм на Хера.
	„Не мога да го оставя така“, помислила си Психея. (Аз бих нарисувал очила и мустаци на всички статуи, след което щях да избягам. С Хера не се обичаме много.)
	Психея почистила олтара, махнала бръшляна от статуите и направила всичко възможно храмът отново да изглежда добре. Когато приключила, Хера се появила в сияйна бяла рокля и с наметало от паунови пера на раменете. В ръката си държала жезъл, завършващ с цвят на лотос.
	— Добра работа, Психея. Почистила си дори ъглите. Вече никой не го прави.
	Психея паднала на колене.
	— Царице моя, Хера! Не търся награда, но съм сама, бременна и преследвана от Афродита. Дали може да ме защитите поне докато родя. Знам, че вие сте богиня на всички майки.
	— Ау — направила гримаса Хера, — никой не може да ти помогне, момичето ми. Афродита е твърдо решена да те убие. Спре ли да обикаля моловете, ще те разкъса на парчета. Може би някой ден ще имам възможността да ти помогна по по-елегантен начин, но сега не мога. Има само едно решение на проблема ти. Мисля, че го знаеш.
	Психея се изправила. Била толкова уморена, че почти не можела да мисли, но разбрала какво се опитва да й каже Хера.
	— Трябва да се изправя срещу Афродита — отвърнала Психея — и да си поговорим по женски.
	— Да. Късмет в това начинание — отвърнала Хера и храбро изчезнала.
	Психея продължила по пътя си, но сега имала друга цел. Търсела двореца на Афродита. Накрая го намерила — огромна бяла вила на брега на Адриатическо море, с прекрасни гледки и красиви градини, пръснати във всички посоки. Мястото болезнено напомнило на Психея за двореца, в който преди живеела със съпруга си.
	Почукала на големите бронзови врати.
	Когато един слуга отворил, челюстта му увиснала.
	— Дошла сте сама? — попитал той. — Ами добре. Ще ви отведа при господарката. Позволете ми първо да си сложа хокейния шлем, в случай че почне да ви цели с разни неща… като мебели или пък мен самият. Може, разбира се, и да метне вас върху мен…
	Отвел я до тронната зала на Афродита, където богинята си почивала след поредното дълго и скучно издирване на Психея. Когато Афродита видяла как момичето влиза, се почувствала по-подразнена отвсякога — все едно цяла сутрин да си търсиш очилата и накрая да ги намериш на главата си.
	(Аз не нося очила, но приятелят ми Джейсън има и ми е много смешно, когато стана свидетел на подобна случка.)
	— Ти! — втурнала се Афродита към Психея. Заритала горкото момиче, почнала да го скубе и дере с маникюра си. Богинята вероятно щяла да я убие, но когато видяла, че Психея била бременна, не могла да си наложи да извърши престъпление.
	Психея не отвърнала на ударите. Свила се на топка и изчакала гневът на Афродита да отмине.
	Богинята спряла, за да огледа ноктите си — разкъсването на смъртни съсипвало маникюра. Тогава Психея я заговорила:
	— Мила мамо — казала тя, — дошла съм да понеса наказанието си, задето оскърбих съпруга си. Накажете ме така както смятате за добре. Готова съм на всичко, за да ви докажа, че го обичам, и да заслужа прошката му.
	— Каква прошка? — викнала богинята. — Не признавам вашия брак, така че не ме мамосвай! Що се отнася до наказанието, е това вече мога да ти го осигуря. Стража! Отведете тази смъртна в тъмницата! Имаме тъмница, нали? Бийте я с камшици, измъчвайте я и пак я върнете при мен! После ще реша какво точно мисля по въпроса за прошката!
	Стражите направили каквото се искало от тях. Било ужасно. Не убили Психея, но я върнали в толкова лошо състояние, че било трудно да я разпознаеш. Афродита е от този тип домакини.
	— Е, момиче — настояла богинята, — още ли искаш да се докажеш?
	Било невероятно, но Психея се изправила на крака.
	— Да, майко. Готова съм на всичко.
	Пряко волята си, Афродита се впечатлила. Решила да подложи Психея на серия от изпитания. Те трябвало да бъдат непреодолими, така че тя да се провали и да умре, но същевременно никой да не може да каже, че Афродита не й била дала шанс.
	(Освен мен. Казвам ви — Афродита не й е дала шанс.)
	— Ще те изпитам — обявила богинята, — за да видя дали си достойна за моята прошка и за любовта на сина ми. Толкова си грозна, че би могла да си добра съпруга само ако си отлична домакиня. Нека видим как се оправяш в кухнята.
	Знам, сексистко предизвикателство, но напълно в стила на Афродита.
	Тя отвела Психея в божествената кухня и накарала слугите да изсипят чували със зърно в склада — ечемик, жито, овес, ориз, органично киноа и каквото се сетите. Скоро цялата кухня била погребана под извилата се буря от фибри.
	— Подреди зърната по чувалчета — наредила Афродита. — До вечеря да са готови. Ако се провалиш, ще те убия. Но ако решиш да се предадеш още сега, ще те пощадя. Ще те изпратя в изгнание и никога повече няма да видиш сина ми, но поне ще спасиш жалкия си животец.
	— Приемам предизвикателството — казала Психея, макар че, гледайки планините от зърно, не виждала как би могла да успее.
	Афродита изсумтяла и излязла да си оправи ноктите.
	Психея започнала да подрежда — киноа, ечемик, овес… Минали само няколко минути, когато една мравка изприпкала по кухненския плот до нея.
	— Какво става? — попитала животинката.
	— Ти можеш да говориш? — зяпнала я Психея.
	— Да, Деметра ме прати. Имаш ли нужда от малко помощ?
	Психея нямала представа как точно можела да й помогне една мравка, но рекла:
	— Да, разбира се. Благодаря много!
	— Добре. Но ако някой пита, никога не сме идвали?
	— Вие?
	Тогава мравката изсвирила като че викала такси:
	— Добре, момчета, работим за време!
	Милиони мравки изскочили от перваза и се заловили за работа, като подреждали зърната по отделни чували. След около час цялата кухня била чиста и подредена, бюфетът също. Мравките дори били напълнили едно допълнително чувалче с надпис „Прах и други вехтории“.
	— Толкова съм ви благодарна! — възкликнала Психея.
	— Шшт! — отвърнала мравката. — Никога не си ни виждала.
	— Кого да съм виждала?
	— Умница си ти — добавила животинката. Мравките се скрили обратно зад перваза и изчезнали.
	Когато Афродита се върнала, първо била смаяна, а после се ядосала.
	— За глупачка ли ме мислиш, момиче? Очевидно не си се справила сама. Някоя богиня ти е помогнала. Някоя, която иска да ме унизи. Коя беше?
	— Ами…
	— Няма значение! — креснала Афродита. — Измамила си ме, така че изпитанието не се зачита. Успя да си спечелиш само една нощ почивка в кухнята и парче хляб за вечеря. На сутринта ще ти измисля по-трудно предизвикателство.
	Психея прекарала нощта на пода. Не знаела, че в същото имение, само през няколко стаи, Ерос се мятал от болки заради гноящото си рамо и раненото си сърце. Афродита не му била казала за посещението на Психея, но той долавял присъствието й, което още повече засилило болките му.
	На сутринта, след като хапнала късче хляб за закуска, Психея получила втората си задача.
	— Нужна ми е вълна — обявила Афродита. — Всяка жена трябва да може да шие и да плете дрехи, а за целта са необходими материали. До реката в западния край на долината ще видиш стадо овце. Донеси ми от вълната им. Направи го преди смрачаване или ще те убия. Освен ако не се откажеш още сега. И тогава…
	— Знам — Психея я болели дори костите, очите й били замъглени от глад, но тя се поклонила на богинята. — Ще ви донеса вълната.
	Афродита забравила да спомене за няколко детайла относно овцете (изскочило й от ума). Например това, че вълната им била от чисто злато. А също и факта, че имали остри рога, остри зъби, отровна захапка и стоманени копита, смъртоносни като бойни тарани.
	Психея застанала на утринното слънце и видяла в далечината как овцете убиват и разкъсват всяко животно, което дръзвало да ги приближи — таралежи, зайци, елени, дори малки слонове. Пасището било приятно декорирано с кости и човешки черепи. Психея осъзнала, че нямало да може да приближи стадото.
	— Ех — погледнала тя към реката, — чудя се дали водата е достатъчно дълбока, за да се удавя.
	— Не прави това — долетял глас отнейде. Идвал сякаш от един храст с червени листа покрай реката.
	— Кой си ти? — попитала Психея. — Излез от бурените!
	— Не мога — отвърнал гласът. — Аз съм бурените.
	— О! — казала Психея. — И сега ще ме разубеждаваш да не се давя.
	— Давенето няма да разреши проблемите ти — отговорили бурените. — По-скоро ще ти дам съвет как да острижеш овцете, тъй като Хера ме помоли.
	Психея се отпуснала. Да си говори с бурените за вълна било най-нормалното нещо, случило й се напоследък.
	— Благодаря. Продължавай нататък.
	— Както можеш да предположиш, ако отидеш при тези овце сега, те ще те разкъсат. Но в късния следобед, когато е приятно топло, на тях им се доспива и те забавят темпото. Ще се съберат под сянката на големите чинари отляво. Видя ли ги?
	— Тези дървета не приличат на чинари!
	— За тях говоря. Когато това стане, промъкни се внимателно до трънаците от другата страна на долчинката. Виждаш ли ги?
	— Храстите, на които не се забелязват тръните, понеже са прекалено далеч?
	— Умница си ти! Разтръскай трънаците и проблемите ти ще се решат!
	— Без да искам да ви обиждам, велики бурене, но как това ще спаси положението?
	Бурените обаче не отговорили. Били се превърнали отново в обикновени растения, които не си общуват с хората.
	Психея решила да се пробва. Ако Хера се опитвала да й помогне, щяло да бъде грубо от нейна страна да не я послуша. Изчакала следобеда. И наистина — златните овци убийци се скупчили да подремнат под сянката на чинарите.
	Психея изпълзяла до другия край на долината. Разтърсила най-близкия трънак и малки туфи златна вълна паднали от храстите. Овцете явно ги използвали да си чешат гърбовете. Психея действала възможно най-безшумно, тръскайки златната вълна от храсталака. Натоварила се колкото имала сили да носи и се върнала в двореца на Афродита.
	Когато Психея пристигнала, богинята на любовта вечеряла както обикновено — три листчета зелена салата и протеинов шейк с вкус на капучино. Това обяснява донякъде постоянно лошото й настроение. Погледнала златната вълна, без да е сигурна как да реагира — дали да го раздава разгневена, или втрещена. Затова се задоволила да се държи хладно-безразлично, както с всички останали жени.
	— Тази вълна не е достатъчна — казала богинята. — Освен това не вярвам, че сама си се сетила как да се сдобиеш с нея. Пак някой бог ти е помогнал. Кой е този път?
	— Имаше едни бурени…
	— Млъкни! — извикала Афродита. — Ти си зло същество. Само от разговора с теб ми иде да се изкъпя.
	Взела една водна кана и изхвърлила съдържанието.
	— Добрата съпруга трябва да може да осигурява прясна вода за нуждите на банята в този дом. Ето и третото ти изпитание. На километър и половина северно от тук ще видиш висока планина с водопад, който се спуска по скалите. На върха му има свещен поток, един от ръкавите на реката Стикс, който изтича в Подземното царство. Налей вода от извора. Но не от дъното на водопада! Знам, че би ме измамила! Донеси ми водата, докато е леденостудена, иначе…
	— Ще ме убиеш — уморено отвърнала Психея. — И… не, няма да се предам. Все още обичам сина ти. Ще направя всичко, което е необходимо, за да заслужа прошката му. Ще се върна с вода от реката Стикс.
	Но нито една от двете жени не знаела, че Ерос ги подслушвал. Чак в спалнята бил чул гласовете им от хола. Някак си разбрал, че единият принадлежал на Психея. Въпреки ужасната болка в рамото успял да се измъкне от леглото и закуцукал по коридора, след което надникнал иззад завесата. Това да види отново Психея незабавно оправило настроението му. Дори рамото спряло да го боли чак толкова. Този факт го подразнил, но нямало какво да стори. Все още я обичал.
	Когато чул как майка му възлага на Психея задачата да донесе вода от водопада, се почувствал ужасно. Това било невъзможно. Афродита била такава…
	Е, има думи, с които един син не бива да нарича майка си.
	Ерос обаче бил впечатлен от решителността, с която Психея се мъчела да спечели отново любовта му.
	Искал да влезе в хола и да накара майка си да миряса с глупавите задачи, но не можел, тъй като:
	1) Все още бил много слаб, щял да се просне по очи и да припадне.
	2) Изглеждал ужасно и не искал Психея да го види в това състояние.
	Самата тя не изглеждала много добре, но Ерос не смятал така. Изумително е какви номера играе любовта. Веднъж гаджето ми се появи с най-разкошната чорлава коса и… съжалявам. Разсеях се.
	Ерос се върнал в спалнята си. Отишъл до прозореца и се помолил.
	— Господарю Зевс, чуй ме! Правил съм ти услуги в миналото. Сега аз се нуждая от помощта ти!
	В същото това време Психея намерила пътя към подножието на планината. Погледнала хлъзгавите стръмни скали и осъзнала, че обичната й свекърва отново я е пратила на мисия, която никой смъртен не можел да изпълни. Ура!
	От върха на скалите, на около километър нагоре, падала водна струя, която ревяла с почти човешки глас:
	— ВЪРНИ СЕ! НЕ МИСЛИ ЗА ТОВА! ВОДАТА Е ТОЛКОВА СТУДЕНА, ЧЕ ДОРИ НЕ ИСКАШ ДА ЗНАЕШ КОЛКО ТОЧНО!
	Афродита не била излъгала — това място наистина било един от земните ръкави на Стикс, което го превръщало в смъртоносен за всеки човек. Дори само фактът, че стояла близо до водопада, изпълнил Психея с отчаяние. Може би щяла да успее да налее стомната от дъното му… но от върха? Невъзможно.
	Афродита обаче настоявала за вода от върха, а Психея не смятала да я мами. Не защото можели да я хванат, а понеже природата й била такава.
	Знам, знам, странна идея. Но героите сме такива. Луда работа.
	Докато гледала водопада, една огромна птица се спуснала от облаците. Психея осъзнала, че това бил златен орел — свещеното животно на Зевс.
	— Здрасти — казала птицата, след като кацнала на близката скала.
	— Здравей — отвърнала Психея. — Зевс ли те праща? Сигурна съм, че не съм чистила неговите светилища.
	— Споко — рекъл орелът, — имаш могъщ приятел, на когото шефът дължи услуга. Възхищавам се на духа ти, но при положение че нямаш криле, не би могла да налееш вода. Дай стомната.
	Орелът я сграбчил и отлетял до върха на водопада. Напълнил стомната с леденостудена вода от Стикс, и то от самия извор! После я върнал на Психея.
	— Ето — казал орелът, — бих те отнесъл до двореца, но е най-добре Афродита да не ме вижда. Хайде чао.
	И птицата отлетяла.
	Когато Психея се върнала при Афродита със стомна леденостудена мъртва вода, богинята била смаяна.
	— Невъзможно — заявила Афродита, която измила ръцете си с водата — нещо, което само боговете могат да направят без това да има болезнени последици. Повярвайте ми, пробвал съм.
	Афродита опитала да намери някакъв пропуск от страна на Психея, но не могла. Усетила, че водата била налята от върха, както била поискала.
	— Що за магия е това — присвила очи богинята. — Как така премина през изпитанията ми, Психея?
	— С желание, упоритост и почтеност. А сега мога ли да си върна съпруга?
	Психея смятала, че тези три изпитания били достатъчни. Такава била сделката по принцип. Три подвига. Три въпроса. Три горгони. Три малки прасенца. Важните неща идват по тройки.
	Но Афродита не знаела това или пък искала да направи историята по-трудна за разказване от бъдещи герои, за което благодаря.
	— Четвърто изпитание! — викнала тя.
	— Какво? — попитала Психея. — Хайде стига де!
	— Едно последно изпитание — рекла богинята — и ще докажеш, че си достойна съпруга за сина ми. Освен ако не искаш да се предадеш…
	— Толкова си дразнеща — промърморила Психея.
	— Моля?
	— Казах, че съм нетърпелива да извърша нов подвиг — отвърнала Психея. — Какво трябва да направя?
	— Най-важното качество за една съпруга е красотата — отсякла Афродита поредната си глупост. — Бях толкова заета да се грижа за ранения си син…
	— Ерос? — прекъснала я Психея, понеже нямала представа, че той бил в двореца. — Нима е ранен? В беда?
	— Благодарение на теб — повдигнала вежда богинята. — Това масло, което изсипа върху него, изгаря есенцията му. Така както и предателството ти. Гори като баклава!
	— Мисля, че имаш предвид като лава — премигнала Психея.
	— Все тая.
	— Трябва да го видя — настояла Психея, — трябва да му помогна!
	— Сега пък искаш да му помогнеш. Аз съм му майка, така че всичко е под контрол, благодаря много. Както казах, най-важното за една жена е красотата. Толкова бях заета да наглеждам сина си, че ми свърши прословутият крем. Измазах го всичкия и сега ми трябва още.
	— Чакай малко… лекуваш Ерос с козметика?
	— Млъкни! — завъртяла очи Афродита. — Въпросът е, че ми трябва още, но го няма на склад. Затова ми е нужен добър заместител. Единствената богиня, която разполага с козметика, от която не ми се напуква лицето, е Персефона.
	— Царицата на Отвъдното? — коленете на Психея потреперила. — Искаш да…
	— М-да — Афродита се наслаждавала на страха в очите на Психея. — Слез в Подземното царство и попитай Персефона дали може да ми услужи с малко от своя крем. Сложи го в това.
	Богинята щракнала с пръсти. Полирана палисандрова кутия със златни орнаменти се появила в ръцете на Психея.
	— Давам ти последен шанс да се откажеш и да идеш в изгнание.
	Психея опитала да скрие ужаса си.
	— По-скоро бих умряла в опит да си върна любовта на Ерос, отколкото да се предам. Ще ти намеря крема.
	— Направи така, че да е без аромати, хипоалергенен — уточнила Афродита. — И побързай. Довечера има тържество на Олимп. Трябва да се подготвя.
	Психея излязла от двореца, отправяйки се към последното изпитание.
	През цялото време Ерос подслушвал иззад вратата. Все още бил прекалено немощен, за да окаже някаква по-сериозна помощ, но направо не можел да повярва колко ужасна била майка му. Трябвало да помогне на Психея. Все пак тя се опитвала да му се извини и да го спечели отново… Бил такъв глупак. От самото начало трябвало да се изправи срещу майка си и да поиска да се ожени за смъртната принцеса. Не можел да остави Психея сама в това последно предизвикателство.
	Но понеже бил отпаднал физически, изпратил своя дух по света с надеждата така да се свърже с любимата си.
	В това време Психея вървяла без посока. Входът към Подземното царство го нямало на ДжиПиЕс-а. Накрая, на ръба на едно тъмно поле, видяла стара, рушаща се кула и решила да се изкачи по нея. Може би щяла да види нещо от върха й.
	Заставайки на парапета, тя си спомнила каменната кула, от която Зефир я бил хванал и отнесъл. Сторило й се много отдавна. И била права — оттогава минаха някъде около трийсет страници.
	Психея се замислила колко лесно би било да скочи в нищото и да сложи край на мъките си. Това бил едничкият сигурен начин да слезе до Подземното царство. Но имала и неродено бебе, за което да се тревожи. А и не била стигнала чак дотук, само за да се откаже. Пък и последните й няколко опита за самоубийство не й се получили както трябва.
	— Не го прави — рекъл глас, идващ от камъните в краката й, — да скочиш отвисоко никога не е изход.
	— Ехо — отвърнала Психея и отстъпила от ръба, — кулата ли говори?
	— Да — потвърдила кулата и гласът й отекнал като в катедрала, — аз съм кулата!
	Нещо в този глас се сторило познато на Психея и сърцето й радостно затупкало.
	— Ерос, ти ли си?
	Настъпило неловко мълчание.
	— Не — отвърнал пискливо гласът, — не познавам никакъв Ерос. Само чуй…
	Кулата се прокашляла, вероятно прочиствайки стълбището си, и продължила с по-дълбок глас.
	— Върви към град Спарта и намери планината Тенар. В подножието й ще видиш вулканична цепнатина, която води към Подземното царство. Няма да е лесно, но по този път можеш да слезеш към владенията на Хадес.
	— Ами… добре.
	— Преди да се спуснеш долу, трябва да вземеш две меденки и две драхми. Меденките ги продават в Спарта, мисля, че в крайпътен магазин на четирийсет и трети изход на магистралата.
	— Ами добре. Но какво да правя с тях.
	— Ще разбереш, щом мигът настъпи. Но чуй, не бива да спираш никъде по пътя, докато не стигнеш при Персефона. Мама ще се опита да те разсее по всякакъв начин!
	— Мама?
	Отново неловко мълчание. Гласът пак станал писклив.
	— Кулите наистина нямат майки, права си. Имам предвид свекърва ти Афродита.
	Психея вече била сигурна, че нейният избягал съпруг се мъчел да й помогне, поради което го обикнала още по-силно. Дори пискливият му глас й се сторил сладък. Решила да се хване на играта.
	— Слушам те, о велика куло, ти, която изобщо не приличаш на прекрасния ми съпруг.
	— Добре тогава — рекъл гласът. — Както казах, Афродита ще ти постави капани по пътя, за да тества решителността ти. Знае, че си мила и добра. Ще опита да използва това срещу теб. Каквото и да бъде поискано по време на пътуването от теб, не слушай за каквато и услуга да бъдеш помолена, не спирай!
	— Благодаря, куло. Ако беше моят съпруг, Ерос, който, разбира се, ти не си, щях да кажа, че те обичам искрено и че много съжалявам. Как е рамото?
	— Боли адски — казала кулата, — но мисля…
	После добавила пак с пискливия глас:
	— Кулите нямат рамене, глупаче.
	След което кулата млъкнала. Психея целунала парапета. После започнала забавното си пътуване до планината Тенар и Подземното царство.
	Може ли да ви обърна внимание на нещо?
	Много герои са пътували до Подземното царство. Ще ви разкажа за тях след малко. Повечето били юнаци, въоръжени с мечове и с голямо самочувствие. Аз съм сред тях.
	Но Психея извървяла пътя само с две меденки и няколко драхми. И го направила докато била бременна в седмия месец.
	Респект.
	Слизайки по тесните издатини във вулканичната цепнатина, минала покрай едно магаре. Разбира се, с него имало и човек, но той бил сакат.
	На Психея й било странно да види сакат човек с магаре във вулканична цепнатина. На мен, разбира се, ми е смешно, но…
	— Хей, девойко — обадил се сакатият, — изглеждаш мила и добра. Магарето ми изпусна част от дървата, които носеше. Може ли да ми помогнеш да ги събера и да ги поставя обратно на гърба му.
	Предполагам, че Афродита изпитвала Психея, за да види дали ще я разсее в опит да я накара да му помогне. Или това, или проверявала колко абсурди можела да понесе, преди да падне в цепнатината.
	Но Психея не отговорила на куция. Спомнила си съвета на Ерос и продължила да се катери.
	Човекът и магарето му изчезнали като мираж, което било голямо облекчение за Психея, но и за онези родители, които ги притеснява това, че в книгата непознати мъже заговарят млади момичета.
	Продължаваме напред.
	Психея стигнала дъното на цепнатината и продължила през тъмната пустош на Подземното царство, докато не се появили бреговете на Стикс — мрачна черна река, покрита с ледена мъгла.
	Демоничният лодкар Харон товарел от брега душите на мъртвите.
	— Жива? — погледнал той към Психея. — Съжалявам, миличка, не можеш да преминеш.
	— Имам монета — Психея извадила една от драхмите.
	— Хмм — Харон обичал лъскавите монети. Смъртните обикновено му давали монетите под езиците си, с които били погребани. Харон си ги събирал, но го било леко гнус, тъй като били отвратителни, ръждясали от плюнките на мъртвите.
	— Хубаво тогава. Само че няма да те записвам официално.
	Когато лодката стигнала до средата на реката, Психея направила грешката да погледне встрани. От дълбините се показал старец, който размахвал ръце.
	— Помогни ми! — извикал той. — Не мога да плувам!
	Сърцето на Психея се свило и за малко да го изтегли, но се досетила, че и това било уловка.
	_Да не забравям целта_, напомнила си. — _Ерос се нуждае от мен_.
	Старецът започнал да гъргори, след което потънал под повърхността, както и заслужавал. Всеки знае, че не се плува в Стикс освен с надуваем пояс.
	От другата страна на реката черните стени на Ереб се издигали в далечината. Психея слязла от лодката и веднага забелязала една старица на брега, която предяла на стан.
	„Това пак ще да е някакъв капан“, помислила си Психея.
	— Моля те, миличка — казала жената, — помогни ми да поплета малко, пръстите ме болят, очите ми са уморени. Все ще можеш да отделиш малко време за една стара жена?
	На Психея й станало много мъчно, тъй като гласът на бабата й напомнил този на майка й, но продължила да върви.
	— Така да бъде — извикала старицата и изчезнала в облак дим.
	Най-после Психея стигнала железните порти на Подземното царство, където душите на мъртвите били образували задръстване. В самия център стояло кучето на Хадес, триглавия ротвайлер Цербер.
	Той започнал да ръмжи и да щрака с челюсти срещу Психея. Разбрал, че жив човек стоял насреща му, тоест вкусна закуска.
	„Вкусна закуска“, сетила се и Психея. Когато била малко момиче в двореца, винаги подхвърляла храна от масата на кучетата, заради което те много я обичали.
	— Хей, момче — казала тя и опитала да потисне страха си, — искаш ли нещо за хапване?
	Цербер килнал и трите си глави. Обичал да похапва.
	Психея подхвърлила една от меденките. Докато трите глави се борели за нея, тя минала през портите. Отнело й известно време да прекоси Полята на Асфодел, онези с тракащите сенки на мъртвите, Ериниите и зомбитата на границата, но най-накрая стигнала двореца на Хадес. Намерила богиня Персефона, която пиела чай на терасата в градината си, заобиколена от призрачни сребърни цветя. Богинята на пролетта носела зимна премяна. Роклята й била в светлосиво и зелено — цвета на блестящия върху тревата скреж. Очите й били воднистозлатни като слънцето през декември. Не изглеждала изненадана от бременната в седмия месец жена, която влязла в градината й.
	— Седни, моля — казала Персефона, — вземи си чай и бисквити.
	След сухия хляб на Афродита чаят и бисквитите се сторили страхотни на Психея, но тя знаела историите за това какво става, ако ядеш от храната в Подземното царство.
	— Благодаря ви, но не желая — отвърнала тя. — Господарке Персефона, дошла съм с необичайна молба. Надявам се да можете да ми помогнете. Афродита се пита дали не бихте й услужили с козметичния си крем.
	Няколко жълти цветчета зад Персефона повехнали.
	— Моля? — попитала богинята.
	Психея й разказала за проблема си с Ерос. Направила всичко по силите си, за да не се разплаче, но не съумяла да скрие болката в гласа си.
	Персефона била впечатлена от тази смъртна жена. Самата тя имала проблеми с брака. Имала си също и разправии с Афродита. Отгатнала, че богинята на любовта била изпратила Психея тук с надеждата Персефона да се разгневи и да я убие. Но Персефона не смятала да върши мръсната работа на Афродита. Ако обаче богинята на любовта възнамерявала да й отнеме от магията, Персефона знаела какво да й даде.
	— Отвори кутията — рекла тя.
	Богинята вдишала в ръката си. Светлината се събрала като живак в дланта й. Персефона го изляла в палисандровата кутия и затворила капака.
	— Това е — казала Персефона, — но запомни, дете, не отваряй кутията. Всичко, което има вътре, е предназначено само за Афродита. Разбираш ли ме?
	— Да — отвърнала Психея, — благодаря ви, господарке.
	Психея се почувствала въодушевена. Върнала се по стъпките си през Подземното царство. Използвала втората меденка, за да разсее Цербер, а втората драхма, за да плати на Харон да я прекара през реката. Върнала се в света на смъртните и поела по дългия път към двореца на Афродита.
	Но когато преполовила пътя, й хрумнала тъпа идея.
	— Какво правя? — казала си Психея. — Ако това проработи, ще мога да видя Ерос, но дали той ще ме поиска? Ще изглеждам ужасно? Изтощена съм, карам само на сух хляб, дрехите ми са парцаливи и не съм се къпала от седем месеца. Нося кутия, пълна с божествена красота, която ще дам на Афродита, въпреки че тя няма нужда от нея. Ще взема малко за себе си.
	Глупаво? Може би, но не бива да й се сърдите. Психея се скитала месеци наред. Била прегладняла, недоспала и не можела да мисли трезво. Освен това, колкото си по-близо до края на някое пътешествие, толкова по-лесно ставаш безразсъден и правиш грешки, понеже искаш всичко да приключи.
	Освен това — и тук мога само да гадая — фаталната слабост на Психея била неувереността. Била храбра, притежавала и много други качества, но нямала вяра в себе си. Не можела да повярва, че Ерос бил способен да обича някоя като нея. Така сестрите й успели да я измамят. Затова отворила кутията за красота. Само че в нея нямало никаква красота. Персефона я била напълнила със стикски сън — есенцията на Подземното царство. Възнамерявала това да бъде отровен дар за Афродита, задето я била забъркала в проблемите си. Не знам какво би могло да причини това вещество на Афродита — вероятно да й докара кома или пък да вцепени лицето й, така че да не може да говори нормално седмица-две. Но когато Психея отворила кутията, стикският сън изпълнил дробовете й, а тя незабавно паднала в несвяст.
	Животът й започнал да гасне.
	В двореца на Афродита рамото на Ерос запулсирало от болка, все едно някой въртял нажежен нож вътре. Разбрал, че нещо не било наред с жена му. Въпреки болката станал от леглото и установил, че част от старата му сила се била върнала. След разговора с Психея при пискливата кула душата му сякаш се поизлекувала. Разперил криле, излетял през прозореца и намерил Психея.
	Вдигнал безжизненото й тяло на ръце.
	— О, не. Какво си сторила, любима моя?
	Взел я и отлетял право на планината Олимп. Нахлул в тронната зала на Зевс, където всички богове се били събрали да гледат новата пиеса на Аполон, озаглавена от него „Двайсет невероятни факта за мен“. Не я търсете в афишите на театрите, нямала успех.
	— Господарю Зевс — извикал Ерос, — настоявам за справедливост!
	Повечето богове знаели, че не било добра идея да нахлуваш в тронната зала на Зевс и да искаш разни неща от него, особено пък справедливост. Зевс не бил от най-справедливите.
	Но дори царят на Олимп изпитвал лек страх от Ерос, затова го поканил.
	— Защо си довел тази смъртна сред нас? — попитал Зевс. — Не е грозна, наистина, но е бременна и май умира.
	В този миг и Афродита се появила на сцената. Влязла в тронната зала, очаквайки всички да я поздравят за новата рокля, но видяла, че до един боговете гледали към Ерос и Психея.
	„Богове! Не мога да повярвам. Макар и в несвяст и миризливо, това момиче привлича цялото внимание към себе си!“, помислила си Афродита.
	— Какво става? — попитала богинята. — Момичето е мое. Аз ще си го измъчвам!
	— Успокой се, Афродита — казал Зевс и кимнал към Ерос. — Говори, боже на любовта. Какъв е проблемът?
	Ерос разказал на боговете цялата история. Дори олимпийците били впечатлени от храбростта на Психея. Да, била допуснала няколко грешки. Била видяла истинския облик на Ерос. Била отворила кутията, предназначена за Афродита. Но пък показала решителност и вярност. И най-важното — почит към боговете.
	— Това е нелепо! — извикала Афродита. — Дори не премина през последното изпитание! В кутията няма козметичен хипоалерген!
	— Тя ми е жена — намръщил се Ерос, — трябва да приемеш този факт, майко. Обичам я и няма да позволя да умре.
	— Бих искал да помогна, Ерос — почесал се по брадата Зевс, — но тя е потънала почти напълно в стикския сън. Не съм убеден дали мога да я събудя.
	— Направи я богиня тогава — пристъпила напред Хера. — Психея си го заслужи. А и щом е жена на Ерос, така е редно.
	— Права е — съгласила се Деметра, — направи я богиня. Не очаквам нищо в замяна от Ерос, макар идеята да е моя.
	— И моя — добавила Хера.
	Афродита възразила, но видяла, че съветът на Олимпийците бил срещу нея, затова с нежелание дала гласа си. Така решението било взето при пълно единодушие.
	Когато Психея отворила очи, тялото й треперело от новопридобитата сила. Златен икор се стекъл по вените й. Намерила се облечена в блестяща ефирна рокля и с криле като на пеперуда. Това било малко странно, но карай — прегърнала съпруга си Ерос, който вече бил напълно излекуван и по-щастлив отвсякога.
	— Любов моя — казал той. — Моя съпруга. Завинаги!
	— Още ли командвам? — попитала тя.
	— Винаги и завинаги — разсмял се той.
	Целунали се. Психея станала богиня на човешката душа, онази, която гледа към нас, когато имаме нужда от сила и разбиране, понеже знаела за човешкото страдание повече от всеки друг.
	Родила дъщеря на име Хедоне, която станала богиня на удоволствието. Признайте, след всичко преживяно Психея заслужавала малко удоволствие.
	Та това е. Край.
	Да, обещах ви мъчения и смърт, а вместо това получавате два хепиенда един след друг. Но не ви лъжа. Идва ред на пътнотранспортно произшествие с полубожествен произход, в което загинало хлапе, а половината свят бил изпепелен.
	Запознайте се с Фаетон. Той ще ви увери в намеренията ми!



>	Фаетон не изкарва шофьорска книжка

	Този момък си бил прокълнат по рождение. Може ли да го кръстят „Фаетон“? На старогръцки това се превежда като „Сиянието“. Баща му бил богът на слънцето, така че има някаква логика. Но никое дете, кръстено на стар филм на ужасите с участието на Джак Никълсън в образа на убиец психопат с брадва, не го очаква щастливо бъдеще.
	Майка му Климена била водна нимфа, която живеела сред хората. Имала къща на единия от бреговете на река Нил в далечния Египет. Явно била много красива, тъй като Хелиос, титанът на слънцето, се влюбил в нея, а той нямал проблеми с жените.
	Хелиос прекарвал цели дни, обикаляйки небето със своята слънчева колесница, която наричал гаджеловка, и заглеждал хубавите мацки. След залез слагал дрешки за дискотека и тръгвал по нощните клубове. Момичетата не можели да устоят на титаничната му красота, сила и слава.
	— Изглеждаш ми толкова познат — казвали му те, — телевизионна звезда ли си?
	— Карам слънцето — отвръщал Хелиос, — нали знаете, голямата огнена топка в небето!
	— Богове! Ето къде сме те виждали!
	Но след като срещнал Климена, Хелиос се укротил и останал верен на нимфата. За известно време обаче. За боговете няма смърт, която да ги раздели. Двамата имали седем дъщери. Не знам дали били седмозначки, или на различна възраст, но пак са си много дъщери. Никой не можел да си спомни имената им поотделно, затова ги наричали Хелиади, което ще рече дъщери на Хелиос. Имали еднакви якета с пайети, досущ като отбор гимнастички. И другите им аксесоари били еднакви.
	Накрая на Хелиос и Климена им се родил син. Кръстили го Фаетон. И понеже бил бебе и едничкото момче в семейството, получавал цялото внимание.
	Когато Фаетон пораснал толкова колкото да има някакви спомни от детството си, Хелиос вече бил минал на друг етап от живота си. Нещо от типа на:
	— Хей, Климена, имам осем прекрасни деца от теб! Забавлявай се с тях, аз се качвам обратно на гаджеловката!
	Такива са боговете.
	Фаетон обичал да слуша разказите на майка си за Хелиос. Климена винаги убеждавала Фаетон, че бил по-специален от което и да е друго момче, тъй като баща му бил безсмъртен.
	— Виж, Фаетон! — рекла му тя една сутрин, когато бил на три. — Това е баща ти, слънчевия бог!
	— Зрънчовият бог?
	— Слънчевият бог, миличък. Той кара колесницата в небето. И… не, не гледай право към него. Ще ти изгори ретината.
	Дори сестрите му да ревнували от малкото си братче, нямало как да не го харесват. Просто бил прекалено сладък като обикалял из къщата и викал:
	— Аз съм зрънчовият бог, зрънчовият бог!
	Обичал опасните игри, като например тези да тича с ножове, да поставя стотинки в кабелите или да кара колелото си над ограниченията на помощните колелца.
	Седемте Хелиади бързо разбрали, че трябва да си го пазят. Всъщност хората в града започнали да ги наричат седемте хелиокоптера, тъй като винаги бдели над Фаетон. Така момчето израснало в обкръжението на седем момичета, които се суетели около него, а това напълно естествено го направило надменен.
	Когато пораснал, Фаетон се пристрастил към състезанията с колесници. Защо? Защото баща му имал най-хубавата колесница на света. Уви, майка му не разрешавала да се състезава. Много я притеснявали рисковете в спорта. Карала го да носи каска дори когато гледал състезания с колесници, понеже никога не знаеш кога някой от кочияшите ще изтърве контрола и ще се разбие в публиката.
	Когато станал на шестнайсет, на Фаетон вече сериозно му било омръзнало от свръхгрижовната му майка и седемте хелиокоптера. Бил решен на всяка цена да има своя колесница.
	Един ден след училище слязъл на пистата. Местният принц на име Епаф се хвалел с новия си модел — _Марк V Зефир_ с бронзова каросерия, спортно окачване и мигачи по юздите на конете. Последен модел. Около него се била насъбрала тълпа. Всички момчета въздишали: „Леле“, а момичетата: „Страхотен си“.
	— Нищо работа — хвалел се Епаф. — Татко, който за вас е негово величество, ми дава каквото поискам.
	Може би познавате няколко принцове или поне типове, които се мислят за такива. Могат да бъдат много досадни.
	Фаетон се изпълнил с гняв и завист, понеже бил наясно, че колесницата на Епаф струвала повече пари, отколкото много хора изкарвали за цял живот. А след няколко седмици на принца щяло да му писне от новата му играчка и да я остави да събира прах в царския гараж.
	Епаф позволил на дружките си да подържат юздите, да нахранят конете с моркови или да пробват остриетата, които се прибирали и излизали от колелетата.
	— Това е най-яката колесница на света — казал той равнодушно. — Никой няма по-добра.
	Тогава Фаетон не издържал и извикал:
	— Това е боклук!
	Тълпата замлъкнала.
	— Кой твърди това? — попитал принцът.
	Всички се обърнали и посочили Фаетон, а израженията на лицата им казвали:
	— Радвам се, че съм те познавал, братле.
	Фаетон пристъпил напред с високо вдигната глава, нищо, че носел шлем със светлоотразители.
	— Нима наричаш това най-добрата колесница на света? Пълен боклук е в сравнение с колесницата на баща ми.
	— Ти си Фаетон, нали? — повдигнал вежда Епаф. — Онзи със седемте чаровни детегледачки… искам да кажа сестри. И живееш в скромния двор до реката.
	Зрителите се изкикотили. Фаетон бил красив и сравнително умен, но не бил известен. Носела му се славата на арогантен тип. А и нямал много приятели, тъй като майка му не го пускала да спортува, освен ако не бил обезопасен с шлем, бронежилетка и бутилка вода, и то при положение че винаги можел да разчита на първа помощ.
	— Епаф — отвърнал Фаетон на принца, без да отвръща поглед, — баща ти може да е цар, но моят баща е Хелиос, богът на слънцето. Неговата колесница ще стопи твоята, превръщайки я в локва.
	Изрекъл това с такава увереност, че тълпата отстъпила. Фаетон наистина приличал на полубог. Бил висок и мускулест, със стойка на колесничар. Бронзовата му кожа, къдравата му черна коса и царственото му лице правели думите му да звучат достоверно. Дори очите му святкали, когато се гневял.
	Или това било игра на светлината?
	— Ти? — просто се изсмял Епаф. — Син на Хелиос? И къде тогава е баща ти?
	— Горе, разбира се — посочил небето Фаетон, — кара колесницата си.
	— И всяка вечер се прибира в колибата ви до реката, нали?
	— Е, не…
	— Колко често си го виждал?
	— Никога, но…
	— Е, как тогава знаеш, че ти е баща?
	— Мама ми каза!
	Тълпата отново се разсмяла.
	— Богове — въздъхнало едно момиче.
	— Това е толкова жалко — добавило друго.
	Епаф прокарал пръсти по бронзовите орнаменти на колесницата си, изработени по специална поръчка.
	— Майка ти… онази същата, дето те кара винаги да носиш тоя нелеп шлем?
	Лицето на Фаетон пламнало.
	— Сътресенията представляват сериозна опасност — промърморил той, макар увереността му да намалявала.
	— А да ти е хрумвало… — продължил принцът, — че майка ти лъже? Че иска да те накара да се почувстваш по-добре, понеже си господин никой?
	— Това не е вярно!
	— Щом твърдиш, че баща ти е Хелиос, докажи го. Накарай го да слезе при нас!
	Фаетон погледнал към слънцето (което вие никога не бива да правите без подходящата защита, както го била предупредила майката на Фаетон около един милион пъти). Помолил наум баща си да му даде знак.
	— Хайде де — подразнил го Епаф, — накарай слънцето да потанцува за нас, да скокне или нещо подобно! Моята колесница може да върти донъти със сто километра в час, докато от рога й звучат мелодии от актуалните радиокласации! Слънцето би трябвало да може много повече от това!
	Тълпата извикала одобрително.
	_Моля те, татко_, настоял Фаетон. — _Дай някакъв знак_.
	За миг му се сторило, че слънцето светва по-ярко, но…
	Не. Нищо.
	Фаетон побягнал засрамен.
	— Точно така, слънчо! — викнал принцът подире му. — Тичай при мама и каките си! Сигурно са ти приготвили биберона и бебешката храна!
	Когато Фаетон се прибрал, затръшнал вратата на стаята си. Пуснал музиката твърде високо и започнал да хвърля учебниците си в стената. (Гадая, разбира се, но аз се държа горе-долу по този начин, когато са ми скъсали нервите.) Седемте сестри на Фаетон се събрали пред вратата и го попитали какво не било наред. Когато не получили отговор, отишли да посрещнат майка си.
	Най-накрая Климена успяла да изкара Фаетон от стаята му. Той й разказал за случилото се с принц Епаф.
	— О, миличък — рекла Климена, — бих желала да носиш слънцезащитен крем, когато ходиш на пистата.
	— Мамо, не ме слушаш!
	— Съжалявам, миличък. Искаш ли принцески с кашкавал? Винаги ти става по-добре от тях!
	— Не искам принцески с кашкавал! Искам някакво доказателство, че баща ми е Хелиос!
	Климена започнала да кърши ръце. Подозирала, че този ден щял да настъпи. Направила била всичко възможно, за да държи сина си в безопасност, но предупрежденията и бронежилетките вършели работа само до едно време. Рано или късно, неприятностите винаги спохождали полубоговете.
	Повярвайте ми, говоря от личен опит.
	Все пак решила да опита още един последен номер.
	— Ела с мен — казала тя.
	Извела Фаетон навън. По средата на улицата Климена вдигнала ръце към следобедното слънце, което залязвало зад палмовите дървета.
	— Чуйте ме, богове! — извикала тя. — Детето ми, Фаетон, е син на Хелиос, господарят на слънцето!
	— Мамо — промърморил Фаетон, — излагаш ме!
	— Ако лъжа — продължила да крещи Климена, — нека Хелиос ме погуби в огън и жупел!
	Нищо не станало. Би било суперяко, ако Хелиос бил реагирал по някакъв начин, но боговете не обичат да им нареждат какво да правят, дори ако хората ги призовават да бълват срещу им огън и жупел.
	— Видя ли, синко — усмихнала се Климена, — още съм жива.
	— Това не е голямо доказателство — промърморил Фаетон. — Искам да се срещна с татко, да чуя истината от него!
	Сърцето на Климена щяло да се скъса от мъка. Осъзнала, че трябва да остави сина си сам да избере пътя, по който да върви, но не искала. Копнеела да го повие и да го скрие на сигурно място в кутия от стиропор.
	— О, Фаетон… моля те, недей. Пътят до двореца на Хелиос е опасен!
	— Значи знаеш пътя! Кажи ми!
	Климена въздъхнала.
	— Ако наистина се налага да идеш, върви на изток към хоризонта. В края на третата нощ ще стигнеш до двореца на слънцето. Пътувай само през нощта, никога през деня.
	— Понеже през деня татко кара колесницата на небето и е вкъщи само нощем?
	— Да — отвърнала Климена, — освен това през деня става топло, ще се дехидратираш.
	— Мамо!
	— Само внимавай, скъпи, не прави никакви глупости!
	Фаетон слушал подобни предупреждения около един милиони пъти на ден, затова само поклатил шлема за безопасност.
	— Благодаря ти, мамо! — целунал я той за довиждане. След това прегърнал всяка от седемте си сестри, които се разплакали при мисълта, че тръгвал без необходимите за път имунизации, без хапчета против дехидратиране и дори помощни колелца.
	Веднага щом се скрил от очите им, Фаетон хвърлил шлема за безопасност. После тръгнал към двореца на слънцето. Бил сигурен, че там ще открие слава и щастие.
	Слава, да. Щастие?
	Не толкова.

	Три нощи вървял на изток от река Нил. Сега, ако повечето хора направят като него, ще се натъкнат на Червено море и на няколко доста скъпи курорта. Фаетон обаче, като син на Хелиос, намерил вълшебния дворец на баща си на края на хоризонта, където Хелиос всеки ден започвал лова на гаджета… искам да кажа, бляскавия изгрев.
	Фаетон пристигнал в три сутринта. Въпреки мрака преди зазоряване се наложило да постави тъмните си очила, за да преживее ослепителния блясък на двореца. Парапетите светели като разтопено злато. Пламъци обкръжавали колоните от божествен бронз, които опасвали фасадата. Върху сребърните порти, изработени от самия Хефест, били изобразени сцени от живота на смъртните, които се движели като на видео.
	Когато Фаетон пристигнал, портите се отворили. Вътре видял зала за аудиенции с размера на стадион. Няколко низши богове, придворни на Хелиос, се бутали в очакване на утрото и отварящата им се с него работа. Трите Хори, богините на сезоните, пиели кафе и закусвали такоси. Една дама в блестяща рокля от синьо и златно — богинята на деня Хемера — разговаряла с красиво крилато момиче в розова нощница. Фаетон отгатнал, че това вероятно била Еос, розовопръстата богиня на зората, тъй като имала най-червените ръце, които бил виждал някога. Или това, или била рисувала с кръв, в който случай Фаетон не искал да научава нищо повече.
	В другия ъгъл забелязал група момчета с еднакви сини комбинезони, на които били изписани различни часове — 12, 01, 16 ч. Фаетон отгатнал, че това били боговете на часовете. Точно така — за всеки час на деня имало отделен бог. Можете ли да си представите да сте богът на два часа следобед? Всички ученици ще ви мразят. Ще питат: „Не може ли да е три и половина? Искам да си вървя вкъщи!“.
	В центъра на стаята, върху трон, направен изцяло от диаманти, седял самият титан Хелиос. (Вероятно имал и тоалетна от диаманти, да ти е неудобно да идеш в нея.)
	Пурпурната му роба подсилвала тена на кожата му. Лавров венец украсявал тъмната му коса. Усмихнал се топло (той бил слънцето, всичко, което вършел, било топло), което донякъде компенсирало зловещия му поглед. Зениците му блестели като фурните на индустриална пещ.
	— Фаетон! — извикал той. — Добре дошъл, сине мой!
	„Сине мой“. Тези думи осмислили целия живот на Фаетон. Гордостта го заляла на горещи вълни… освен ако не го хващала треска предвид това, че в тронната зала термостатът бил нагласен на около четирийсет градуса.
	— Значи е вярно? — попитал тихо той. — Наистина съм твой син?
	— Разбира се! — отвърнал Хелиос. — Ела тук. Ела да те погледна!
	Фаетон се приближил до трона. Другите богове се събрали и започнали да си шепнат:
	— Има носа на баща си, добра стойка, хубавец е. Язък, че не е наследил огнените очи.
	На Фаетон му прилошало. Запитал се дали да дойде тук било наистина добра идея. Но после си спомнил как Епаф му се подиграл, усъмнявайки се в произхода му. Глупавият принц и неговата глупава спортна колесница.
	Гневът на Фаетон пламнал с нова сила. Той бил полубог, имал право да бъде тук. Изправил се и срещнал пламтящия поглед на баща си.
	— Пораснал си голям и силен мъж — казал Хелиос на сина си. — Заслужаваш името „Сиянието“. При това имам предвид, че си млад, як и красив, а не че напомняш на онзи убиец с брадвата от филма.
	— Ами благодаря…
	— Та, синко — попитал богът, — защо си дошъл при мен?
	Струйка пот се стекла по бузата на Фаетон. Бил изкушен да отговори така:
	— Защото никога не идваш да ме видиш, нещастник такъв!
	Но предположил, че това нямало да се приеме добре.
	— Гордея се да съм твой син, татко — все пак отвърнал Фаетон, — но у дома никой не ми вярва. Присмиват ми се. Казват, че лъжа.
	— Защо не ти вярват? — намръщил се Хелиос. — Нима не забелязаха, че не изпепелих майка ти, когато даде онази клетва?
	— Не вярвам това да е убедило някого.
	— Не знаят ли, че името ти означава „Сиянието“?
	— Не им пука.
	— Смъртни! Не можеш да им угодиш.
	Хелиос се замислил. Не желаел да се подиграват на сина му край пистата. Искал да помогне на Фаетон, но не бил сигурен как. Трябвало да стори нещо простичко. Например снимка на двамата, качена в социалните мрежи. Или пък да издигне надпис над слънчевата колесница:
	ФАЕТОН Е МОЙ СИН.
	Но вместо това Хелиос направил голяма глупост.
	— За да докажа, че съм родният ти баща — започнал богът, — ще изпълня едно твое желание, каквото и да е то.
	Очите на Фаетон светнали — не буквално, като тези на баща му, но почти толкова ярко.
	— Сериозно? Ама наистина?
	Хелиос се разсмял. Ех, тези деца. Предположил, че Фаетон ще поиска вълшебен меч или билет за състезание от Формула 1.
	— Кълна се в реката Стикс!
	И отново: Никога не давайте такова обещание. Боговете и героите имат навика да го правят най-вече когато не трябва.
	Но разбирам защо Хелиос постъпил така. Като много божествени и не толкова божествени татковци и на него му било съвестно, че не прекарвал достатъчно време с децата си. И точно като тях опитал да се компенсира със скъп подарък, а в случая — с глупаво обещание.
	А Фаетон не се поколебал. Още като малко момче копнеел само за едно нещо. Само за него мечтаел през целия си живот.
	— Искам да карам слънчевата колесница утре! — обявил той. — Целия ден, само аз!
	Чуло се групово изпукване, когато боговете извъртели вратове към него.
	КАКВО?
	Челюстта на Хелиос увиснала. Изумруденият трон започнал да убива на божествения му задник.
	— Ама, чакай сега — опитал да се разсмее, но звукът напомнял повече предсмъртен грак, — да не полудяваме, хлапе. Пожелай си нещо друго. Това е единственото, което не мога да направя за теб.
	— Ти рече „всичко“ — казал Фаетон — и не отвори скоба след обещанието.
	— Но това се подразбираше! Хайде стига, момчето ми. Колесницата на слънцето? Прекалено опасно е! Не искаш ли макети на колесници?
	— Татко, на шестнайсет съм.
	— Тогава истинска колесница! Ще ти дам по-хубава от тези на другите деца. Марк V Зефир има бронзова каросерия и…
	— Татко! — прекъснал го Фаетон. — Ще изпълниш ли обещанието си, или не?
	Хелиос се почувствал в капан. Ситуацията била по-зле от тази, когато счупил колелото си в четири следобед и трябвало да чака пътна помощ по средата на небето.
	— Да, Фаетон, обещах и няма как да не удържа на думата си. Мога само да опитам да ти налея малко разум в главата. Това е лоша идея. Ако съществуваше бог на лошите идеи, той би написал на щита си: „Пусни смъртен да кара слънчевата колесница“. Това е най-лошата идея на всички времена.
	Но Фаетон не можел да бъде разубеден. Шестнайсет години според майка му и сестрите му всичко, което искал да направи, било все лоша идея — прекалено опасно, прекалено рисковано. Нямало да се откаже сега.
	— Остави ме да карам слънчевата колесница! — настоял той, — винаги съм искал само това! Това е мечтата на живота ми!
	— Но, синко… — Хелиос погледнал към придворните си за помощ, но те внезапно се заинтересували силно от закуските си. — Никой освен мен не може да овладее горещината на колесницата. Дори Зевс не би се справил, а той е най-могъщият от всички богове. Четирите ми коня са почти неконтролируеми. Да не говорим за маршрута. Първо се изкачваш право нагоре, като на скоростно влакче. На върха е толкова високо, че докосваш небето, а чудовищата от съзвездията могат да те нападнат! След това идва спускането, което е най-опасното и ужасяващо нещо… не съм убедителен, нали?
	— Звучи страхотно! — отвърнал Фаетон. — Кога тръгвам!
	— Нека вместо това аз те повозя. Ще бъдеш до мен и ще хвърляш сладки.
	— Не, татко.
	— Нека те обуча в следващите няколко месеца преди да поемеш юздите. Или няколко века. Но да тръгнеш утре? Това е лудост.
	— Не.
	— Сърцето ми се къса, синко — въздъхнал Хелиос. — Хубаво. Идвай.
	Гаражът на слънцето не бил от онези, които функционирали като складове, пълни със стари мебели и миналогодишна коледна украса. По мраморния под нямало дори петънце. Конюшните били наскоро почистени. Четиримата богове механици се появили в идентични униформи, полирали повърхността на колесницата, изсмукали вътрешността с прахосмукачка и извели големите като слонове коне от обоза, където били вързани.
	Колелетата на колесницата били два пъти по-високи от Фаетон. Осите били от чисто злато, а спиците от сребро. Спирачките били на „Мазерати“*. От двете страни на колесниците имало изображения, направени от Хелиос — течни картини на планината Олимп от злато, сребро и бронз. В салона от черна кожа имало вградена стерео система, двайсет и четири каратови поставки за чаши и ароматизатор с формата на борче, висящ от огледалото за задно виждане.
	[* Луксозна марка италиански спортни автомобили. Пърси Джаксън кара такава кола в първия филм от поредицата. — Б.пр.]
	Фаетон нямал търпение да се качи на борда, но когато хванал юздите, металът го изгорил като котлон.
	— Чакай! — баща му извадил кутия с нещо, приличащо на слънцезащитен крем, — чакай да те намажа с това, за да не пламнеш.
	Фаетон мърдал нетърпеливо, докато Хелиос нанасял вълшебен лосион по лицето и ръцете му. Трябвало да мине през това, когато бил малък. Докато другите деца си играели по бреговете на Нил, майка му го мажела и все му говорела колко опасно било да не вземе да изгори, да не го изядат крокодили или разни други неща. Било супердразнещо.
	— Ето — казал Хелиос, — това трябва да предотврати мигновена смърт. Щом колелата се завъртят, температурата на слънцето се качва до сто градуса. И това е вътре, с включен на макс климатик.
	— Не може да е толкова горещо — отвърнал Фаетон, макар дланите му вече да се били покрили с мехури.
	— Виж, хлапе, нямаме много време до изгрева. Искам да ти дам няколко съвета, които може да спасят живота ти.
	— Леле! — Фаетон се качил на колесницата и отишъл до командното табло. — Имаш вграден Интернет.
	— Фаетон, моля те! — Хелиос скочил до него, точно преди сина му да изстреля атомните бомби. — Не пипай бутоните! И каквото и да правиш, не шибай конете, за да препускат по-бързо!
	— Има камшик? Яко! — Фаетон го хванал за дръжката. Развъртял огнения бич и пламъци лумнали във въздуха.
	— Не го използвай! — помолил Хелиос. — Конете са достатъчно бързи! Между другото, имената им са Блясък, Зора, Огън и Пламък! Не ги наричай Бисер, Зорка, Огнян или Пламен, много се дразнят.
	— Защо?
	— Няма значение. Ако се наложи, използвай юздите и дръж здраво, иначе ще разберат, че си неопитен и ще станат непослушни.
	— Моля те — казал Фаетон, — конете изглеждат много готини.
	Жребците разтърсили огнени гриви. Издишали облаци вулканична пепел и ударили с копита, като овъглили мраморния под.
	— М-да — съгласил се Хелиос, — но най-важното. Стой в средата на небето. Като се качиш горе, ще видиш следите ми. Като кемтрейлс. Следвай ги. Конете знаят пътя. Не се издигай прекалено нависоко, иначе ще подпалиш небесата. Но не слизай и твърде ниско, инак ще изгориш земята.
	— Схващам.
	— Не отивай твърде на север, нито твърде на юг. Стой в центъра на небето. Ако постъпиш точно така и не вършиш глупости, има минимален шанс да оцелееш.
	За Фаетон всичко това били обичайните дрънканици. Майка му и сестрите му го поучавали открай време. Мислел само за страхотния огнен камшик, за невероятните димящи коне и за това колко епично щяло бъде да кара златната колесница в утринното небе.
	Алармата на Хелиос иззвъняла с песента „Изгреяло ясно слънце“. Той слязъл от колесницата.
	Богинята на зората Еос се появила в гаража. Натиснала един бутон и подвижната врата се издигнала. Слънчев лъч осветил утринното небе. Еос поставила розовите си ръце на светлината, създавайки сенчести фигурки. Фаетон дори не подозирал, че ежедневният изгрев представлявал такъв странен театър.
	— Последен шанс — обърнал се Хелиос към сина си, — моля те, не прави това.
	— Всичко ще е наред, татко! Ще върна колесницата обратно без нито една драскотина!
	— Не надувай силно музиката и не изпускай юздите. Ако трябва да паркираш…
	— До скоро, татко! Благодаря! — Фаетон замахнал с юздите. — Дий!
	Конете се стрелнали напред, изтегляйки Фаетон и колесницата в небето, а Хелиос крещял:
	— Застраховката е в жабката!

	Летенето се оказало дори по-страхотно, отколкото Фаетон си представял. Той крещял, скачал и танцувал, докато колесницата летяла с милиард километра в час.
	— О, ДА! — извикал той. — Кой е слънцето сега? Аз съм слънцето сега!
	Конете полудели. На Блясък, Зора, Пламък и Огън не им харесвало колко леко държал юздите им Фаетон. Не им допадал и танцът му. Препуснали два пъти по-бързо от нормалното, тъй като се катерели нагоре. Но Фаетон не бил карал колесницата досега, затова не разбрал, че нещо не било наред.
	Хората на земята обаче забелязали. Събудили се в шест сутринта, а след двайсет минути станало обяд.
	Колесницата се закрепила на върха на небето. Вълнението на Фаетон поспаднало. Загледал се в бутоните на командното табло, които не трябвало да пуска. Държал юздите с една ръка и преглеждал дисковете на баща си, търсейки готина музика, но селекцията била ужасна: колекция „Златни хитове на кънтри музиката“ и „Тази вечна естрада“.
	Фаетон опитал да се съсредоточи върху следите от кемтрейлс по небето, следвайки ги така, както му бил заръчал баща му. След пет минути обаче му доскучало. Освен това, въпреки климатика и слънцезащитния крем, в колесницата станало горещо. Фаетон се изпотил и се ядосал.
	— Това е скучно — казал той. — И тъпо.
	Звучи ви неправдоподобно, но аз го разбирам. Повечето герои са хиперактивни. Независимо колко невероятно или ужасяващо е едно преживяване, след няколко минути сме готови да се захванем с нещо друго. При все това, да летиш в стратосферата с огнена колесница и да се жалваш, че ти е скучно и тъпо, е като да предизвикаш съдбата.
	Фаетон погледнал към земята долу. Гледката била удивителна. Никога не се бил качвал толкова нависоко. Никой смъртен не бил правил това, тъй като самолетите и космическите ракети още не били измислени. Бил сигурен, че различавал синята линия на река Нил. Някъде там трябвало да бъде и родният му град.
	— Хей, Епаф! — извикал той. — Това харесва ли ти?
	Епаф, разбира се, не го чул. Никой у дома не знаел, че Фаетон карал слънчевата колесница. След няколко дни той щял да се прибере и да се изфука с най-невероятното приключение в живота си и никой нямало да му повярва. Щял да се върне там, откъдето бил тръгнал — подигран и унизен, принуден да носи защитен шлем и бронежилетка до края на жалкия си животец.
	— Освен… — ухилил се той, — освен ако не извърша нещо необикновено, което да докаже, че тъкмо аз съм карал колесницата.
	Конете били стигнали зенита на пътя си. Небето над тях било черно, а въздухът разреден. Не мисля обаче, че липсата на кислород оправдава това, което Фаетон направил после.
	Фаталната му слабост била склонността му към безразсъдство. Това било видимо. Да, може да обвините майка му и сестрите му, задето прекалявали с грижите за него. Вероятно обсесивните им тревоги го били направили безразсъден. А може би те знаели какво ще стане, ако спрат да се притесняват за него.
	Каквато и да била истината, Фаетон намерил за страхотна идеята да се спусне ниско над родния си град, така че да извика на съгражданите си и да стане ясно кой карал колесницата.
	— Надолу! — казал той на конете.
	Те вече препускали прекалено бързо. Били объркани и раздразнени от това, че кочияшът нямал обичайната здрава ръка, с която да държи юздите. Но поне знаели пътя си и се придържали към него.
	Фаетон грабнал камшика и изплющял по гърбовете на конете, покривайки ги с огнени езици.
	— Надолу!
	Животните изцвилили и изпръхтели, сякаш искали да кажат:
	— Сам си го изпроси, приятелче.
	Спуснали се надолу. За щастие лявата ръка на Фаетон била вързана за юздите, иначе щял да излети от колесницата барабар с камшика, мокета и дисковете на баща си.
	Изпищял, тъй като бил станал първият човек в историята, изпитал нулевата гравитация, но една част от него била въодушевена. Можел да види ясно града си — къщите, двореца, състезателната писта.
	— Сега ще ме забележат!
	И наистина го забелязали. Първите следи от пристигането му станали явни, когато сламените покриви на къщите пламнали. Фаетон с ужас видял как цяла Северна Африка, някога цветуща и зелена, се изпепелила, превръщайки се в огромна пустиня.
	— О, не — прошепнал той, — не, не, не! Нагоре, Зора, Бисер или там както се казваше!
	На конете това не им се харесало. Започнали да се бутат и въртят, да тресат колесницата, опитвайки да се отърват от глупавия тийнейджър в нея.
	По-скоро било късмет, отколкото благодарение на нещо друго, че завили на север. Изкачили се високо над Европа и северната част на континента се сковала в мраз. Сняг обвил върховете на планините. Глетчерите набъбнали и покрили цели градове. Температурата в колесницата станала неприятно ниска, което било неочаквано предвид прогнозата за сто градуса. По хомота на конете заблестял скреж. Огненият им дъх се превърнал в пара.
	По дневното небе се появили звезди — чудовищни съзвездия, очертаващи фигурите на разярен бик, навита змия, скорпион, вдигнал опашката си за смъртоносен удар.
	Не знам какво точно бил видял Фаетон в космоса, но каквото и да било, изпълнило го с ужас. Твърде късно осъзнал, че не бивало да иска колесницата. Съжалил, задето се бил родил.
	_Моля ви_, обърнал се той към боговете. — _Нека се върна при семейството си, отсега нататък винаги ще слушам_.
	Смъртните на земята също се молели. Най-късата утрин в историята се превърнала в най-дългия следобед. Южните части на планетата изсъхнали и загинали. Северните се вледенили завинаги. Хората умирали, посевите изгаряли. Почивката на милиони туристи отишла по дяволите. Метеоролозите се криели в телевизионните студия и плачели истерично.
	Според някои версии краткият път на Фаетон, изпепелил Африка, направил кожата на хората черна. Не знам дали това е вярно. Според мен гърците се чудели как да обяснят факта, че хората имат различен цвят на кожата. Може пък в началото всички да са били черни, но впоследствие богът на праха за пране да е избелил хората по погрешка, както става, когато си купите от някоя обикновена марка.
	Така или иначе, Фаетон съвсем изпуснал юздите. Слънцето се клатушкало нагоре-надолу в небето, а смъртните пищели и се молели на царя на боговете:
	— Зевсе, помогни, умираме!
	В това време Зевс седял в тронната зала, потънал в последния брой на „Божествен Дневник“, но когато чул толкова хора да умоляват за помощта му, погледнал през прозореца.
	— Леле! — видял как градовете горели, хората умирали, моретата кипели, а храмовете му станали на пепел. — Храмовете ми! О, не!!! Кой идиот кара слънцето!
	Използвал божествения си поглед, за да увеличи образа на колесницата, и веднага си дал сметка, че кльощавото хлапе с юздите не бил Хелиос.
	— Мразя, мразя учебните автомобили! Ганимеде, ела тук!
	Царският виночерпец показал глава иззад ъгъла.
	— Да, шефе?
	— Донеси ми една от светкавиците. На масата в края на коридора са, до ключовете за колата.
	— Разбира се, шефе. Какъв размер мълния ви трябва.
	— Десетка.
	Очите на Ганимед се изцъклили. Зевс рядко ползвал такива. Те били за специални поводи — сватби или армагедони. След минутка Ганимед се върнал с огромен цилиндър от божествен бронз, напомнящ ядрена бойна глава.
	Зевс го хванал и се прицелил. Трябвало да удари шофьора без да засегне колесницата. Не бил сигурен какво щяло да стане, ако взриви слънцето, но не вярвал да е нещо добро. Но пък колесницата била извън контрол. Разрушавала храмовете и любимите му статуи, изобразяващи него самия! Било време да се вземат мерки.
	Последната мисъл на Фаетон преди да го взривят в небето:
	— ААААААААААААААААА!
	Макар че малка частица от него навярно си е мислела:
	— Слава на боговете.
	В края на краищата знаел, че било настанало време пътят му да свърши. Застрашавал семейството си и цялата човешка раса. Бил по-уплашен отвсякога. Никое скоростно влакче не продължава до безкрай. Дори суперужасният адреналин на огнената смърт.
	Блеснала мълния и за Фаетон всичко приключило. Зевс свалил хлапето от колесницата с един изстрел и то паднало на земята като комета.
	Без дразнещия кочияш на борда, конете върнали слънчевата колесница в конюшните си. Блясък, Зора, Пламък и Огън сметнали, че ще бъдат наградени за добрата работа през деня с огнени моркови и магмен овес.
	След Деня на Смахнатото Слънце, животът вече не бил същият. Боговете свикали съвет, на който обсъдили правилата за безопасност по небесните пътища. Хелиос тъгувал за сина си. Сърцето му се изпълнило с горчилка. Вместо да обвини себе си, задето бил пуснал Фаетон с колесницата, се разсърдил на Зевс, че убил момчето му. Смешно е, че боговете (и хората) реагират така понякога.
	— Никога повече няма да карам слънцето! — обявил Хелиос. — Нека някой друг поеме тази тъпа работа!
	Може би тогава хората започнали да възприемат Аполон като бог на слънцето, тъй като Хелиос напуснал, без да получи обезщетение, застраховка или каквото и да било. А може би защото боговете му се помолили, Хелиос се задържал на тази работа още малко. Хелиос никога повече не разрешил на децата си да му пипат колата. Нито колекцията с дискове.
	Що се отнася до пламтящото тяло на Фаетон, бедната му майка и седемте му сестри го видели да пада от северния хоризонт.
	Климена знаела, че синът й бил мъртъв. Никой не можел да оцелее след удар със Зевсова мълния. Но седемте Хелиади решили, че не ще намерят покой, докато не открият тялото на брат си.
	Месеци наред пътували, докато не пристигнали в дивите земи на Северна Италия. Там, близо до блатното устие на река По, намерили лобното място на брат си.
	Мълнията на Зевс някак си била превърнала героя в безкраен източник на енергия. Тялото му пушело, но не се било разпаднало. Бил цамбурнал в малко езеро, закотвяйки се за дъното. Стоял там и кипял безспир, нагрявайки водата и създавайки мехурчета отровен газ, който излизал на повърхността и тровел цялата местност.
	Дори птиците, прелитащи над реката, падали мъртви.
	Седемте Хелиади останали на брега и заплакали. Нямало как да върнат тялото на Фаетон, но не искали и да го оставят. Нито яли, нито пили. Накрая Зевс ги съжалил. Макар Фаетон да бил идиот, царят на боговете оценил предаността на сестрите към брат им.
	— Ще останете с него завинаги — решил Зевс, — за да напомняте какво се е случило в Деня на Смахнатото Слънце.
	Сестрите променили формата си. Дрехите им се превърнали в дървесни кори, пръстите на краката им се издължили в корени. Косите им се протегнали към небето и се преобразили в клони. Сълзите им се превърнали в златиста смола, която се втвърдила на кехлибар.
	Затова гърците наричали кехлибара „камък на светлината“ — понеже бил създаден от сълзите на дъщерите на слънцето.
	Днес никой не знае къде точно е това езеро. Може би е потънало в морето или блатата. Но навремето, вероятно стотина години след инцидента със Смахнотото Слънце, друг герой на име Язон отплавал по река По със своя кораб, наречен „Арго“. Същата нощ видял как дърветата ридаели — призрачен плач, който до полуда ужасил екипажа му. Изпаренията на езерото били по-отровни отвсякога. Златна светлина блестяла на дъното му, където тялото на Фаетон все още горяло.
	Но за Язон ще ви разкажа повече по-късно.
	Вече знаете защо Фаетон така и не наследил работата на баща си.
	Каква е поуката? Че ако опитате да унищожите земята, много бързо ще ви възпрат.
	Или пък че не бива да давате глупави обещания на децата си.
	Или това, че ако майките ви са твърде грижовни, възможно е да ви познават по-добре, отколкото си мислите. (Трябваше да добавя това. Мама е до мен и кима: „Благодаря ти!“.)
	Та толкова за Фаетон. Готин гаден финал с много смърт.
	Не ви стига?
	Чудесно.
	Не сме приключили. Мъжете нямали монопол над разрухата и унищожението. Нека отидем до страната на амазонките и да се запознаем със сладката убийца Отрера.


>	Отрера създава амазонките (и сайта им)

	Не знаем много за Отрера от старите митове. Древните гърци не ги интересувало откъде идвала и какво я било направило такава, каквато била. Защо ли?
	1) Защото била жена.
	2) Защото била страшна жена.
	3) Защото била страшна жена, която убивала древногръцки мъже.
	Първоначално живеела в северните земи около Черно море — същата местност, откъдето по-късно дошли велики водачи на човечеството като Атила, владетеля на хуните. Не сме наясно от кой народ е била Отрера. Вероятно защото го е избила. Знаем, че по някое време е осъзнала, че животът на домакиня от бронзовата епоха не струвал. Решила да направи нещо по въпроса. Чудите се какво ли би накарало една жена да полудее, да избие мъжете от племето си и да създаде нация от жени убийци?
	Споменах ли, че животът на домакинята от бронзовата епоха бил труден? В онези времена най-доброто за една жена било да е родом от Спарта. А ако Спарта е най-добрият ти вариант за каквото и да е било, значи наистина си загазил. В Спарта обаче жените имали право на собственост. Уважавали ги като майки на воини. Младите момичета можели да служат в храма на Артемида и да бичуват мъже по време на жертвоприношенията на богинята, докато кръвта им покапе по олтара. За повече детайли прочетете „Изродите на Древна Спарта“.
	Но ако си била жена родом от Атина, люлката на демокрацията, това било почти толкова лошо, колкото да си роб. И… да, имали си роби. Жената нямала право на собственост. Нямала право да гласува. Не можела да има своя собствена работа. Не можела дори да ходи на агората — обществения площад, нещо като античен мол. Макар че много жени все пак правели това заради вкусните пилета, които продавали там.
	Всъщност от жените се очаквало основно да си седят вкъщи, да готвят, да чистят и да изглеждат хубави. Ако можело всичко това едновременно. Сега, аз като съвременен супергерой мъж съм способен да го направя без проблем. Но не всички ги бивало. (Гаджето ми Анабет се хили зад гърба ми. Защо? Нещо смешно ли казах?)
	Жените в Атина дори не можели да изберат за кого да се омъжат. Това се отнасяло за повечето жени в онези времена. В детска възраст родителите ти били твои настойници. (Ще рече по-точно, че баща ти бил твой настойник, тъй като майка ти трябвало да те научи да готвиш и да изглеждаш добре.) Бащата взимал всичките решения.
	Не ти харесва? Ами тогава вариантите са да те набият, да те убият или да те продадат в робство. Избирай внимателно. Щом навършиш възраст, подходяща да се омъжиш — ще рече дванайсет, тринайсет, — баща ти избирал подходящ за теб съпруг. Късметлията можел да бъде и по-стар. И грозен. И дебел. Но не се тревожи! Бащата правел така, че съпругът ти да има социален статут, от който да се облагодетелства. Плащал на мъжа ти зестра — подобаваща цена, задето те взимал. В замяна съпругът ти се задължавал да подкрепя баща ти в политическите и търговските дела. Та докато си седиш вкъщи, готвейки и изглеждайки хубава за твоя богат, дебел и стар съпруг, си можела да се утешаваш с факта, че той ще се погрижи за интересите на баща ти.
	Вече като съпруга, твой настойник ставал мъжът ти. Той взимал всички решения като баща ти. Не ти харесва? Ами виж възможните наказания по-горе?
	Започваш ли да избесняваш?
	Вече сигурно разбираш какво е мотивирало Отрера. Нещата, на които се натъкнах в Атина и Спарта, са слаба работа. В северните земи, където била родена Отрера, животът бил много по-суров, а условията за жените — десет пъти по-лоши.
	А когато Отрера полудяла, станало зловещо.
	Още като дете, любимите й богове били Артемида и Арес. Артемида бранела младите девойки, така че в това намирам известен смисъл. Тя нямала нужда от смрадлив мъж, който да я брани, и това допаднало на Отрера. Ако народът на Отрера напомнял този на спартанците, подозирам, че като млада Отрера е била младша жрица на Артемида. Мога да си представя как бичува мъже, докато кръвта им не потече по олтара.
	„Хей, бичуването на мъже до кръв е забавно!“, помислила си тя.
	Отрера обаче не искала да става последователка на Артемида. Това означавало да се откаже от мъжете завинаги. А Отрера ги харесвала — стига да не й заповядвали какво да прави. По-късно имала много гаджета. Дори родила две дъщери. Но повече за това след малко.
	Другият й любим бог бил Арес, господарят на войната. Такъв тип се струвал привлекателен на Отрера. Тя била родом от свирепа страна. Животът бил жесток. Ако си искал нещо, трябвало да убиеш. Ако са успеели да те ядосат — да фраснеш някого в лицето. Просто. Ясно. Кърваво. И забавно.
	Като повечето земи в древни времена и родното място на Отрера било контролирано от мъжете. Жените нямали права. Не им разрешавали да се бият. По някое време Отрера се подразнила от това, че можела само да готви, да бърше пода и да пере бельото на мъжа си, като на всичкото отгоре трябвало и да радва окото му. Решила да се научи на самоотбрана… в случай че й се налагало.
	През нощта избягала в гората с меча и лъка на съпруга си. Научила се да се бие, като удряла дърветата и имитирала движенията, които виждала да правят младите войници. Опитвала се да стреля, докато накрая не станала толкова добра, че можела да улучи диво животно в окото от двеста метра. Когато се почувствала уверена във възможностите си, Отрера се свързала със свои съгражданки, които също като нея недоволствали и се дразнели. Били уморени от това дебелите им стари и миризливи мъже да ги командорят, да ги бият, убиват или продават в робство, в случай че им възразявали.
	Отрера тайно обучила приятелките си да се сражават. Нощем в горите усвоили ловните умения на Артемида, но се молели на Арес за кураж и смелост в боя. Да боготвориш и двамата, било странна смесица. Нещо от тоя род: „Велика Артемидо, кажи ни, че всички мъже са глупави грубияни. Затова нека почетем и Арес, най-глупавия грубиян от всички!“.
	Но се оказал успешен дует. Отрера и последователките й скоро станали свирепи и безстрашни.
	Известно време се правели, че всичко вкъщи било наред. Един ден обаче се случило нещо, което подлудило Отрера. Не знам какво точно. Може съпругът й да й бил наредил да му донесе бира от хладилника за стотен път, от което чашата да е преляла. Може би й крещял, че не била достатъчно хубава, докато чистела пода.
	Отрера спокойно взела меча на мъжа си от гардероба. Скрила острието в полите си и отишла до мястото, където той седял.
	— Искам развод — заявила тя.
	Мъжът й се оригнал.
	— Не може. Аз взимам решенията. Ти си моя. А и разводът още не е измислен.
	— Измислих го — отвърнала Отрера и отсякла главата на мъжа си. Повече нямал да я строява за още бира, кръвта му обаче опръскала току-що почистения под. Отрера се вбесила.
	Излязла с меча в ръка от колибата си и изграчила като гарван, свещеното животно на Арес. Последователките й чули сигнала. Взели мечовете, кинжалите и сатърите си. Да бъдеш мъж се оказало най-опасното поприще в града.
	Повечето мъже били убити или оковани, но няколко късметлии избягали. Те отишли до най-близкия град, където обяснили какво ги било сполетяло.
	Представете си разговора:
	— Жената извади меч срещу мен.
	— И ти избяга!
	— Ама тя беше полудяла! Жените избиха всички!
	— Вашите жени са погубили най-добрите ви воини? Какви мъже сте вие тогава! Ще идем да им дадем един хубав урок!
	Мъжете от съседния град отишли в този на Отрера, но не приели нещата насериозно. Все пак щели да се бият с жени. Сметнали, че ще отвъртят няколко шамара, ще изпият няколко бири, ще вземат най-красивите жени за робини и ще се върнат у дома.
	Но не станало така. Отрера била поставила капани и бодлива тел по пътя. Вдигнала барикади пред вратите, охранявани от най-добрите й стрелци и мечоносци — все жени.
	Мъжете се появили. Последователките на Отрера ги избили.
	След това Отрера продължила към съседния град. Освободила жените, зачислила в армията си онези, които искали да се сражават, и пуснала другите да си вървят. Останалите мъже били убити или заробени. Неколцина ужасени оцелели излягали в близките села и разпространили слуха за лудата Отрера и групата й весели убийци.
	Воините от следващия град опитали да ги спрат. Били избити. И така отново и отново. Скоро Отрера завладяла редица градове. Разполагала с армия от свирепи жени, склонни да я последват по пътя към славата. Били мотивирани да воюват, тъй като ако изгубели, враговете им нямало да ги пощадят. Нямало и да се отнесат с тях като към военнопленници. Щели да ги пребият, да ги продадат като робини, а после да ги погубят. Всичко накуп!
	Отрера все още се учела как да организира войската си, когато мъжете от околните големи градове я приели насериозно. Те вдигнали на бунт стабилна армия — хиляди ветерани с истински оръжия, които не мислели за бири и шамари.
	Съгледвачите на Отрера я предупредили какво се задавало.
	— Нужно ни е още време — казала тя. — Не съм обучила жените както трябва. Освен това тази страна е сурова, свирепа и наистина гадна. Не си струва да се борим за нея. Нека се отправим към по-богати земи и там да си направим царство!
	За последователките й това означавало открита война, която можело да не спечелят. Цялото племе жени воини, заедно с робите и пленниците, с децата и домашните животни, барабар с любимите играчки, мигрирало от другата страна на Черно море, на северния бряг на местността, където днес се намира Турция. Очаквала ги слава…
	А също и много кръв и човекоядни птици.

	Близо до река Термодонт Отрера основала нова столица, наречена Синопа. Обучила армиите и събрала подкрепления, като постепенно разширила териториите си, установявайки къде били най-хубавите ресторанти.
	Ситуирала новото си царство на хубаво място — на североизток от Гърция и северозапад от Персия, където не стъпвал човешки крак. Поне не и мъжки. Успеела ли да завладее нов град, гледала да не оставя оцелели мъже. Така мълвата за нея не се разпространила. Докато съседите й се усетят, че ги грозяла заплаха, станало твърде късно. Новата нация вече била пуснала корени. Избрали си ужасен символ — сламено човече с голямо кръстче през него. Станали известни в целия свят като амазонките.
	Защо ги наричали амазонки? Никой не знае. Няма нищо общо с голямата река в Бразилия. (Да е жива и здрава Анабет, че ми каза. Вече си представях жени воини в джунглата, заобиколени от папагали, маймуни и пирани.) Древните амазонки нямат нищо общо и с едноименната електронна книжарница*. Това не е компания, чрез която държат в тайна плановете си за световно господство.
	[* Има се предвид електронна книжарница „Амазон“. — Б.пр.]
	(Да бе).
	Някои гърци смятали, че името „амазонка“ идва от думата „амазос“, което ще рече без една гърда. Вярвали — и предупреждавам ви, ГАДНО Е, — че амазонката отрязвала дясната си гърда, за да стреля по-добре с лъка и копието.
	Но това просто не е истина. Не само е гадно. Защо амазонките биха направили такова нещо? Да, били свирепи убийци, но можеш да стреляш с копие и лък без да режеш каквото и да е било.
	Освен това, ако видите древни статуи на амазонки, ще се убедите, че няма доказателства те да са били, ъъ, осакатени. В заключение, виждал съм амазонки. Те не обичат да се самонараняват, тормозят само другите хора, не и себе си. Някои гръцки автори осъзнали, че това било глупава теория. Един тип на име Херодот нарекъл жените на Отрера андроктони, което ще рече убийци на мъже. Омир им викал антианейраи, което означава „бият се като мъже“. И двата термина са много по-точни от формулировката „правят нещо гадно, за да стрелят по-добре“.
	Но аз съм привърженик на теорията, че думата „амазонка“ идва от персийското „ха-мазан“, което означава „воини“. Харесвам тази теория, защото Анабет я харесва, а ако не харесам нещо, което тя харесва, започва да се държи като „хамазанка“.
	Та така. Амазонките се появили на бойната сцена, дръзки и шумни. С годините ставали все по-силни и многобройни, докато не създали нова генерация момичета, които се мислели за воини и се борели като такива.
	Сега се питате: нали били народ, съставляван само от жени. Как съумели да продължат поколението си? Откъде идвали малките сладки амазонки убийци?
	Първо, амазонките имали мъже роби. Нали ви споменах това. Някои от тях станали първите съпрузи, които си стояли у дома и се наслаждавали на същите права и свободи, които имали жените в другите държави, което ще рече, че нямали права. Мило.
	Второ, амазонките били сключили странен договор със съседите си — племе, наречено гаргареани. Гаргареаните живеели на другия край на огромната планина на север от страната на амазонките. Били племе, съставено само от мъже. Сериозно, цяло племе мъже? Това означава купища неизпрано бельо, холове, в които царува пълен хаос, и остатъци от храна в хладилника, ухаещи по-зле и от отровните изпарения, носещи се от езерото на Фаетон.
	Бихте предположили, че мъжкото племе било най-лошият враг на амазонките. Напротив. Чували ли сте поговорката, че добрата ограда прави добрите съседи? И аз не съм. Според Анабет ще рече следното: „Не пипай моите неща и ще се разбираме чудесно“. В случая с гаргареанците и амазонките, огромната планина ги правела страхотни съседи. Двете общества никога не се закачали помежду си. Веднъж годишно, по взаимно съгласие, вдигали голям купон на върха на планината. Амазонките се сближили с гаргареанците и знаете ли какво — девет месеца по-късно много амазонки родили малки сладки бебета убийци.
	Задържали момичетата и ги отгледали, за да попълнят редиците на следващото поколение воини. Момчетата… на кого му трябвали момчета? Амазонките изпращали най-силните и здрави на гаргареанците. Ако Отрера сметнела, че бебето било прекалено слабо или болнаво (то е бебе, как може да не е слабо), отнасяла го на скалата и разчитала дивата природа да се погрижи за него. Жестоко и сурово? Да, животът бил такъв в онези времена.
	Отрера оглавявала воините си в поредица успешни завоевания в Мала Азия и Гърция. Основали два известни града по бреговете на Западна Турция — Смирна и Ефес. Защо избрала тези имена, не знам. Аз бих ги кръстил „Сритвамград“ и „Погромград“. Но аз съм си аз.
	Често воювали с гърците. Ако отидете до Атина днес, ще видите много картини, изобразяващи битките между гърци и амазонки. Ако се съди от картините, гърците винаги печелели, но това е пожелателно мислене. В действителност амазонките ужасявали гърците. Воините на Отрера заробвали мъжете, биели се като демони, отказвали да готвят и да чистят пода.
	Скоро силите на амазонките нараснали толкова, че се разделили на различни флангове. Техни градове се появили по целия свят. Древногръцките писатели ги бъркали, когато описвали къде живеят амазонките:
	— Тук са.
	— Не, там.
	НЕ, ТЕ СА НАВСЯКЪДЕ!
	Отрера останала царица на цяла Енчилада (мисля, че това била официалната й титла). Управлявала от столицата си Синопа и ако искала война, всички амазонки й се подчинявали. Никой не желаел да бъде на противниковата на Отрера страна, но за нещастие, когато си мъж, така се случвало винаги.
	Всъщност не съвсем. Влюбила се веднъж. И любовта била по-грозна от което и да било клане…
	Веднъж, след приключването на поредния тежък ден на убийства, Отрера се разхождала с воините си по бреговете на Черно море след битката. Обирала мъртвите тела, поробвала оцелелите. И тогава червено сияние озарило облаците.
	— Добре се справяш — гръмнал дълбок глас от небето. — Ела да се видим на острова на хоризонта. Искам да обсъдим това-онова.
	Амазонките не били плашливи, но този глас ги изпълнил с ужас.
	— Няма да отидете, нали? — попитала една от предводителките на царицата.
	Отрера погледнала към водата. И действително, на хоризонта се виждало тъмно парче земя.
	— Ще ида — решила тя. — Червеното сияние и този зловещ глас над бойното поле… или халюцинираме след снощния пир, или току-що чухме гласа на бог Арес. По-добре да ида и да проверя какво иска.
	Отрера загребала с една лодка до острова. На брега стоял бог Арес, висок два метра и облечен с бронзови доспехи. В ръката си държал копие, а наметалото му било с цвета на кръвта. Ботушите му били изпръскани с кал и кръв (понеже обичал да танцува върху труповете на враговете си). Лицето му можело да се нарече красиво, ако си падаш по неандерталци. Но в очите му горял кръвожаден бяс.
	— Отрера, най-после се срещаме — казал той. — Бива си те, момиче.
	Коленете на Отрера се разтреперили. Не всеки ден срещаш един от любимите си богове. Но тя не се поклонила, нито пък коленичила. Вече нямало да го прави пред никой мъж, дори пред Арес. А и предполагала, че той предпочитал демонстрация на сила.
	— И теб си те бива — отвърнала тя. — Харесвам ботушите ти.
	— Благодаря! — ухилил се Арес. — Купих си ги в Спарта. Продаваха ги с намаление… това обаче не е важно. Дошъл съм за да ти кажа да ми построиш храм на този остров. Виждаш ли онази голяма скала?
	— Коя скала?
	Арес вдигнал копието си и облаците се разделили. Огромен метеорит се спуснал от космоса и се забил по средата на острова. Когато парата се вдигнала и прахта се разсеяла, от земята се извисил черен скален къс с размера на автобус.
	— А — казала Отрера, — тази скала.
	— Това е свещена скала!
	— Добре!
	— Да се молиш на тази скала е все едно да се молиш директно на мен! Построй ми каменен храм. Всяка година води амазонките си тук. Трябва да принасят в жертва някои от най-важните си животни.
	— Това ще да са конете — рекла Отрера. — Ползваме ги в битка. Дават ни голямо предимство.
	— Нека са конете тогава — одобрил Арес. — Стори това за мен и ще имате и занапред благословията ми за всяка битка. Ще продължиш да колиш хората и ще се разбираме прекрасно. Какво ще кажеш?
	— Да се бием.
	Арес я погледнал с ядрените си очи.
	— Моля?
	— И двамата уважаваме силата. Да си хвърлим един бой.
	— Леле, мисля, че се влюбвам!
	Отрера се спуснала към бога и го ударила през лицето. Двамата паднали на земята и започнали да се млатят с шутове и шамари кой където сварел. Било любов от първо кроше. След като приключили, решили да се оженят.
	От този ден нататък Отрера станала известна като булката на Арес. Това направило имиджа й още по-страховит. Когато враговете я виждали да върви към тях, подмокряли бронзовите си бричове.
	Отрера построила храм на острова, точно както Арес поискал. За да го защити, богът пуснал ято птици убийци, които можели да изстрелват перата си като стрели.
	Всяка година Отрера вдигала голям фестивал на острова и принасяла в жертва коне, говорейки на грамадната черна скала. Птиците убийци не безпокоели амазонките, но ако някой дръзнел да приближи храма, те го обстрелвали с перата си и после го разкъсвали с острите си клюнове. С други думи, храмът нямал много посетители.
	Арес и Отрера имали две дъщери — Хиполита и Пентезилея. И двете имена се наложили като най-популярните имена за момичета през 1438-мата година преди Христа. От тогава нататък цариците на амазонките и дори самите амазонки станали известни като дъщери на Арес. Някои наистина били негови щерки. Другите се държали като такива — имали усмивките и яростта на баща си. Колко сладко.
	Арес бил много доволен, както и амазонките.
	Но една важна личност останала извън храма на амазонките — другото любимо божество на Отрера, богиня Артемида. Отрера била умна и решила да покаже на богинята на лова уважение преди да са завалели сребърните й стрели.
	Възнамерявала да построи храм на Артемида в Ефес, на западния бряг на Турция. Преценила, че било достатъчно близо, за да могат гърците да го посещават, тъй като техните острови били на другия край на Егейско море.
	Този път не използвала пилетата с метални стрели, тъй като пъдели туристите. Отрера построила храма на висок хълм, за да го виждат всички. Направила го колкото се можело по-красив, със стени от ароматизиран кедър, с под от полиран мрамор и златни тавани. В центъра на светилището имало статуя на Артемида. Роклята й била с кехлибарени орнаменти, така че заблестявала винаги щом лъчите на слънцето я осветявали през прозореца.
	Всяка година Отрера вдигала голямо тържество в храма. Цял ден амазонките празнували, отдавайки се на страховити бойни танци по улиците на Ефес. Обсипвали статуята на Артемида с бижута, така че накрая тя заприличвала на рап звезда, пазарувала си с отстъпка при цар Мидас.
	Храмът добил популярност — най-великото наследство, останало от Отрера. Надживял я. Надживял древните гърци. Почти надживял и Римската империя. Няколко пъти бил унищожаван, но ефесци винаги го построявали наново. Оцелял до християнски времена, когато някой си Йоан дошъл да покръсти местните.
	Мястото било толкова известно, че влязло в списъка на Седемте Чудеса на Древния Свят — заедно с Египетските пирамиди и… там, другите не ги помня. Май беше първият „Макдоналдс“. Все тая.
	Храмът се отплатил на Отрера не само с приходите от туризъм. Веднъж спасил нея и армията й от това да не погинат… в грозде.

	Ето как станало. Новият бог на виното Дионис прекосявал света на смъртните с последователите си, които преподавали на всички уменията да купонясваш, да се напиваш зверски и да преглъщаш с вкусно каберне вечерята си. Ако дадено царство приемело Дионис добре — отлично! Ако някой се опитал да го спре — много лошо!
	Той смятал да завладее Индия, което по онова време му се струвало доста добра идея, но пътят му минавал през земите на амазонките.
	Когато срещнал първата група следотърсачки на амазонките, бил очарован.
	— Я виж ти — извикал той, — цяла нация от жени! Няма проблем! Хайде да празнувате с нас тази вечер, момичета!
	— Защо не? — отвърнали следотърсачките на амазонките.
	Решили, че обичат вино. Присъединили се към фенките на Дионис, известни като менади. Тези момичета били основно нимфи, превърнали се в купонджийки убийци, които разкъсвали враговете на бога на виното с голи ръце. Представете си, можело да се случи, ако амазонките станели менади. Да, като в Тексаското клане, но без да има нужда от резачки.
	По-късно други групи амазонки опитали да спрат Дионис. Не били склонни да следват когото и да е било мъж, особено предвид обстоятелството, че армията му се състояла от сатири и пияници, лъхащи на евтино шардоне.
	Амазонките нападнали. Дионис използвал божествените си сили, за да ги подлуди или да ги превърне в лози, след което ги стъпкал, за да си направи още вино.
	Отрера чула за първите загуби — някакъв мъж се правел на бог и марширувал из царството й, за да краде поданичките й или да ги превръща в широколистни боровинки. Решила да се справи с проблема, разчитайки на обичайната дипломация.
	— Избийте ги всичките! — изревала тя.
	Събрала цялата си армия, което било доста впечатляващо. Хиляди копия и щитове заблестели на слънцето. Редици стрелци на коне, най-добрата кавалерия в света, приготвили пламтящите си стрели.
	Амазонките можели да унищожат повечето си врагове за броени минути. Репутацията им била толкова страховита, че другите царства ги наемали, за да воюват на тяхна страна. Обикновено противникът се предавал още щом видел амазонките да се задават.
	През годините Отрера станала богата, силна и самоуверена. Смятала, че без проблеми ще се справи с тълпа пияници.
	Каква била фаталната й слабост? Според мен гордостта. Съвсем забравила за селяните, които в добрите стари времена била изклала. Забравила също, че противникът никога не бивало да се подценява.
	Дионис бил бог. Нямало значение колко гъста била Отрера с Арес и Артемида. Те не можели да й помогнат срещу друг олимпиец. Амазонките влезли в битка и били разпилени. Менадите ги разкъсали с голи ръце.
	Сатирите ги пребили с тояги и стари винени бутилки. Всеки път щом Дионис щракнел с пръсти, цял батальон амазонки полудявал, превръщали се във вомбати* или се задушавали в изникнали от нищото лози.
	[* Австралийско двуутробно — Б.пр.]
	Отрера бързо разбрала, че нямала как да спечели. Изтеглила войските си преди да бъдат унищожени. След това амазонките избягали, за да спасят живота си.
	Дионис и неговата армия пияници ги преследвали по целия бряг на съвременна Турция. Накрая Отрера стигнала в Ефес и изтичала до храма на Артемида. Хвърлила се пред статуята на богинята.
	— Моля ви, господарке Артемида — рекла тя, — спасете ме! Не позволявайте хората ми да бъдат унищожени заради моята глупост!
	Артемида чула това и се намесила. Или пък на Дионис просто му било омръзнало и решил да убива другаде. Армията на бога на виното се отегчила и се насочила към Индия, а Ефес оцелял. Амазонките се спасили. Накрая възобновили войската си и почистили краката си от гроздето.
	От този момент нататък храмът на Артемида си спечелил славата на убежище за жените. Всяка жена, която успеела да стигне до олтара с молба за милост, получавала закрилата на богиня Артемида. Никой не можел да я нарани. Жриците от храма и целият Ефес щели да се бият за нея, ако се наложело.
	След това за Отрера нещата се успокоили. Прибрала се в столицата си Синопа и управлявала криво-ляво в мир. Сключила съюз със съседите си, въдворила ред и сигурност в живота на народа си.
	Но това, от което не можела да защити амазонките, били другите амазонки. Ето какво се случило с двете й прекрасни, кръвожадни дъщери…

	Както казах и преди, кикбокс бракът между Арес и Отрера довел до раждането на две дъщери. Благодарение на родителите си те били сладки, мили момичета, които обичали броката, понитата и розовия цвят.
	Не баш.
	Никой не знае кога точно царица Отрера взела решение да абдикира, но след всичките тези битки, поробвания и тържества много се уморила. Контрола на амазонките поела по-голямата й дъщеря Хиполита.
	Първоначално тя вършела добра работа. Татко й Арес бил толкова доволен, че й дал вълшебна броня, която да носи на всички специални събития, каквито били обсадните войни например. Подарил й също вълшебен пояс, който правел Хиполита суперсилна.
	За нещастие тя имала лошия късмет да срещне един тип на име Херкулес. После ще ви разкажа за това, но засега само ще спомена, че се провела люта битка и амазонките претърпели най-тежкото си поражение от идването на винения бог насам.
	В суматохата Хиполита била убита от собствената си сестра Пентезилея, а поясът на амазонките, поне за известно време, бил изгубен. Гърците си тръгнали. Пентезилея станала царица, а след траура по случай смъртта на сестра си отново възстановила армията на амазонките.
	Макар че не било нарочно, Пентезилея никога не си простила за смъртта на Хиполита, не простила и на гърците. Много години по-късно, когато започнала Троянската война, тя заминала да избива гърци, отмъщавайки за смъртта на баща си.
	Но не станало така, както си го мислела. Пентезилея се била храбро и погубила много велики воини, но накрая я убил най-известният измежду всички бойци на Елада — Ахил.
	Когато Ахил взел тялото й от бойното поле, умил раните й, за да я погребат подобаващо за една царица. Свалил бойния й шлем, видял колко хубава била владетелката на амазонките и му станало супергадно. Жалко било, че толкова храбра и красива владетелка трябвало да умре.
	Ахил изчакал следващото голямо примирие, когато троянците и гърците се събирали, за да си разменят тела за погребение. Това трябва да са били забавни срещи. „Ще заменя Джордж за Джони и Били Джо. Чакай. Този крак е на Били Джо. Или… не знам…“
	Ахил върнал тялото на Пентезилея на троянците. Толкова много хвалил юначността и красотата й, че един от бойните му другари, Терсит, се подразнил. Неколцина негови приятели били убити от Пентезилея. Обърнал се към Ахил и казал:
	— Какво я хвалиш толкова бе, пич! Тя е враг и е жена! Да не би да си влюбен в мъртво момиче?
	(Всъщност не употребил думата момиче.)
	Ахил поставил внимателно Пентезилея на земята, след което се обърнал към другаря си и го ударил толкова силно, че зъбите му излетели като мънички бели сьомги от червено поточе. Терсит паднал и умрял.
	Ахил се обърнал към троянците и рекъл:
	— Моля, погребете Пентезилея с почести.
	Троянците, които не искали да умират вследствие на дентални проблеми, направили както Ахил им бил заповядал.
	Не знам дали Отрера е била все още жива, когато дъщерите й загинали. Надявам се, че не. Дори за стар воин като нея, това щяло да бъде тежка загуба.
	Отрера и дъщерите й обаче влезли в легендите като едни от най-великите жени воини на всички времена.
	Може би се чудите защо включих Отрера в тази книга, която е за гръцки герои, а въпросната дама технически не е гъркиня. Може би се чудите следва ли изобщо да бъде отличена като герой.
	Признавам, че е имала недостатъци: убийство тук, клане там. И си е падала по Арес, което е отвратително.
	Аз също имам лоши спомени, свързани с нея. Срещнах се с Отрера, когато тя се върна от света на мъртвите и се опита да ме убие. Дълга история, оставете.
	Но има един проблем. Жените не са представени в старите митове. Дори Отрера, най-известната, прочута и могъща жена на древността, почти не се споменава.
	Аз се възхищавам на куража й. Започнала е като обикновена домакиня от бронзовата епоха, а е станала владетелка на империя. Амазонките били толкова прочути, че сме кръстили на тях река в Бразилия, а също и модерна компания, която няма нищо общо с древната им нация (нали?).
	За всички жени, които успяла да спаси и обучи да бъдат добри воини, Отрера била истинска героиня. Дала им е надежда. Дала им е власт над собствения им живот. Аз не бих обезглавявал съпрузи и не бих подхвърлял бебета момчета, обричайки ги да умрат в пустошта, но тя била свирепа жена от свирепи времена.
	Затова мисля, че заслужава да й бъде отредено място в книжка, посветена на гръцките герои. Ако сънувате кошмари, свързани с нея, като онези стари гръцки автори… не забравяйте, амазонките вече не съществуват. Няма ги от хиляди години (Нали?). Няма шанс да попаднете на тях. Поне не голям. Двайсет процента. Може би трийсет…
	Но като говорим за мъртъвци, с които съм се срещал, време е да ви запозная и с друг труден случай. Извинете, но трябва да си поема дълбоко въздух. Въпросният човек ми навява болезнени спомени.
	Но ще се справя. Нека поговорим за Дедал, най-великия изобретател на всички времена.


>	Дедал измисля почти всичко

	Трудно ми е да пиша за този тип.
	Първо личният ми опит с него не си пасва с твърденията в старите митове. Разбира се, по това време не бях в Древна Гърция. Някои от нещата, които знам, съм ги видял насън, което не изглежда много надеждно. Ще направя каквото мога, за да ви разкажа какъв е бил той някога и ако историята звучи различно от прочетеното за моите приключения, то е, защото наистина е различно! Второ, трудно ми е да вляза в главата на този човек, понеже — да, знам, че ще ви шокирам — никога не съм бил гений.
	„Ужас! Но, Пърси, ние смятахме, че коефициентът ти на интелигентност е поне милиард!“
	Да, съжалявам, че ви разочаровам. Трудно ми е да проумея такъв супер Айнщайн, какъвто е бил Дедал. Едва разбирам любимата си жена, която също не е никак глупава.
	И накрая… животът на Дедал е бил ужасно странен. Това не е изненадващо, тъй като човекът е потомък на салфетка.
	Май трябва да започна с това. Прадядо му Ерехтон бил роден по вълшебен начин от парцала, с който Атина изтрила божествените флуиди на Хефест от крака си, когато той опитал да се сближи прекалено много с нея. (За повече информация виж „Олимпийци: Оригиналните гадости“, издадена като „Гръцките богове на Пърси Джаксън“.)
	Понеже никой не би могъл да има по-престижна титла от тази на Цар Салфетко, Ерехтон израснал като владетел на Атина, а децата му били потомци на Атина и Хефест, най-интелигентните олимпийци.
	Самият Дедал не бил кандидат за царската корона, но направил така, че олимпийските му прапрадеди да се гордеят с него. Прославил се с това, че можел да построи или поправи всичко. Имате проблеми с окачването на колесницата? Дедал ще ги отстрани. Компютърът ви забива? Обадете се на 1–800–555-DEADALUS.
	Искате да си построите имение с въртящ се покрив, огромен басейн и аларма, чрез която враговете ви да бъдат заливани с врящо масло, докато ги обстрелвате с механични арбалети? За Дедал това било лесна работа.
	Скоро станал най-известният човек в Атина. За да се добереш до работилницата му, се налагало да чакаш ред пет години. Строял най-хубавите къщи, храмове и търговски центрове. Статуите му били дотолкова истински, че можели да слязат от пиедесталите и да се смесят с хората, дори да бъдат пълноценни членове на обществото.
	Дедал измислил много иновативни технологии, а медиите го отразявали всеки път, когато пускал на пазара нови длета, таблети или бронзови копия — всичките със запазената му марка.
	Бил истински гений. Но да си гений, не е лесно.
	— Прекалено съм известен — казвал си Дедал, — толкова съм зает да поправям компютри и да създавам таблети, че нямам изобщо свободно време. Трябва да обуча свой чирак, който да ми върши черната работа!
	За негов късмет сестра му имала син — Пердикс. С име като неговото няма как да не са го дразнели в училище, но пък бил способно момче. Притежавал ума на Атина и уменията на Хефест. Идеален за чирак!
	Дедал го наел и в началото бил много доволен. Пердикс се справял и с най-сложните ремонти. Веднъж погледнал един чертеж и го запомнил наизуст. Дори извършил някои подобрения по копието на Дедал — например дръжката да не се хлъзга, а остриетата да имат различни варианти: остро, много остро и супермного остро. Освен това признавал гения на Дедал и не се опитвал да го измести. Хората обаче започнали да си шушукат:
	— Това момче Пердикс е почти толкова умно, колкото вуйчо си!
	След няколко месеца Пердикс измислил нещо, на което казваме грънчарско колело. Вместо да правиш гърнетата на ръка, което става бавно, пък са и грозни, ръбести, само пускаш глината на въртящата се повърхност. За минути гърнетата били готови.
	Хората продължили да шушукат:
	— Това момче Пердикс е по-умно и от Дедал!
	Клиентите започнали да търсят Пердикс по име. Всеки искал той да му направи гигантския басейн в имението; той да възстанови данните от повредения хард на компютъра му. Славата на Дедал взела да отминава.
	Един ден Дедал застанал на върха на Акропола — голямата крепост на хълма в центъра на Атина — и погледнал новия храм, който бил проектирал. Тогава Пердикс се появил с голяма кожена чанта на рамо.
	— Вуйчо! — ухилил се той. — Ела да видиш новото ми изобретение?
	Дедал стиснал юмруци. На пресконференцията през идната седмица смятал да обяви излизането на чука „Дедал“, който щял да доведе до революция при пироните. Не искал племенникът му да му отнеме заглавията във вестниците с поредното си дразнещо изобретение.
	— Какво има, Пердикс? — попитал той. — Моля те, кажи ми, че не става дума за по-голям дисплей на восъчните таблети.
	— Не, вуйчо, виж! — Пердикс извадил от кожената си торбичка челюстта на малко животно. Острите му зъби още били цели. — На змия е!
	— Това не е изобретение — намръщил се Дедал.
	— Не, вуйчо! Играх си с него и прокарах зъбите по парче дърво! Забелязах, че те прорязват повърхността му! И тогава направих това!
	Пердикс извадил голямо метално острие, закачено за дървена дръжка. Било назъбено като челюсти.
	— Кръстих го трион!
	Дедал се почувствал все едно го били ударили с чук „Дедал“. Веднага разбрал какъв потенциал притежавало изобретението на Пердикс. Да режеш дъски с трион вместо с брадва щяло да бъде по-лесно, по-бързо и по-прецизно. Щяло да доведе до революция в дърводелството! А кой не си мечтаел за слава сред дърводелците?
	Ако трионът добиел популярност, Пердикс щял да се прочуе, а Дедал — да бъде забравен. Вуйчото не можел да позволи на този млад новобранец да го надмине.
	— Хич не е зле — наложил си да се усмихне Дедал. — Ще го изпробвам в работилницата си. Преди това обаче искам да ми кажеш мнението си за тази част от хълма. Опасявам се, че не е достатъчно здрава, та да издържи тежестта на новия ми храм!
	— Разбира се, вуйчо! — Пердикс отишъл до ръба на парапета. — Къде?
	— На половината път надолу. Наведи се и ще видиш. Хайде, нека подържа триона ти.
	— Добре!
	— Благодаря.
	Пердикс се привел.
	— Не виждам…
	Дедал го блъснал от Акропола.
	Сега какво точно станало… зависи на кого вярвате.
	Някои казват, че Пердикс не загинал. Атина съжалила падащото момче и го превърнала в яребица. Затова на гръцки „пердикс“ означава яребица. Богинята със сигурност не се зарадвала на това, че Дедал убил племенника си, понеже той бил наистина умел, а Атина покровителствала младите таланти.
	А и да бутнеш дете от ръба на скала било престъпление, което се отразявало негативно на статистиката на града. Затова направила така, че Дедал оттук нататък да бъде прокълнат. Без повече пресконференции. Без повече медийни измами.
	Но ако приемем, че Атина била дарила Пердикс с нов живот като птица, как си обяснявате голямото петно на мястото, където момчето се ударило в Акропола?
	Дедал го видял. Можел да се отдалечи и да се направи на неразбрал: „Какво, Пердикс е паднал? Шегуваш се! Винаги е бил толкова непохватен!“.
	Чувството за вина обаче го победило.
	Слязъл от скалата и горко заплакал над тялото му. Увил тленните му останки в чаршаф и отнесъл бедния си племенник в края на града. Опитал да изкопае гроб, но земята била твърде камениста. Явно още не бил измислил лопатата.
	Няколко местни го забелязали. Преди да се е усетил да избяга, тълпата обкръжила Дедал.
	— Кого погребваш? — попитал един човек.
	— Ами — Дедал се бил изпотил като маратонец, — една змия.
	Мъжът погледнал увитото тяло в чаршафа, побутнал го с крак. Дясната ръка на Пердикс се показала изпод покривалото.
	— Змиите нямат ръце — казал мъжът.
	Дедал се разплакал и признал какво бил направил.
	Тълпата едва не го убила на място. Не можете да ги вините. Половината имали колесници за ремонт при Пердикс.
	Все пак се въздържали. Извършили граждански арест и отвели Дедал при градските съдии.
	Процесът бил водещата новина в атинските вестници и телевизиите седмици наред. Сестра му, майката на Пердикс, искала смъртна присъда.
	През годините обаче Дедал бил направил много услуги на богаташите. Бил построил важни сгради, бил създал полезни изобретения. Съдиите заменили смъртната присъда с вечно изгнание.
	Дедал напуснал Атина завинаги. Всички предположили, че той щял да отиде в някоя пещера и там да си умре.
	Но не би. Заради убийството, което бил извършил, Атина искала Дедал да води дълъг и мъчителен живот. Наказанието на изобретателя едва сега започвало.
	Дедал се преместил да живее на остров Крит, който по онова време бил най-големият враг на Атина. Цар Минос от Крит разполагал с най-силната флота в Средиземноморието. Винаги нападал корабите на Атина и пречел на търговията им.
	Можете да си представите как се почувствали атиняните, когато научили, че най-големият им майстор и изобретател вече работел за цар Минос. Това е все едно най-добрите американски продукти да се произвеждат в Китай!
	М-да…
	И така, Дедал пристигнал в двореца на Минос да си търси работа. Минос го посрещнал с думите:
	— Защо си напуснал старото си работно място?
	— Осъдиха ме за убийство — казал Дедал. — Блъснах племенника си от Акропола.
	— Значи не е било заради некачествена работа — погладил брада Минос.
	— Не, аз съм толкова умен и сръчен, колкото съм бил винаги. Просто убих едно момче.
	— За мен това не представлява проблем — отвърнал Минос. — Нает си!
	Минос дал на Дедал много пари. Построил му работилница, оборудвана с най-новите технологии в столицата Кносос. Скоро Дедал възвърнал репутацията си, даже го считали за по-добър отвсякога. Създал безброй нови изобретения, строил храмове и имения в царството.
	Така живял щастливо цели шест минути.
	Но уви, Минос имал проблеми с баща си. Бил син на Зевс, което звучи добре, но това не му помагало много като цар на остров Крит.
	Казано накратко — взаимоотношенията между Зевс и Европа, майката на Минос, се развили по странен начин. Зевс се превърнал в бик, подмамил Европа да го яхне и заплувал с нея на гръб, като я отнесъл чак до остров Крит. Там прекарали достатъчно време заедно, за да им се родят впоследствие три деца. Минос бил най-голямото. Накрая обаче на Зевс му омръзнало от смъртното му гадже, както винаги става с боговете, и се върнал на планината Олимп.
	Европа се омъжила за царя на Крит, пич на име Астерион. Никога си нямали деца, затова владетелят осиновил мъничетата на Зевс.
	Когато Астерион починал, Минос станал цар. Много от местните били недоволни. Той бил осиновен. Наистина, говорело се, че негов баща бил Зевс, но били чували това и преди. Всеки път, когато някоя неомъжена девойка забременявала, думите й били:
	— Зевс беше, честна дума!
	Майката на Минос дори не била критянка, а емигрирала навремето нелегално върху бик. Защо пък Минос да станел цар?
	Минос приел това лично. Извадил акта за раждането си, на който пишело, че бил от Крит, но на хората не им пукало.
	Оженил се за местната принцеса Пасифая, дъщеря на слънчевия бог Хелиос. Двамата си народили много хлапета, сред които красиво, умно момиче на име Ариадна. Бихте сметнали, че да имаш син на Зевс за цар и дъщеря на Хелиос за царица е достатъчно, за да си доволен, но не, не и ако си критянин. Те все още смятали Минос за чужденец. Баща му бил бик. Мислели, че Минос бил нелегален имигрант, който тайно толерирал говедата!*
	[* Риърдън се шегува със скандала около твърденията на някои американски политици като Доналд Тръмп, че Барак Обама не е роден в страната и няма право да е неин президент. — Б.пр.]
	Минос се заел да оправи имиджа си. Искали да говорят за баща му? Добре! Той бил син на Зевс и се гордеел с това! Приел бика за царски символ! От знамената му се развявали бикове. Накарал Дедал да направи за тронната зала огромна мозайка, изобразяваща бик, и да закачи на трона златни глави на бикове. Имал сребърни блюда, наподобяващи бикове, храсти, оформени като бикове, дори боксерки с бебета бикове и чорапи, представляващи сладки малки личица на бикове. Всеки, който идвал в двореца в сряда, получавал безплатно сувенир, имитиращ главичка на бик. Но чорапите и сувенирите не убедили хората в това, че Минос бил достоен за цар. Продължавали да мърморят, отказвали да си плащат данъците. Такива неща.
	Накрая Минос преценил, че била необходима голяма демонстрация на царска сила, която да смае критяните и да сложи край на споровете веднъж завинаги. Извикал Дедал, тъй като изобретателят бил най-умният човек в царството.
	— Най-добре използвай специални ефекти — рекъл Дедал — пушечни бомби, димящо брашно. Ще построя огромен робот, който да те разнася из града и да те представя като велик и страхотен.
	— Не — намръщил се Минос, — трябва ми знак от боговете.
	— Мога да направя такъв — отвърнал Дедал. — С огледала и малко невидими жици. Е, за ефекта на летенето ще прибегнем до актьори.
	— Не! — сопнал се Минос. — Държа да е истински. Не трябва да е фалшив.
	— Имаш предвид… — почесал се Дедал — реално да се молиш пред хората, с надеждата да получиш знак. Не знам, шефе. Звучи ми опасно.
	Ала царят бил непреклонен. Имал голяма трибуна, конструирана до пристанището. Събрал там цялото население на града, вдигнал ръце и извикал:
	— Мнозина от вас не вярват, че съм законен цар, ала ще ви докажа, че е така! Ще се помоля за знак!
	Някой от публиката го освиркал.
	— Това не е доказателство! Ще помолиш татко си за услуга!
	— Не! — изчервил се Минос. Всъщност наистина смятал да убеди Зевс да пусне гръм, но сега този план бил съсипан. — Ще се помоля, на, ъъъ, съвсем друг бог! — той погледнал пристанището и му хрумнала идея. — Крит има най-великия флот на света, нали? Ще помоля Посейдон, господаря на морето, за благословия!
	_Моля те, Посейдоне_, казал Минос наум. — _Знам, че не си говорим много-много, но се нуждая от помощта ти. Ще ти се отплатя. Моля те, направи така, че животно да излезе от морето. Обещавам, когато шоуто приключи, ще ти го принеса в жертва_.
	Посейдон чул от морското дъно молбата му. Не му пукало за Минос, но обичал жертвоприношенията. Обичал също хората да му се молят, затова не пропускал възможността да се направи на страхотен пред морските сили.
	— Хмм — помислил си Посейдон. — Минос харесва животните и биковете. Аз пък харесвам да ми принасят бикове в жертва. Хей, сетих се! Ще му изпратя бик!
	Пристанището се разпенило. Въжетата на лодките се опънали. Десетметрова вълна се надигнала от нищото, а на върха й имало огромен бял бик. Той се приземил на пристанището, спокойно и царствено, с високо вдигната глава и блеснали бели рога.
	— Оооо! Ааа! — възкликнала тълпата, понеже хората не всеки ден виждали бик да пристига на сърф.
	Критяните се обърнали към Минос и завикали одобрително. Царят се поклонил, прибрал се и изпратил всички по домовете с чашки във формата на глава на бик.
	Царските хора вързали животното за шията и го отвели в обора. По-късно същата вечер Минос и Дедал огледали бика. Отблизо той бил още по-впечатляващ. Два пъти по-голям и силен от който и да било друг бик в царския обор.
	— Леле — рекъл Минос, — ей на това му се казва бик! Мисля да го задържа за разплод!
	Дедал започнал да гризе нокътя на палеца си.
	— Сигурен ли сте, Ваше Величество! Нали обещахте да принесете бика в жертва на Посейдон! Няма да е редно да го задържите, не мислите ли?
	— Ти блъсна собствения си племенник от Акропола, Дедал — изсумтял царят. — Как смееш да ми говориш кое е редно и кое не?
	Дедал се изпълнил с лошо предчувствие. Можел да контролира специалните ефекти, но олимпийските богове… дори той нямал машина, с която да предугади реакцията им. Опитал да убеди царят да принесе белия бик в жертва, но Минос не го послушал.
	— Много се безпокоиш — отвърнал царят, — ще принеса друг бик в жертва на Посейдон. На него няма да му пука! Едва ли ще забележи разликата!
	Но на Посейдон му пукало и веднага забелязал разликата.
	Когато осъзнал, че Минос смятал да задържи красивия бял бик, вместо да му го принесе в жертва, Посейдон се издул като риба балон.
	— Леле! Да създам този бик ми отне цели пет секунди! Така ли ще си играем, Минос! За толкова велик ли се смяташ! Толкова ли обичаш биковете! Горчиво ще съжаляваш! Ще направя така, че да не искаш да видиш бик никога повече!
	Посейдон имал силата да накаже Крит директно. Можел да унищожи Кносос със земетресение или да затрие флота с една голяма вълна, но така хората само щели да се ядосат. Посейдон целял да унижи царското семейство и да стори така, че в бъдеще Минос и Пасифая да предизвикват погнуса у всички, без обаче да намразят самия него. Искал хората в Крит да му се молят и да принасят жертви в храмовете му.
	— Знам как да си отмъстя — решил Посейдон. — Хайде сега да видим кой е специалистът по подлите номера.
	Посейдон отишъл да се срещне с богинята на любовта Афродита, която си почивала в салона си за красота в планината Олимп.
	— Няма да повярваш — рекъл й Посейдон. — Познаваш ли цар Минос от Крит?
	— Ммм? — Афродита продължила да си чете модното списание. — Май да.
	— Той ме измами! Обеща да ми принесе в жертва бик, но не го направи?
	— Мхм? — загледала се Афродита в рекламата на Живанши.
	— А също така — казал Посейдон — тази царица, Пасифая… сигурно не си чула какви неща говори за теб.
	— Моля? — вдигнала очи Афродита.
	— Наистина, Пасифая е хубава — добавил Посейдон, — но хората не спират да повтарят колко по-красива е от теб. Царицата никога не отрича. Можеш ли да си представиш?
	Афродита затворила списанието и в очите й се появил лош розов блясък.
	— Хората сравняват някаква смъртна царица с мен и тя допуска това!
	— Да! Кога за последно Пасифая ти е принесла жертва в храма? Кога за последно те нарече най-добрата богиня?
	Афродита си припомнила скорошните жертви и молитви. Знаела кои смъртни я почитали както трябва. Името на Пасифая не било сред първите двайсет.
	— Неблагодарна вещица — излаяла Афродита.
	В интерес на истината, Пасифая действително била вещица. Обожавала магиите и приготвяла отвари. Била дори по-арогантна и алчна от мъжа си. Казано накратко, падала си лош човек. Но да я обвиниш, че не била фенка на Афродита… Все едно да ме питате защо не обичам да летя. Със Зевс избягваме да кръстосваме пътищата си.
	Както и да е. Посейдон видял възможност да си отмъсти и се възползвал от случая. Не бих могъл да защитя баща си. Дори боговете стават жестоки, ако ги провокирате.
	— Трябва да я накажеш! — предложил Посейдон. — Направи царя и царицата за смях, задето не са почели мен… искам да кажа — теб.
	— Какво си намислил? — попитала Афродита.
	Очите на Посейдон светнали по-ярко от хавайската му риза.
	— Може би е време царицата да се влюби. Да изживее най-отвратителната и унизителна любов на всички времена.
	— Искаш да хлътне по Дейвид Хаселхоф*?
	[* Американски актьор, известен с ролята си в сериала „Спасители на плажа“. — Б.пр.]
	— По-лошо!
	— По Чарли Шийн*!
	[* Американски актьор, известен с ролята си в сериала „Двама мъже и половина“. Смята се, че страда от алкохолна зависимост. — Б.пр.]
	— По-лошо! Царският символ на Минос е бикът, нали? В обора си държи чисто бял бик, който обича повече от всичко на света. Ами ако царицата се влюби в него?
	Дори на Афродита й отнело цял миг да осъзнае идеята.
	— Нали нямаш предвид… това е откачено.
	— Нали? — ухилил се Посейдон.
	Афродита не можела да бъде убедена лесно. Отишла в божествената си гримьорна, повърнала, напудрила се и се появила отново.
	— Хубаво — решила тя. — Това е подобаващо наказание за царица, която не ме почита.
	— Нито пък мен — казал Посейдон.
	— Все тая — отвърнала Афродита.
	Богинята се заела със своето вуду.
	На следващия ден Пасифая се разхождала край царските обори в Крит, вървейки колкото се можело по-бързо, за да избегне миризмата. Но тогава съзряла царския бял бик.
	И спряла на място.
	Това била истинска любов.
	Така. Сега е време да оставите книгата, да почнете да тичате в кръг и да крещите:
	— ГНУУУС!
	Аз направих така, когато за пръв път чух тази история. Гръцките митове могат да са доста гадни, но този е наистина противен.
	Лошото е, че Пасифая не била сторила нищо, с което да заслужи това. Наистина, била отвратителна вещица, занимаваща се с черна магия, но всички ние си имаме недостатъци! А и не тя забравила да принесе бика в жертва. Не тя обидила Афродита.
	Сякаш мойрите искали да кажат:
	— Минос, направил си нещо лошо! Нека накажем някой ДРУГ ЧОВЕК заради него!
	Пасифая опитала да се отрече от чувствата си. Знаела, че били греховни и отвратителни. Но не можела. Върнала се в стаята и останала цял ден в леглото си. Прелиствала книги за бикове, рисувала бика, докато не й свършили белите моливи, после написала името му върху всичките си тетрадки.
	БИК.
	Мъчила се седмици наред, опитвайки да разубеди сама себе си, че не била влюбена в красив представител на едрия рогат добитък, но вървяла като замаяна и си тананикала „Обещай ми любов“ и „Кравешки истории“.
	Пробвала да се изцери с отвари и заклинания. Не се получило.
	Тогава в отчаянието си опитала да накара бика да я хареса посредством магия. Намерила си извинение да мине покрай обора облечена в най-хубавата рокля и с прическа. Промърморила заклинание. Наляла любовни отвари в паницата на бика.
	Нищо.
	Той не проявил никакъв интерес. В неговите очи Пасифая била поредното глупаво същество, което не му било донесло прясно сено, не развяло червено знаме и изобщо нищо интригуващо не направило.
	Накрая Пасифая потърсила помощта на единствения човек, когото считала за по-умен от самата нея — Дедал.
	Изобретателят бил в ателието си. Разработвал архитектурни планове за футболен стадион в Кносос и конферентна зала, когато царицата дошла. Обяснила проблема си и какво искала от него.
	Дедал се огледал, питайки се дали от някое риалити шоу не го записвали тайно.
	— Чакай сега малко. Какво каза, че искаш да сторя?
	Пасифая направила гримаса. Да обясни какво иска веднъж, вече било достатъчно унизително.
	— Направи така, че бикът да ме забележи. Знам, че ще се влюби в мен, ако го убедя…
	— Но той е бик.
	— Да! — сопнала се царицата. — Затова трябва да ме помисли за крава!
	Дедал се опитал да остане сериозен.
	— Ами…
	— Сериозно говоря! Използвай механичните си суперумения, за да ми измайсториш кравешки костюм! Ще се пъхна вътре, ще се представя на бика, ще пофлиртуваме малко, ще го попитам откъде е… Такива неща! Сигурна съм, че ще се влюби в мен!
	— Ами…
	— Трябва да бъде привлекателен кравешки костюм…
	— Ваше Величество, не мисля, че мога…
	— Можеш, как да не можеш! Нали си гений! За какво ти плащаме!
	— Едва ли съпругът ви ми плаща за това…
	— Нека ти обясня — въздъхнала Пасифая. — Ако кажеш за това на Минос, всичко ще отрека. Ще те екзекутират, задето разпространяваш лъжи по адрес на царицата. Ако не ми помогнеш, ще кажа на Минос, че си ме свалял. И пак ще те екзекутират. Единственият начин да избегнеш това е да ми помогнеш.
	— Но аз само споменах… — струйка пот потекла по шията на Дедал, — че това е нередно…
	— Ти блъсна племенника си от Акропола! Ти ли ще ми казваш кое е редно и кое не е?
	Дедал наистина много искал хората да спрат да му напомнят за това. Едно малко убийство и ето че никога не ти позволяват да забравиш за него.
	Не желаел да помага на царицата. Механичен кравешки костюм, с който да съблазни бик? Дори Дедал си имал принципи. Също така обаче имал кариера и семейство, за които да мисли. След като пристигнал в Крит се бил оженил. Родил му се син на име Икар. Да се оставел да бъде екзекутиран, това щяло да му попречи да взима детето си от училище. Изобретателят решил, че нямал избор. Заел се да измайстори най-привлекателния кравешки костюм, който можел да измисли.
	След като механичната дегизировка била готова, царицата се промъкнала вътре. Дедал подкупил стражите, та да не забележат нищо странно в изобретателя, бутащ фалшива крава по пътя от работилницата си към царския обор.
	Същата нощ бикът най-после забелязал Пасифая. Отново е време да оставите книгата и да потичате в кръг с викове „Гнус!“, а после да си промиете очите с „Визин“.
	Как ли се почувствали Афродита и Посейдон, след като планът им проработил?
	Надявам се, че не са гледали от планината Олимп, подвиквайки си:
	— Дай пет!
	Предпочитам да мисля, че са наблюдавали, ужасени, случващото се в Крит, мълвейки:
	— Богове… какво сторихме?
	След девет месеца бременната царица Пасифая се наканила да ражда.
	А цар Минос нямал търпение! Надявал се на син! Дори му бил избрал име, Астерион, в памет на втория му баща, стария цар. Хората от Крит щели много да се зарадват!
	Но уви, появила се малка пречка. Момчето се оказало чудовище.
	От раменете надолу било човек. Но нагоре имало козина, вратни жили като метални кабели и глава на бик. Рогата му от самото начало започнали да растат, което правело невъзможно да го носят увито в пелени, тъй като съществувал риск да те намушка.
	Царят не бил умен като Дедал, но се досетил, че хлапето не било негово. Царската двойка се изпокарала. Започнали да се целят с чинии. Викали си, крещели си, освен това гонели и слугите. Всичко това много разстроило нещастното бебче.
	Но най-ужасена била Пасифая. Любовното заклинание на Афродита се развалило веднага след раждането. Царицата била отвратена от себе си, от боговете, и най-вече от бебето. Признала какво се било случило, но не можела да обясни действията си. И наистина, как би могла? Така или иначе, белята била факт. Това не бил проблем, който двойката да преодолее с помощта на семеен психолог.
	Пасифая се преместила в отделен апартамент в двореца и до края на дните си живяла под домашен арест. Минос се изкушавал да хвърли чудовищното бебе в морето, но нещо го спряло — може би отколешното табу да не нараняваш семейството си. А сигурно се и досетил, че това било божие наказание от страна на Посейдон, перверзно и извратено съобщение, пратено от бога, задето не си получил обещания бик. Ако това била истината, убийството на бебето щяло само да разлюти боговете още повече.
	Минос опитал да скрие детайлите около раждането, но твърде късно. Слугините и бавачките вече били видели бебчето. Нищо не се разпространява по-бързо от лошите новини, особено ако касаят някого, когото никой не харесва.
	Сега вече критяните били сигурни, че царят им не ставал за владетел. Детето мутант очевидно било проклятие от боговете. Името му Астерион обиждало паметта на стария цар и хората не го наричали така. Кръстили го Минотавър, бика на Минос.
	Минос се изпълнил с горчивина и обвинил целия свят: боговете, жена си, бика, неблагодарните критяни. Но не можел да накаже всички. И без това рейтингът му вече бил рекордно нисък. Можел обаче да си отмъсти на един човек, замесен в заговора и удобен да си излее върху него гнева. Накарал да му доведат Дедал окован във вериги.
	— Ах, ти — изръмжал царят, — дадох ти втори шанс. Работа, работилница, финансиране! И как ми се отплащаш! Срина репутацията ми завинаги, изобретателю! Ако не измислиш нещо, с което да поправиш случилото се, ще те убия бавно и мъчително! След това ще открия начин да те съживя и ще те убия отново!
	Дедал бил свикнал да сътворява гениални неща. И обикновено не го правел, докато бил окован и обграден от стражи с остри мечове, но пък така бил мотивиран да мисли бързо.
	— Ще го превърнем в плюс! — извикал той.
	Погледът на Минос бил студен като вековен лед.
	— Жена ми се влюби в бик! Роди чудовище! И ти смяташ да превърнеш това в плюс?
	— Да! — казал Дедал. — Виж, хората ти никога няма да те обикнат. Това е очевидно.
	— Не подобряваш положението си…
	— Можем обаче да ги накараме да се боят от теб! Враговете ти ще се разтреперват само като чуят името ти! Поданиците ти никога няма да дръзнат да ти противоречат!
	— Продължавай — присвил очи царят.
	— Слуховете за Минотавъра вече са плъзнали.
	— Казва се Астерион.
	— Не, господарю! Приемете чудовищността му! Наричаме го Минотавъра! Не го показваме никому! Оставяме на хората да рисуват чудовища във въображението си! Колкото и да е лош, нека те го мислят за още по-лош. Когато порасне, ще го заключим в тъмница и ще го храним. Не знам… с развалено месо и лют сос, за да се ядоса! Ще му хвърляме затворници от време на време и ще го оставим да се обучи да ги убива.
	— Леле — казал Минос, — а си мислех, че аз съм жесток. Продължавай.
	— Всеки път, когато Минотавърът убие някой затворник, ще му даваме сладко. Ще го превърнем в свиреп и кръвожаден звяр! А когато порасне…
	Блясъкът в очите на Дедал накарал царят да потрепери.
	— Какво? — попитал Минос. — Какво ще стане, когато порасне?
	— Дотогава ще сме му построили нов дом, затвор, какъвто няма никъде другаде, огромен лабиринт под двореца. Върхът му ще е отворен към небето, но стените ще са твърде високи, за да могат да бъдат изкатерени. Ще се въртят и ще криволичат, цялото място ще е пълно с капани. А в центъра… там ще живее Минотавърът.
	Минос усетил как само при мисълта за това го полазвали тръпки.
	— Но как ще го храним?
	Дедал се усмихнал. Наистина бил станал зъл гений.
	— Когато искаш да накажеш някого, пусни го в Лабиринта. Обещай му, че ако намери пътя за навън, ще му върнеш свободата. Но направи така, че никой да не може да намери изхода. Накрая ще се изгубят или ще умрат от глад и жажда… или Миноватърът ще ги открие и ще ги изяде. Писъците в Лабиринта ще отекват в целия град. Минотавърът ще се превърне в най-лошия кошмар на всички в царството. Никой няма да дръзне да ти се подиграва повече.
	— Харесвам плана ти — погладил брадичка Минос. — Ще построим Лабиринта и ще го кръстим… Цирка!
	— Мислех да го кръстим Лабиринта… — предложил Дедал.
	— Ами да, така също става. А сега се хващай за работа, преди да размисля и да те убия!
	За построяването на Лабиринта Дедал се постарал повече, отколкото за което и да било друго свое изобретение. Повече усилия положил, отколкото за длетото, за восъчния таблет или дори за фритюрника, който произвеждал купчини чипс. Работил толкова здраво, че забравил за семейството си. Жена му го напуснала. Синът му Икар пораснал почти без да познава баща си.
	Петнайсет години Дедал се трудил. Накрая в задния двор на двореца създал нещо, което приличало на окопи за война. За щастие дворецът наистина имал голям заден двор — можел да побере Дисниленд, двайсет футболни стадиона и мол „Америка“.
	Деветметрови тухлени конструкции опасвали целия район. Коридорите ту се стеснявали, ту се разширявали, ту се пресичали в осморки, отново и отново. Някои потъвали под земята и преминавали в тунели. Други свършвали със стена или стигали до градини, в които всяко растение било отровно. Стените се местели. Капани и ями покривали подовете.
	Ако си бил осъден да влезеш в Лабиринта, стражите те избутвали вътре, а входът изчезвал, все едно никога не бил съществувал. Лабиринтът бил толкова дезориентиращ, че веднага след като човек направел три крачки, се загубвал навътре. Фактът, че можел да види небето, само го правел да изглежда още по-клаустрофобичен. Сякаш Лабиринтът бил жив — растял, променял се и опитвал да те убие.
	Повярвайте ми. Бил съм вътре. Не е от местата, на които би завел децата си като пораснат.
	Дедал приключил с работата си точно навреме. Минотавърът бил станал толкова силен, че нямало тъмница, която да го удържи. Вече бил тийнейджър и като много свои връстници (но не и като мен) се цупел, ядосвал се и започвал да руши. За разлика от мнозина тийнейджъри обаче, Минотавърът имал остри рога, кървавочервени очи и юмруци с големината на обсадни машини. От малък бил бичуван, пребиван и обучаван да убива. Само за един бонбон бил готов да разкъса човек с голи ръце.
	Минос някак си успял да примами Минотавъра в новия му дом, в Центъра на Лабиринта. Може би като оставил следи от шарени бонбони. Веднъж установил се там, Минотавърът бил готов да изпълни ролята си на най-страховитото чудовище. Нощем ревял срещу луната, а звукът отеквал из улиците на Кносос.
	Минос започнал да хвърля затворници в лабиринта. И, естествено, никой от тях не се върнал. Или се губели и умирали от жажда, ако извадели късмет, или срещали Минотавъра, в който случай писъците им били прекрасен саундтрак на градския живот.
	Престъпленията в Кносос намалели с 97%. С толкова паднала и популярността на цар Минос, но всички били прекалено наплашени от него и чудовищния му син, за да негодуват. Ето че планът на Дедал проработил. Бил създал най-съвършеният и опасен лабиринт в историята на човечеството. Превърнал срамът на Минос в източник на сила и ужас.
	За награда получил доживотна присъда в затвора. Честито да му е!
	Минос хвърлил Дедал в негов собствен Лабиринт — прекрасна колекция от килии с действаща работилница, за да продължи да създава невероятни изобретения за царя. Всеки ден стражите го проверявали. Използвали вълшебна нишка, за да намерят изхода от Лабиринта, а също и за да са сигурни, че Дедал не възнамерявал да опита нещо хитро.
	За да окуражи възрастния човек да съдейства, Минос държал Икар като заложник в двореца. Икар можел да посещава баща си само във вторник, но тези срещи били най-хубавите мигове в жалкия вече животец на Дедал.
	Съжалил, че някога изобщо бил чул за остров Крит, за Минос и Пасифая. Не искал да вижда повече бикове, докато е жив. Всяка нощ слушал как Минотавърът мучи и блъска главата си в съседната врата. Стените на Лабиринта се тресели и скърцали, докато се придвижвали, и старецът почти не успявал да мигне.
	Като гениален изобретател Дедал прекарвал повечето си време, измисляйки планове за бягство. Нямало проблем да мине през Лабиринта. Дедал можел да се оправи вътре с лекота. Но изходът бил залостен и добре охраняван. Армията на Минос патрулирала из околността. Дори Дедал да успеел да се измъкне незабелязан, Минос контролирал корабите в пристанището. Дедал щял да бъде арестуван още преди да може да се качи на борда на някой от тях. За да стане положението още по-лошо, синът му щял да се окаже затворник на царя. Ако Дедал съумеел да избяга, Икар щял да бъде екзекутиран.
	Дедал трябвало да намери начин да се измъкне от острова със сина си, но без този начин да бъде свързан със земя или море. Така изобретателят се заловил за най-грандиозната от всичките си лоши идеи.
	Времето му започнало да изтича, когато първият затворник избягал от Лабиринта. Младеж на име Тезей успял да се справи с малко помощ отвътре, но затова — по-късно.
	Засега нека кажем, че Минос изпаднал в много лошо настроение. А когато Минос изпаднел в лошо настроение, обикновено го отнасял Дедал. Изобретателят преценил, че бил надживял полезността си. Дните му били преброени. Затова започнал да работи още по-бързо върху ужасната си невероятна идея. И не казал нищо на никого, освен на сина си.
	Икар бил пораснал и станал симпатичен и красив младеж, но не бил изобретател. Не бил като Пердикс. Дедал бил доволен от това. Икар обожавал баща си и му имал пълно доверие, затова, когато Дедал му съобщил, че ще избягат заедно от Лабиринта, Икар затанцувал от радост.
	— Страхотно! — казал той. — Булдозер ли строиш?
	— Какво? — попитал Дедал. — Не, това не би свършило работа.
	— Значи няма да разрушим Лабиринта?
	— Не. Няма начин да се измъкнем по суша или море. Минос има контрол върху тези пътища. Но съществува един път, който той не охранява.
	Дедал посочил небето.
	— Пружини на обувките — кимнал Икар. — Със скокове ще побегнем към свободата?
	— Не.
	— Обучени гълъби? Ще вържем стотина за големи плетени столове и…
	— Не! Но си по-близо до истината. Ще излетим сами от тук!
	Дедал му разкрил плана си. Предупредил Икар да не говори за това и да бъде готов за бягство, когато посети Лабиринта след две седмици.
	Когато Икар си тръгнал, Дедал се заловил за работа. Пещта му греела ден и нощ, а той разтопявал бронз за новата си конструкция. По това време вече бил стар. Очите му не виждали както преди. Ръцете му треперели. А проектът му изисквал внимателна ръка и изключителна прецизност.
	След няколко дни съжалил, че не се бил възползвал от идеята с гълъбите.
	Минали две седмици.
	Когато Икар дошъл да го посети, момчето било стреснато от това колко по-крехък изглеждал сега баща му.
	— Татко — предупредил го Икар, — стражите се държаха странно. Казаха ми да се сбогувам с теб, защото това е последното ми посещение.
	— Знаех си — промърморил Дедал. — Царят планира да ме екзекутира. Трябва да побързаме.
	Дедал отворил кабинета със запаси и извадил най-новото си изобретение — два чифта бронзови криле. Всяко перо било перфектно изработено, всяка става напълно подвижна.
	— Леле — смаял се Икар, — това е яко.
	— Помниш ли плана? — попитал Дедал.
	— Да, татко. Нека ти сложа крилете.
	Старецът искал да възрази. Предпочитал синът му да се приготви пръв, но бил изтощен. Оставил Икар да затегне каишите на кожените хамути, а след това да залепи крилете с горещ восък за гърба и ръцете му. Дизайнът не бил съвършен, но бил най-доброто, което Дедал можел да направи със запасите, с които разполагал. Стражите не му били оставили качествени лепила. Със суперлепило или скоч, Дедал можел да завладее света.
	— Побързай, синко — рекъл той, — стражите скоро ще дойдат с обяда…
	Но ако Минос наистина възнамерявал да го убие, те можели да донесат гилотина вместо обичайния сандвич със сирене.
	Икар закачил и последното перо за китката на баща си.
	— Ето! Готов си да летиш! Сега е мой ред!
	Ръцете на стареца треперели. Няколко пъти разлял горещ восък по раменете на сина си, но Икар не се оплакал. Дедал смятал да провери за последно дали всичко било закачено както трябва, когато вратата на работилницата рязко се отворила. Цар Минос нахлул, заобиколен от стражите си.
	Погледнал към Дедал и Икар и новите им бронзови криле.
	— Какво става тук? — попитал Минос. — Огромни бронзови пилета! Може би трябва да ви оскубя и да си направя супа!
	— Ха-ха, супа! — разсмял се един от стражите.
	— Върви, Икар! — Дедал отворил с ритник пещта. Полъхнал горещ въздух и издигнал Икар в небето.
	— Спрете ги! — изкрещял Минос.
	Дедал разперил криле. Благодарение на горещия въздух се издигнал нагоре. Стражите не си били донесли лъковете, затова можели само да мятат мечове и шлемове по бегълците, докато цар Минос безпомощно размахвал юмруци. Изобретателят и синът му отлетели надалеч.
	Първоначално пътуването било прекрасно… като това на Фаетон, но без кънтри или естрадна музика. Икар извикал щастливо, докато се отдалечавал от Крит.
	— Справихме се, татко! Успяхме!
	— Внимавай, синко! — отвърнал Дедал, докато отчаяно се опитвал да не изостава. — Помни какво ти казвах!
	— Помня! — доближил се до него Икар. — Да не летя твърде ниско, инак крилете ще се разпаднат заради морската вода. Нито твърде високо, иначе слънцето ще стопи восъка!
	— Точно така — потвърдил Дедал. — Движи се по средата между небето и морето!
	Думите му звучат, сякаш са излезли от листовките за шофьорските курсове на Фаетон. Гърците държали да се върви по средата, да не се заема екстремна позиция. Да не е прекалено горещо, нито твърде студено, а между двете състояния.
	Това не означава, че успявали да следват собственото си правило.
	— Ще внимавам, татко — обещал Икар. — Но първо виж това! ЮХУУУ!
	Въртял се, издигал се, пак се спускал. Падал към вълните, после опитвал да стигне облаците. Дедал му викал да спре, но знаете как сме ние децата. Дай ни криле и ни гледай сеира.
	— Само още веднъж! — повтарял Икар. — Тези криле са страхотни, татко!
	Дедал не можел да стори нищо. Старецът едва се крепял във въздуха. Сега били по средата на морето и нямало къде да спрат.
	„Колко ли високо мога да отида. Крилата на татко ще издържат, той е страхотен, суперумен!“, помислил си Икар.
	Момчето се стрелнало към облаците. Някъде отдолу чуло баща си да крещи, но адреналинът заглушил думите му.
	— Мога да докосна слънцето! — казал си Икар. — Мога!
	Восъчните печати се стопили. Бронзовите пера започнали да капят. С едно звучно метално СКРЪЦ — като от купчина бирени кенчета, изхвърлени в кофа за боклук — крилете се разлепили и Икар паднал.
	Дедал викал, докато го заболяло гърлото, но нямало какво да стори. Синът му паднал от сто метра височина. От такова разстояние се ударил във водата, сякаш била цимент. А после потънал под вълните.
	В негова чест тази част от водата още се нарича Морето на Икар. Но защо някой би искал да бъде запомнен с това, което го било убило, не знам. Ако на мен ми се случи, не кръщавайте на мое име тухлена стена, остро копие или автомобил, движещ се с двеста километра в час. Няма да го оценя.
	Сърцето на Дедал било разбито. Изкушил се да се откаже. Можел да падне в морето и да умре. Поне щял да бъде със сина си в Подземното царство.
	Той обаче имал силен инстинкт за самосъхранение и още по-силно желание за отмъщение. Минос бил виновен, задето опитали да избягат. Пак той бил причинил смъртта на сина му. Царят трябвало да си плати.
	Изобретателят продължил да лети и през нощта. Налагало се да изобрети още неща, да създаде още проблеми и да убие поне още един човек.
	Дедал стигнал чак до остров Сицилия, на югозападния бряг на Италия. Това е на около осемстотин километра от Крит — немалък път за старче с метални криле. Когато кацнал, бил първият човек, осъществил полет във въздуха, още преди братята Райт. А сицилианците го посрещнали добре — по това време мафията още не се била зародила.
	Отвели Дедал при местния цар, който носел звучното име Кокал. Той направо не можел да повярва на късмета си. Никога никой известен не бил идвал в Сицилия!
	— Богове! — скочил царят от трона. — Та ти си Дедал? Онзи Дедал?
	Цар Кокал се развикал като ученичка на първа среща.
	— Може ли да се снимам с теб? Нали ще подпишеш и короната ми? Не мога да повярвам! Великият Дедал в царството ми. Ще разкажа на всичките си съседи. Много ще ми завидят!
	— А, като каза това… — Дедал обяснил, че току-що бил избягал от цар Минос, който имал най-могъщия флот в Средиземноморието и несъмнено го издирвал. — Ако може да запазим присъствието ми в тайна.
	— Аха — ококорил се Кокал, — в тайна. Схванах. Ако работиш за мен, ще получиш каквото поискаш. Ще запазя самоличността ти в тайна. Ще ти дадем кодово име. Недедал! Никой няма да се сети!
	— Ами…
	— Или пък Медал? Или Джими!
	Дедал осъзнал, че му предстояла много работа. Трябвало да направи така, та царят да не заподозре, че планирал нещо. Но все пак било по-добре от това да кисне в Лабиринта. Скоро Дедал станал най-верният съветник на царя. Можел да чете, да пише, дори да смята. Владетелят го възприемал като магьосник.
	Цар Кокал удържал на думата си (докато не си го накарал да я напише). Опазил тайната на Дедал. Дал на стария изобретател няколко стаи в двореца, нова работилница, дори чудесни инструменти, доставени от магазин в Атина, а те не били лесни за внос.
	Но Сицилия не била Крит. Кокал нямал нито толкова сила, нито толкова богатства колкото Минос, затова Дедал не разполагал с много ресурси, с които да работи. Определено не останал недооценен. Бил най-хубавото нещо, случило се в тази част на света, така че се радвал на оказваното му внимание.
	Макар Кокал и да бил глуповат, трите царски дъщери били умни и безскрупулни. Дедал смятал, че можели да се окажат добри управнички. Започнал да ги обучава на основните познания, необходими на един монарх — да смятат, да четат, да пишат, да са наясно със сфери като военно дело, изтезания, данъци, още по-големи изтезания, изтезания с восък. Принцесите бързо усвоявали.
	Дедал облагодетелствал и местните. Вкарал вътрешна канализация, построил хубави сгради, научил хората да се ориентират дали носят дрехите си наопаки, или както трябва. Това било Ренесанс за царството на Кокал. Ако отидете днес в Сицилия, все още можете да видите някои от нещата, които Дедал сътворил навремето — термалните бани в Селинус, водния резервоар в Хибла, акведуктите и укрепленията на Камикос, храма на Аполон в Кума, големия бронзов дансинг в Палермо (за нещастие той не е оцелял до наши дни, а трябва да е бил страхотен). Дедал станал толкова известен, че започнал да получава подаръци от благодарни нему хора. Много сицилианци кръстили синовете си Джими или Недедал. Дедал допускал, че, рано или късно, критската флота щяла да пристигне, затова построил нов дворец на цар Кокал на една висока скала. Единственият му вход се намирал на върха на стръмна пътека, откъдето четири човека лесно можели да удържат цяла армия. От друга страна, в пиковите часове ставали задръствания.
	Известно време животът бил хубав, а понякога нощем Дедал дори успявал да поспи, без да сънува кошмари, свързани с царица Пасифая в кравешкия й костюм, с падащия в морето Икар или с племенника му Пердикс, търкалящ се надолу по Акропола.
	Ала цар Минос не бил забравил за изобретателя.
	Той събрал флота си и бавно започнал да претърсва Средиземноморието, питайки за Дедал във всеки град. Минос бил доста умен. Вместо да тропа по вратите и да заплашва, той пуснал такава примамка, на която смятал, че Дедал не ще можел да устои.
	Минос обявил, че възнамерявал да издири най-изобретателния човек в света. Предизвикателството му било следното: Който можел да прокара нишка през раковина, без да строши черупката, щял да спечели вечна слава и огромно количество злато. (Което ще рече, колкото може да носи едно здраво магаре.)
	Защо Минос избрал предизвикателство, свързано тъкмо с раковина? Може би искал да основе нова мидена линия в модата. Ако сте виждали раковина, знаете, че тя наистина се извива навътре. Можете да пъхнете ръката си в нея само отчасти, но е невъзможно да прокарате нишка през спиралата и тя да излезе на върха. Още по-малко с технологиите, познати в онези времена.
	Мълвата за предстоящото състезание се разпространила. Много хора жадували за вечна слава. Обещанието за злато като награда също звучало примамливо.
	Когато Дедал чул за надпреварата, само се усмихнал. Бил сигурен, че, рано или късно, Минос щял да измисли нещо подобно. Отишъл да види цар Кокал.
	— Ваше Величество, смятам да участвам и да спечеля в онази малка надпревара.
	— Но ако спечелиш — намръщил се царят, — макар и с фалшиво име, Минос няма ли да заподозре, че това си тъкмо ти?
	— Да.
	— Но… Тогава той ще дойде тук. Ще иска да види победителя и…
	— Точно така.
	— Значи искаш да дойде тук?
	Дедал осъзнал, че имало още върху какво да се поработи, що се касаело до умствения багаж на царя.
	— Да, приятелю. Но не се безпокой. Имам план.
	Кокал бил леко изнервен от мисълта, че му предстояло да се изправи срещу най-могъщия цар на Средиземноморието, но обичал Дедал. Не искал да загуби най-добрия си съветник. Затова одобрил идеята на изобретателя.
	Първо, Дедал разрешил загадката с раковината. Това било лесна работа. Пробил малка дупчица на върха, където черупката се заостряла. Капнал една капчица мед в ъгъла на черупката. Намерил мравка и я вързал за копринена нишка около телцето. (Не опитвайте това у дома, освен ако нямате много свободно време, безкрайно търпение и огромна лупа.) Дедал пъхнал мравката в черупката. Насекомото надушило меда на върха и прокарало нишката със себе си. След това мравката излязла от дупчицата и ето че тя вече била на въженце.
	Дедал дал раковината на цар Кокал, който я изпратил на Минос, чиято флота вече се придвижвала по бреговете на Италия. След няколко седмици Минос получил черупката с бележка, на която пишело:
C>
	Разреших малката ти загадка. Само това ли успя да измислиш? Ела и ми донеси наградата. Живея в двореца на Кокал в Сицилия.
	Ха-ха-ха.
@	Недедал.
C$
	Минос обаче прозрял кой се криел зад хитрия псевдоним.
	— Това е Дедал! — извикал той. — Бързо, трябва да отплаваме за Сицилия!
	Флотата му пуснала котва на южния бряг на острова.
	Мястото, където стъпил, веднага било наречено Миноя в чест на пристигането му. Както казах, по това време в Сицилия не се случвали много неща. Представете си обаче как кръщават всяко място, което посетите, на ваше име.
	Аз бих се подразнил.
	— Снощи да си бил в Ню Джърси? — би ме попитала мама.
	— Не, защо питаш? — бих отвърнал аз.
	— Защото там вече има град на име Пърсиполис!
	Цар Кокал изпроводил пратеници да посрещнат Минос. Те поканили царя в двореца на раздумка.
	Минос погледнал към високата крепост на върха на скалите, почти непристъпна и лесна за защитаване отвътре. Осъзнал, че не можел да я превземе със сила. Досетил се, че Дедал бил измислил строежа.
	Минос стиснал зъби и решил да се хване на хорото. Придружен от дузина стражи и слуги, той последвал вестоносците в залата за аудиенции на цар Кокал.
	А цар Кокал седял нервно на трона си. Зад него стояли три червенокоси момичета, за които Минос допуснал, че били неговите дъщери.
	— Приятелю Минос! — извикал Кокал.
	Минос се намръщил. Не бил срещал преди Кокал. Не искал да бъде негов приятел.
	— Разбрах, че някой от двора ти е разрешил моята загадка — казал той.
	— О, да! — отвърнал Кокал. — Моят верен съветник, Недедал! Той е невероятен!
	— Да разсеем Мъглата*, става ли — изръмжал Минос. — Знам, че беглецът Дедал се крие при теб.
	[* Риърдън има предвид явлението, което скрива боговете и чудовищата от очите на смъртните. — Б.пр.]
	— Ами… — помръкнала усмивката на Кокал.
	— Как реши проблема с раковината?
	— Ами… с една мравка, колкото и невероятно да звучи. Върза копринена нишка за насекомото, после го подмами с капка мед от другата страна.
	— Умно — казал Минос. — Предай ми Дедал и няма да си имаш проблеми. Не го ли сториш, ще си спечелиш Крит за враг. Повярвай ми, не ти трябва.
	Кокал пребледнял, което зарадвало Минос. Той отдавна бил надживял годините, когато държал хората да го харесват. Вече бил по-стар и по-умен. Искал само да плаши и убива.
	Една от дъщерите на цар Кокал пристъпила напред. Тя прошепнала нещо в ухото на баща си.
	— Какво каза, момиче? — настоял Минос.
	— Господарю — срещнала погледа му принцесата. — Дедал е наш учител и приятел. Да ти го предадем би било равнозначно на измяна.
	Минос стиснал зъби. Момичето, защитаващо изобретателя, му напомнило за собствената му дъщеря Ариадна, а това била болезнена тема, както ще разберете в следващата глава.
	— Верността ви ще ви навреди, принцесо — предупредил Минос. — Дедал бе учител и на моята дъщеря. Отрови ума й, накара я да ме предаде на враговете ми. Доведете ми Дедал веднага!
	— Разбира се, разбира се — изкашлял се цар Кокал, — но бяхте споменали, че ще има някаква награда за онзи, който разреши загадката…
	Минос проявявал разбиране към алчността. Плеснал с ръце и слугите му донесли няколко тежки ковчежета със злато, макар наблизо да нямало магаре.
	— Твое е — казал Минос. — Доведи ми Дедал и ще си тръгна с мир.
	— Става — обърсал облекчено челото си Кокал. — Стража…
	— Почакай, татко — приближила се най-голямата от принцесите. — Думата ти е закон тук. Очевидно е, че трябва да изпълним желанието на цар Минос. Не е ли редно обаче първо да посрещнем госта както подобава? Пътувал е месеци наред. Сигурно е уморен. Нека тази вечер осигурим на Минос хубава баня, нови дрехи и пир в негова чест. На сутринта ще го отпратим заедно с пленника му и много дарове.
	Тя се усмихнала съблазнително на госта.
	— За мен и сестрите ми ще е чест лично да се погрижим за банята ви.
	_Охо. Не звучи никак зле_, помислил си Минос.
	Сметнал, че бил спечелил. Видял алчността и ужаса в погледа на Кокал. Сицилия не можела да рискува да влезе във война с Крит. Пътят бил наистина дълъг и уморителен. Не горял от желание отново да се качва на кораба и да се връща у дома. Да го изкъпят три прекрасни принцеси и след това да пирува не му звучало никак зле.
	— Приемам — казал Минос, — покажете ми гостоприемството на Сицилия.
	Трите принцеси го отвели до едни прекрасни помещения. Похвалили го за богатствата, силата и външния му вид. Това го убедило да остави стражите зад себе си. Все пак се намирал сред приятели! Защо му било на голям и силен цар като него да се бои от три момичета?
	Те отвели Минос до банята, където го очаквала димяща вана, пълна с мехурчета и ухаеща на рози. Когато старият владетел се наместил, принцесите свенливо отклонили очи (защото бил дърт, космат и грозен, та не искали да го гледат).
	— Еха — казал Минос, — това е животът.
	— Да, господарю — рекла най-голямата измежду принцесите, — а също и смъртта.
	— Какво?
	Тя завъртяла едно кранче. От тавана зейнала дупка. Хиляда литра вряла вода залели Минос. Той започнал да вие и да пищи, а след това умрял в ужасни болки. Зад закачалката с кърпи се отворила тайна врата и Дедал се появил през нея.
	— Браво, мили мои принцеси — казал изобретателят. — Винаги сте се учели добре.
	Принцесите го прегърнали.
	— Нямаше как да оставим Минос да те арестува — рекла най-голямата. — Сега вече можеш да останеш с нас и да продължиш да ни съветваш!
	— Уви, миличка, не мога — отвърнал Дедал. — Богиня Атина ме е проклела. Трябва да продължа нататък, преди да съм навлякъл беди на царството. И не се безпокойте. От вас ще излязат страхотни царици. Пък и аз си имам планове.
	Старият изобретател прегърнал верните си — и смъртоносни — принцеси. След това изчезнал през тайната врата и никой повече не го видял в Сицилия.
	Девойките се върнали в тронната зала. С вопли и сълзи на очи казали, че техният почетен гост Минос се бил подхлъзнал и паднал във ваната с вряла вода, загивайки моментално.
	Стражите на Крит не повярвали особено. Когато видели тялото на царя, им се сторило, че го били сварили като рак. Какво обаче можели да направят? Били по-малко от стражите в двореца. Крепостта била прекалено добре защитена, за да я атакуват. Ако искали да отмъстят, трябвало да обявят война, да обсадят острова и да призоват още войници от хиляди километри. Огромно усилие в името на цар, когото всъщност не харесвали. Решили да приемат историята на принцесите, че смъртта му била нещастен случай.
	Критяните си тръгнали с мир. Кокал запазил златото. Трите му дъщери убийци живели щастливо до края на дните си и станали майстори както на мъченията, така и на данъчната политика.
	А Дедал?
	Някои митове твърдят, че чак до смъртта си се бил установил на остров Сардиния, но никой не можел да се закълне в това. Ако сте чели приключенията ми* обаче, знаете какво всъщност се е случило. Но тъй като тук говорим за старите митове, ще оставя нещата така.
	[* Дедал се появява в „Битката за Лабиринта“, четвърта книга от поредицата „Пърси Джаксън и боговете на Олимп“. — Б.пр.]
	Освен това адската хрътка, която имам за домашен любимец, се натъжи. Знае, че пиша за Дедал, стария й господар. Всеки път, щом чуе името му, почва да скимти и да гризе бронята му.
	Та на въпроса дали Дедал е бил герой… Вие ми кажете. Определено е бил умен мъж. Но колкото пъти изобретателността му го спасявала, толкова пъти го и забърквала в големи беди. В комиксите супергероите винаги получават един и същи съвет — да използват силите си за добра кауза. Е, Дедал не постъпил така. Използвал силите си да печели пари и да си спасява кожата. Понякога обаче наистина опитвал да помогне.
	Преди да си съставите окончателно мнение, трябва да чуете и останалата част от историята. Например какво е произтекло в Лабиринта, когато младеж на име Тезей дошъл в града. Оказало се, че Дедал не бил единственият умник в Крит и че не само Минос убивал хладнокръвно. Ариадна и Тезей се оказали смъртоносен дует.


>	Тезей убива могъщия… о, виж, заек!

	Искате ли да ядосате Тезей?
	Питайте го тогава кой е баща му и ще изядете шамарите.
	Никой не знае кой точно е бащата на Тезей. Не сме дори сигурни дали е имал само един баща или двама. Древните гърци спорели за това векове наред. Писали есета и разказвали митове в опит да си обяснят какво точно се е случило. Мозъците им щели да експлодират.
	Аз ще опитам да опазя вашите мозъци, но ето за какво става дума.
	Царят на Атина се наричал Егей. Той имал много врагове, които се готвели да завладеят царството му, а нямал синове, които да го наследят. Копнеел за син, затова решил да се посъветва с — ами познахте — Делфийския оракул.
	Забелязвате ли колко много митове започват с това, че някой цар искал син. Не знам защо е така. Човек би си помислил, че царските семейства са страдали поради липса на синове и че Гърция била пълна с царе, които седели отстрани на пътя с табели:
	— ЩЕ РАБОТЯ, ЗА ДА ИМАМ СИН. ОБЯСНЕТЕ КАК МОГА ДА СЕ СДОБИЯ СЪС СИН. БОГОВЕТЕ ДА ВИ ПОЖИВЯТ!
	Трябвало да сключат сделка с амазонките, които изхвърляли момчетата в дивото, но явно не са се сетили.
	Егей отишъл при Оракула и изрекъл познатите слова:
	— О, велика гадателко на бъдещето, дишаща вулканични пари! — възкликнал царят. — Мога ли да имам син, или не?
	Жрицата потреперила върху трикракото си столче, когато духът на Аполон я обсебил.
	— Търпение, царю! Пазете се от жените по пътя към Атина. Синът ви ще има благородна майка и кръвта на боговете, ала ще пристигне, когато сам реши!
	— Какво означава това?
	— Благодаря за подаръците и приятен ден!
	Отговорът подразнил Егей. Той ръмжал по време на целия път към кораба. Започнал да се готви за завръщането у дома.
	Ако сте пътували по суша, знаете, че Делфи не е много далеч от Атина. В онези времена обаче човек никога не пътувал по суша, освен ако не бил луд или отчаян. Пътищата представлявали кални кравешки пътеки или опасни планински проходи. Малкото използваеми просеки били пълни с разбойници, чудовища и съмнителни крайпътни заведения. Заради всичко това гърците винаги пътували по море. Това също не било напълно безопасно, но все пак бил по-добрият вариант от пътуването по суша.
	За да се върнел в Атина, Егей трябвало да преплава целия път обратно около Пелопонес, големия къс земя, който представлява южната част на същинска Гърция. Пътуването било дълго и неприятно, но понеже Егей искал да се прибере по живо по здраво, нямал голям избор. Знаел, че враговете му с радост биха го хванали насред пътя, за да го отвлекат, да го нарежат на ситно, и то така, че деянието им да изглежда сякаш било извършено от някое чудовище или стадо разгневени овце.
	Така цар Егей заплавал около Пелопонес. От време на време спирал в някой град и вечерял с местния цар. Споделял тъжната си история и искал съвет относно думите на Оракула. Тамошният владетел винаги казвал:
	— Съпруга ли ти трябва? Може да те уредим! Племенницата ми е на линия!
	Всеки искал брачен съюз с могъщ град като Атина, ала Егей винаги си спомнял думите на Оракула. Трябвало да избягва жените, докато се прибере. Отхвърлял офертите за красиви булки и ставал все по-кисел и по-кисел.
	След седмици път стигнал до малък град на име Троизена на около сто километра от Атина. Всичко, което трябвало да направи Егей, било да прекоси Саронийския залив, след което щял да си бъде у дома.
	Царят на Троизена се казвал Питей. Понеже градът бил близо до Атина, Питей и Егей се познавали добре, даже били приятели, макар различни богове да покровителствали градовете им. Атина била подкрепяна от Атина. Троизена от Посейдон. Добър вкус имали в Троизена. Двамата царе се заприказвали за пророчеството на Оракула.
	— Значи ти трябва жена — казал Питей. — Имам една дъщеря, не знам дали я помниш. Етра, първото ми дете.
	— Виж, оценявам загрижеността ти — отвърнал Егей, — но се налага да избягвам жените, докато не се прибера у дома, така че…
	— Етра! — викнал Питей. — Ела тук, ако обичаш.
	Принцесата дошла в столовата.
	— Здравей!
	Челюстта на Егей увиснала до чинията му. Етра била много красива.
	— Ъъ — казал Егей, — аз… ъъъ…
	Питей се подсмихнал. Знаел какъв ефект имала дъщеря му върху мъжете.
	— Та както казвах, Етра още не е омъжена, така че…
	— Но… пророчеството.
	Питей почесал царствените си бакенбарди.
	— Оракулът не ти е повелил да не се жениш, нали? Само ти е казал да избягваш жените. Е, направи каквото можа. Седмици наред не си поглеждал жена. И дъщеря ми не си искал да видиш. Тя те намери! Мисля, че всичко е наред!
	Може би Егей трябвало да възрази на подобна логика, но не могъл.
	В същата трапезария си спретнали бърза сватба в стил Лас Вегас — с жрица на Хера, цветя, имитатори на Елвис Пресли, всичко по реда си. След това Етра се върнала в стаята си, за да облече нещо по-удобно. Егей пък си сложил отново дезодорант, измил си зъбите си и зачакал красивата му булка да се появи в специално подготвения за медения им месец апартамент.
	Какво изпитвала самата Етра?
	Смесени чувства. Както казах по-рано, жените тогава нямали особено голям избор, що се отнасяло до това за кого да се омъжат. Етра извадила нелош късмет. Егей не бил грозен. Бил приятел на баща й, което означавало, че вероятно щял да се отнася добре с нея. Атина била голям и могъщ град, което щяло да издигне Етра в по-добра позиция спрямо други гръцки царици.
	От друга страна, Етра вече си имала тайно гадже — бог Посейдон. Като покровител на Троизена, той пръв бил забелязал, че принцесата прави в негова чест жертвоприношения на брега. Решил да я ухажва, понеже била страшно хубава. Тя за нула време се влюбила в него.
	Сега, след като била омъжена за друг, Етра не знаела какво да прави.
	След церемонията, докато съпругът й си миел зъбите, принцесата излязла от двореца. Изтичала до морския бряг и заплувала към близкия остров Сфайрия, където обикновено се срещали с Посейдон. Той я чакал в хамака, вързан между две палмови дървета. Носел риза в бананов цвят и бермуди и пиел плодов сок от кокосова черупка.
	— Какво става, сладуранке? — попитал той.
	— Ами, омъжих се.
	— Моля?
	Етра му разказала.
	— Предполагам, мога да избягам с теб?
	Посейдон се усмихнал. Харесвал Етра, но не чак толкова. Рано или късно, боговете продължавали напред, за което сега му се удавало сгоден случай.
	— О, не — отвърнал той, — за атинянин Егей е свестен тип. Ще бъде добър съпруг. Налага се да се сбогуваме, сладуранке, но беше страхотно. Честно!
	И щракнал с пръсти. Една диско топка увиснала сред листата на близката палма. Зазвучала песента „Последен танц“, понеже Посейдон бил фен на Дона Съмър*. Откъде знам ли? Невъзможно е да поживееш в двореца му, без да чуеш подобни стари диско парчета.
	[* Американска певица. Last Dance е една от най-известните й песни. — Б.пр.]
	Изкарали си добре като за последно, след което Етра се върнала да види новия си съпруг. Той явно извънредно внимателно си миел зъбите, тъй като не забелязал колко време била отсъствала булката му, нито направил проблем от това, че ухаела на морски бриз и афтършейв.
	Етра и Егей прекарали медения си месец в Троизена. Той не бързал да се прибира, тъй като у дома го очаквали само грижи и врагове. След няколко седмици царят започнал да сънува странни сънища, в които невестата му плувала през Саронийския залив с малко момче на ръце.
	Накрая попитал Етра за това.
	— Ами — изчервила се тя, — мисля, че съм бременна.
	— Това е невероятно! — казал Егей.
	— Но не съм сигурна, че ти си бащата.
	Тя споделила със съпруга си за флирта с Посейдон. Егей приел новината по-добре, отколкото може би предполагате.
	Боговете винаги се влюбвали в смъртни принцеси. Не можел да обвини Етра за това, че била запленена от безсмъртен красавец с безгранична сила. Нито можел да се сърди на Посейдон без да получи в отговор цунами или земетресение.
	— Добре, разбирам — отвърнал Егей, — но ако детето е момче, ще го приема за свой син, става ли?
	— Добре, а ако е момиче?
	— Мисли позитивно — въздъхнал Егей. — Би било страхотно, ако е момче! Нека уредя това-онова.
	— Като например?
	— Ще видиш.
	На следващия ден Егей отвел Етра на един хълм извън града. На върха имало скала с размера на двуетажен гараж. Царските хора били увили въжета за скалата, а на тях били вързани коне.
	— Леле — рекла Етра, — ще преместиш тази скала?
	— Да, ето каква е сделката — Егей отишъл до една плитка яма до скалата и свалил меча си. — Дръжката на този меч е с царския печат на Атина, нали?
	— Совата и маслиненото дръвче?
	— Аха. А това на дръжката са моите инициали. Острието е фантастично, от божествен бронз.
	Хвърлил меча в ямата.
	— Ще сложа вътре и тези.
	Взел някакво дървено ковчеже от единия от слугите и го отворил пред Етра. Вътре имало… познахте. Обувки.
	— Това са много хубави сандали — казала Етра.
	— О, да, с кожени подметки и качествени превръзки. Подпират свода на крака. Ще издържат цяла вечност.
	Егей хвърлил кутията в ямата.
	Сега се питате: „Какво толкова, просто едни сандали?“. Едно време обаче обувки почти не се намирали. Не си можел да влезеш в магазина и да си купиш маратонки. Ако си държал да бъдеш герой, проправящ си път сред леговища на чудовища, змийски гнезда и бойни полета, нямало как да вървиш бос. Не би искал да се подхлъзнеш в локва кръв, обут в някаква евтинийка. Качествените обувки можели да се окажат толкова важни за живота ти, колкото и хубавият меч.
	Хората на Егей дръпнали въжетата и те се опънали. Конете се напрегнали. Бавно, но сигурно, огромната скала се поместила и покрила ямата.
	— Ето — рекъл Егей, — ако детето ни е момче, изчакай да порасне, след което му кажи, че под тази скала има подаръци. Ако успее да ги вземе, значи е достоен да се нарече мой син и трябва да се върне в Атина.
	— Аз да му го кажа — намръщила се Етра, — а ти къде ще бъдеш?
	— Скъпа, нали ти обясних за странните сънища, които имам? Стават все по-лоши. Дойдеш ли в Атина, ще те убият, няма да ти позволят да родиш наследника ми. Дори да успееш, той няма да бъде в безопасност в Атина. Най-добре се върни у дома сама и опази брака ни в тайна. Нека враговете мислят, че така и не си ми родила син. Тогава просто ще чакат смъртта ми. След като синът ни порасне достатъчно голям, за да се брани сам, може да дойде в Атина и да заеме мястото си на престолонаследник!
	— Значи искаш да остана сама и сама да отгледам детето… колко, шестнайсет-седемнайсет години?
	— Нещо такова. Благодаря — целунал я Егей. — Е, корабът ме чака на пристанището. Обичам те! Приятно раждане!
	Егей отплавал обратно за Атина, оставяйки Етра да чака раждането на сина му в Троизена.
	Надявала се да има дъщеря, за да можела да си отдъхне. Нито на Егей, нито на Посейдон щяло да им пука… понеже и двамата били такива просветени феминисти. Етра можела да отгледа дъщеря си в мир и да не се тревожи за някакви си там обувки, скрити под скалата.
	Но ако детето се окажело момче… е, Етра поне се надявала да стане герой. Така и двамата бащи щели да бъдат доволни.
	Както можете да се досетите, родила син. Гръцките историци прекарали следващите няколко хиляди години в спорове за това кой е баща му. Някои казвали, че е Егей, други Посейдон. Трети твърдели, че момчето имало двама бащи, но според мен това медицински е невъзможно. От друга страна, говорим за богове, така че кой знае?
	Що се отнася до Етра, първите седемнайсет години тя гледала сина си самичка. Само по себе си това било подвиг.

	Синът на Етра пораснал голям и силен. Нищо изненадващо предвид това, че имал един или дори двама могъщи бащи. Нарекла го Тезей, което означава „сбирката“. Може би се надявала, че ще обедини гърците, превръщайки ги в едно голямо и щастливо семейство. А може би момчето просто било толкова енергично, та Етра трябвало да събере дузина бавачки, които прекарвали по цели дни в опити да го укротят.
	Повечето герои, които съм срещал, страдат от хиперактивност или дефицит на внимание. На бойното поле това те опазва жив, тъй като следиш всичко, което става. Тезей обаче бил толкова хиперактивен, че в учебниците по медицина имало негова снимка като илюстрация на тази диагноза. Скачал от коринтските колони, сякаш бил изпил пет кафета. Бил суперактивен дори за герой.
	С една дума, абе, сещате се — бил си диване. Като пораснал, не знаел какво да прави. Всички злодеи вече били избити. Чудовищата до Троизена — накълцани. Разбойници, убийци, зли гении, опитващи се да завладеят Древна Елада? Забравете за тях. Били мъртви още преди Тезей да си е полегнал за следобедния си сън.
	Когато станал на седемнайсет, той вече бил умел боец, но толкова отегчен, че майка му решила да го прати в родния град на баща му. Имала нужда от почивка.
	Отвела го до хълма с огромната скала.
	— Синко — рекла тя, — истинският ти баща е Егей, царят на Атина. Или Посейдон, богът на моретата. Или дори и двамата.
	Опитала се да му обясни подробностите, но Тезей бързо изгубил интерес.
	— Каква скала?
	— Егей заръча, когато си вече достатъчно голям, да те отведа там. Ако намериш начин да преместиш скалата и да вземеш даровете под нея, да заминеш да потърсиш баща си в Атина.
	— Дарове? Яко! — Тезей обиколил скалата, след което натиснал камъка.
	— Да не си докараш херния! — уплашила се майка му. — Баща ти използва дузина слуги и няколко коня, за да…
	БУМ.
	Скалата се търкулнала надолу.
	Мислите на Тезей скачали в главата му като маймуни, но лесно преценявал противниците си. Дори те да били огромни канари. Веднага си дал сметка, че скалата била несъразмерна и прекалено тежка в лявата си част. През последните седемнайсет години почвата от тази страна била ерозирала. Тезей трябвало само да бутне камъка отдясно, за да го събори.
	За жалост обаче не бил толкова добър в това да предвижда последиците от действията си. Скалата минала през най-близкото селце, смачкала няколко колиби и уплашила домашните прасета преди да спре на едно място.
	— Извинявайте! — извикал Тезей, гледайки надолу, след което коленичил до ямата, която скалата покривала.
	— Готин меч. И… ОБУВКИ!
	Тезей обул сандалите и обиколил няколко пъти хълма, за да провери дали не му убиват.
	— Много са удобни!
	— Да — отвърнала майка му, — подпират свода на крака. Но, Тезей, нека ти кажа нещо за бъдещата ти съдба…
	— Аха! — викнал той и подскочил като балетист. — Как да стигна до Атина!
	— Има два пътя — отвърнала майка му. — Единият е лек. По море, покрай Саронийския залив.
	— Скука! — Тезей изтеглил меча и продължил да обикаля, разсичайки въображаеми противници, макар майка му винаги да го предупреждавала да не тича с меч в ръка.
	— Другият път е по суша — добавила Етра. — Той е много опасен, осеян с мръснишки крайпътни заведения. Би ти отнел много дни, може дори да ти коства живота.
	— Супер!
	Етра знаела, че щял да й отговори така. Винаги избирал най-опасния път. Тя преценила, че ще е по-добре да го предупреди какво го очаква.
	— Знам, че по пътя дебнат поне шестима смъртоносни противници — рекла тя. — Ще ти разкажа за тях. Опитай да бъдеш внимателен.
	— Целият съм в слух! — скокнал Тезей и разсякъл въздуха.
	Етра му казала каквото знаела. Било й трудно да се съсредоточи, докато синът й, обут в сандалите си, го раздавал кунгфу майстор. Съмнявала се, че бил чул и една дума.
	— Моля те, синко — настояла тя, — шестимата злодеи по пътя за Атина са далеч по-лоши от местните разбойници, с които си свикнал. Заради тях от поколения насам пътят между Троизена и Атина е направо невъзможен за преминаване.
	— Значи трябва да ги убия и да сторя така, че пътят да стане безопасен! — Тезей целунал майка си за довиждане и хукнал надолу по хълма, като размахвал новия си меч. — Чао, мамо! Благодаря за всичко!
	Етра въздъхнала. Сега най-после щяла да се наспи, без Тезей да вилнее като ураган из двореца. Не се притеснявала много за сина си.
	Ала бандитите и чудовищата? Те нямали представа какво се задавало.

	На Тезей не му било нужно много време, за да намери първия си враг. Това било добре, тъй като кипял от енергия.
	Джапал из калта, наслаждавайки се на прекрасния пейзаж — изсъхнали дървета и подпалени села, — когато срещнал голям и грозен мъж на пътя. През рамо носел блестяща бронзова бухалка. В краката му се валяли смачкани топки, подобни на плесенясали пъпеши.
	Когато Тезей приближил, осъзнал, че пъпешите всъщност били човешки глави, подаващи се от калта, все още привързани към телата, които били погребани прави. Явно нещастните пътници били станали жертва на нелепа и жестока игра.
	— Спри! — изревал мъжът с бухалката, което било глупаво, тъй като Тезей вече бил спрял, за да разгледа смачканите глави.
	— Дай ми всичките си ценности и после ще те убия!
	Разбойникът бил около два метра висок, малко по-дребен от брониран камион, а лицето му било толкова грозно, сякаш се бил умил с киселина. Мускули издували ръцете му, ала краката му били криви и куци, обковани от бедрата до коленете с бронзови шини.
	— Чувал съм за теб! — казал Тезей. — Ти си Перифет!
	Както виждате, наистина бил слушал какво говори майка му, което доказва, че никога не бива да подценявате хиперактивен герой. Попиваме повече информация, отколкото подозирате. Да тичаме насам-натам, размахвайки меч, е нашият начин да се съсредоточим.
	Та този тип, Перифет (звучи като периферия, но нямал каубойска шапка), бил божественият син на Хефест, наследил от татко си не само огромната сила, но и кривите крака. Така мижал, че хората го вземали за циклоп (не искам да обиждам близките си роднини циклопите).
	— Легендата за мен се е разнесла надлъж и шир! — надул се като пуяк Перифет. — Ако знаеш кой съм, ще си наясно също, че е безполезно да се съпротивляваш!
	— Каква е тая игра с главите? — попитал Тезей. — Първо си ги погребал, а после убил, или…
	— Забих ги в земята с бухалката си! — изсмял се Перифет. — Винаги правя така! Затова ми викат Бухащия!
	— Хм — почесал се под мишницата Тезей, — мислех, че те наричат така, защото кашляш силно.
	— Какво? Не! Аз съм ужасен и силен и смазвам хората в калта!
	— Значи не ти трябва билкова отвара за възпалено гърло?
	Перифет се намръщил. Не бил свикнал да го разпитват за здравето му.
	— Ще те убия и ограбя, смешно момченце. Имаш хубави обуща. Дай ми ги!
	И размахал бухалката. Тезей обаче не се разтреперил, както се очаквало.
	— Хубава бухалка — отбелязал той, — дърво, покрито с бронз, нали?
	Сърцето на Перифет се изпълнило с гордост. Той бил свиреп убиец, но все пак син на Хефест. Радвал се, когато хората оценявали майсторлъка му.
	— Ами да, точно така е! Здрав дъб, увит с двайсет слитъка бронз! Много удобна за бейзбол!
	— Двайсет слитъка? — намръщил се Тезей. — Много тежка става така бе, човек. Не ми се струва удобна за бейзбол.
	— Аз съм достатъчно силен!
	— Сигурен ли си, че не е стиропор, увит в алуминий!
	— Сигурен съм, разбира се!
	— Не вярвам. Дай да проверя.
	Перифет не доловил нищо нередно в думите му. Сметнал, че младото момче щяло да рухне под тежестта на бухалката, което щяло да бъде доста забавно. Дал му я. Вместо да падне, Тезей праснал Перифет по главата с нея и го убил на място.
	— М-да — казал Тезей, — наистина е от бронз и дърво, не си ме излъгал. Благодаря ти, човече. Мисля да я задържа.
	Перифет не възразил, тъй като бил мъртъв. Тезей сложил новото си любимо оръжие на рамо и си продължил по пътя. От време на време влизал в гората да се порадва на катеричките, изтичвал напред да види какво е онова лъскаво нещо там или пък просто наблюдавал буболечките. Бил любознателно момче.
	Предполагам.
	Докато вървял на север, по-умните чудовища и разбойници се разкарали от пътя му. По-глупавите приключили с разцепени като пъпеши глави.
	След няколко дни Тезей пристигнал до един тесен мост, който свързвал Пелопонес със северната част на същинска Гърция, наречен Атика. Това била естествена граница, поради което имало местен граничар бандит.
	Тезей си вървял през високата борова гора, когато видял тип, облечен като дърводелец — с дънки, потник, рунтава брада и шапка, нахлупена върху къдравата му коса. Бил изкривил някак си един петнайсетметров бор и с двете си ръце държал върха му към земята. Когато забелязал Тезей, се ухилил като зелка.
	— Здравей, пътнико! Казвам се Синид, а това там е дъщеря ми Перигуна!
	Хубаво младо момиче, облечено в платнена рокля, се показало иззад едно дърво и му махнало притеснено. Изражението на девойката казвало: „Бягай! Моля те!“.
	Тезей се усмихнал на дърводелеца.
	— Защо си изкривил този бор до земята!
	— Хоби ми е! — възкликнал Синид. — Заради това ми викат Кривия бор!
	— Запомнящ се псевдоним!
	— Да, обичам да се състезавам с хората. Всеки, който покаже, че е способен да задържи като мен един бор, може да се ожени за дъщеря ми, но още никой не е успял. Искаш ли да се пробваш?
	Тезей се приближил още малко и видял как ръцете на Синид треперели. Дори за толкова опитен здравеняк било трудно да задържи голям бор изкривен по този начин.
	За щастие Етра била разказала на Тезей за Синид, така че той знаел какво да очаква.
	Синид бил син на Посейдон, наследил суперсилите на баща си и възможността да запази равновесие във всяка ситуация. Вероятно защото Посейдон бил земетръсец, който карал земята да трепери в недрата си. И аз съм син на Посейдон, но не го мога. Старая се да не се сърдя за това.
	Когато бил млад, Синид се забавлявал, като изкривявал високи дървета и след това ги пускал като катапулти, изстрелвайки дини и сладки горски животинки в стратосферата. Бил от този тип симпатяги. В един момент обаче осъзнал, че може да прави това и с хора. Трябвало само да ги подмами да хванат върха на дървото, докато било още на земята.
	През годините усъвършенствал това свое хоби. Понякога връзвал ръцете на враговете си за върха на дървото, така че да не могат да охлабят хватката си. Случвало се да превие две дървета едновременно. След това, понеже ръцете му били заети, заповядвал на Перигуна да върже лявата ръка на жертвата за едното дърво, а дясната за друго. После Синид пускал и двете дървета. Било много яко! Никога не можело да се предположи коя част от жертвата в коя посока ще хвръкне.
	— Любопитно предизвикателство — казал Тезей. — Какво би станало, чисто теоретично, ако откажа?
	— Чисто теоретично ще обидиш красивата ми дъщеря и аз, от своя страна, ще настоявам за по-трудно предизвикателство. Ще вържа всяка от китките ти за две отделни борови дървета. Ще те принудя да ги държиш колкото можеш. А когато се умориш…
	— Схванах — отвърнал Тезей. — Значи, ако задържа едното борче, имам шанс да получа красиво момиче, а ако задържа двете, отивам на сигурна смърт.
	— Схватлив си!
	— А ако реша да побягна?
	— Ще ти пожелая късмет — изсмял се Синид. — Виждаш ли тия скелети покрай шишарките.
	— Тъкмо щях да питам за тях.
	— Това са хора, отказали предизвикателството ми. Никога не губя в ръкопашен бой, затова е безсмислено да се бориш с мен. А пък ако решиш да побегнеш… с боровия си катапулт улучвам от пет километра. Ще те халосам с летяща скала или елен.
	— Не искам да ме удря летящ елен — рекъл Тезей. — Навит съм на предизвикателството с едното дърво.
	— Браво на теб! Идвай сега насам.
	Тезей оставил бухалката настрана. Приближил Кривия бор и обмислил ситуацията. Не бил силен като Синид, не можел да пуска корени в земята. Нямал дори план. Но когато погледнал Перигуна, неговият скачащ от мисъл на мисъл мозък заработил.
	Момиче в гората. Момиче. Дърво. В дърветата има духове. Гладен съм. Леле, Синид вони ужасно!
	Дриада. Предполагам, че на дриадите им е омръзнало да ги извиват. Я, катеричка!
	— Хайде де — промърморил Синид. Пот се стичала по врата му. Тезей докоснал клоните на бора с върховете на пръстите си.
	„Здравей. Искаш ли да се отървеш от този Крив бор? Помогни ми“, помислил си.
	Не бил сигурен, че дриадата го чувала, но хванал върха на дървото.
	— Държиш ли го добре? — попитал Синид. — Трябва да съм сигурен, че държиш здраво!
	Бил много любезен с хората, които възнамерявал да убие.
	— Да, да — отвърнал Тезей, — хванах го.
	— Добре, но за да съм сигурен…
	Синид свалил внимателно едната си ръка от ствола и извадил от задния си джоб кожена каишка. Вързал лявата китка на Тезей за дървото. Не било лесно да направиш това с една ръка, но Синид доста се бил упражнявал.
	— Ето те, готов си. Добре си вързан. До скоро!
	Синид отскочил назад. Очаквал борът да се изправи както обичайно, изхвърляйки Тезей в орбита и най-вероятно без лявата му ръка.
	Но дървото не помръднало. Тезей го държал здраво към земята. Може би духът на дървото му бил помогнал. Но Тезей бил умен и силен. Знаел как да натисне там, където с най-малко усилие щял да постигне най-висок резултат… като например да унищожи със скала цяло село.
	Останал здраво стъпил на земята. Мускулите му дори не се били напрегнали.
	— Та — попитал той, — колко още трябва да държа дървото, преди да спечеля дъщеря ти?
	Синид преодолял шока.
	— Аз… изумен съм, че все още се държиш, малко човече. Ала ти си просто един смъртен. В крайна сметка силите ти ще се изчерпят и тогава ще те убия.
	— Ясно — казал Тезей. — Ами в такъв случай ще се наместя, за да ми е по-удобно. Превръзката ми убива.
	Дръпнал едната си ръка от дървото. То не помръднало. Извадил меча и започнал да реже превръзката.
	— Какво правиш? — извикал Синид. — Ако смяташ, че можеш да избегнеш предизвикателството…
	— Не, тук ще си стоя — прибрал меча си Тезей, докато придържал бора с една ръка. — Мога да изкарам така цял ден. Колко дълго мислиш да чакаш?
	Тезей предполагал, че като полубог Синид бил хиперактивен като него.
	И наистина след десет секунди Синид изгубил търпение.
	— Това е невъзможно! Каква е тайната ти!
	— В хватката — казал Тезей, — ела тук да ти покажа.
	Синид се приближил.
	— Виждаш ли как съм разположил ръката си? — попитал Тезей.
	Синид не виждал нищо от боровите иглички, затова се навел над дървото, за да погледне по-внимателно. Когато сторил това, Тезей пуснал дървото. Борът се изправил, ударил Синид право в лицето и го проснал в несвяст.
	След няколко часа Кривия бор, сънуващ летящи елени, се събудил. Бил много уморен и в устата му горчало, сякаш бил изял коледно дръвче. Осъзнал, че лежи в гората, вързан към земята.
	Ухиленото лице на Тезей цъфнало над него.
	— Радвам се, че се събуди.
	— К-какво?
	— Мислех си за онова предизвикателство с двете дървета. Дали не можеш да ми покажеш как става?
	Синид започнал да се мята. Китките му били вързани.
	— Какво си направил!
	— Ами изкривих две борчета към земята зад гърба ти. Държа ги с крак. Ръцете ти са вързани за тях. Да бях на твоето място, щях да се изправя и да се подготвя.
	Синид изпискал. Опитал да се вдигне, но с вързани ръце не било никак лесно. Трябвало да направи рачешко салто, за да хване дърветата.
	— Не можеш да постъпиш така!
	— Само гледай — Тезей отстъпил назад и оставил Синид с борчетата.
	Цял живот Синид бил огъвал борове. Бил много силен и можел да пази равновесие в почти всяка ситуация. Но сега бил уморен и омаломощен. Двете дървета сякаш се борели с него. Усетил, че боровете искали да са свободни. Че му били ядосани.
	— Как? — започнал да вие Синид. — Как е възможно да превиеш две дървета и да ме вържеш?
	— Помогнаха ми.
	Дъщерята на разбойника се появила иззад едно дърво.
	— Здрасти, тате!
	— Перигуна, не! Освободи ме!
	— Съжалявам, татко. Този красавец спечели състезанието, вече съм негова. Чао, чао!
	Тезей си взел бухалката. Двамата с Перигуна се отдалечили, хванати за ръце, а Синид крещял след тях.
	— Нали нямаш нищо против, Перигуна? — попитал Тезей.
	— Абсолютно нищо. Баща ми е отвратителен! Въпрос на време беше да изстреля и мен в небето.
	— Чудя се колко ли дълго може да удържи тези дървета.
	Зад тях се чул писък, последван от изфучаването на две изправящи се дървета. А веднага след това и звук, издаден сякаш от тлъста буболечка, забила се в предното стъкло на лек автомобил.
	— Не много — отвърнала Перигуна. — Искаш ли да вечеряме? Аз умирам от глад.
	Отишли до най-близкия град и прекарали няколко приятни дни заедно. Според някои разказвачи Перигуна дори имала деца от Тезей, ала аз не съм бил там и не искам да клюкарствам. След известно време Тезей й обяснил, че се налагало да продължи по пътя си. Имал работа в Атина. Перигуна пък била уморена от пътешествия и зли бандити, затова останала където била и започнала нов живот. Разделили се като приятели!
	След още един хубав ден, прекаран в пустошта, Тезей стигнал до селце на име Кромион. На селския площад тълпа местни ридаели със сълзи. Тезей се запитал дали не плачели, защото живеят в село с такова име, но после осъзнал, че се били събрали около смачкания труп на някакъв старец.
	— Какво му се е случило? — попитал Тезей.
	— Онази вещица и свинята й! — казало едно момче и го погледнало със сълзи в очите.
	— Моля? — попитал Тезей.
	— Фая! — извикало момчето. — Тя живее в пустошта с огромната си човекоядна свиня!
	— И тя, и свинята са чудовища! — викнала една жена. — Прасето унищожи всички посеви, изяжда каквото засадим, убива фермерите и събаря къщите! След това старата Фая идва и прибира каквото намери сред руините.
	— Ще се погрижа за това — казал Тезей. — Ще убия старицата и свинята.
	На вас не ви звучи особено героично, ала местните ахнали и коленичили пред Тезей, сякаш се бил спуснал от Олимп.
	Приличал на бог. Имал голяма бронзова бухалка, скъп меч и много красиви обувки.
	— Кой си ти, о, страннико? — попитал един човек.
	— Тезей, син на цар Егей от Атина, а също и на Посейдон, бога на моретата! Майка ми е Етра, принцесата на Троизена!
	Селяните замлъкнали, опитвайки се да преценят кой от тримата споменати родители се явявал излишен.
	— Но това няма значение — вметнал Тезей. — Ще убия разбойничката Фая и домашното й чудовище, Кромионската свиня!
	— Моля те, не я наричай така — обадил се един селянин. — Не искаме да останем в историята с това човекоядно прасе.
	Така прасето било наречено Кромионска свиня, а селото не било запомнено с нищо друго.
	Тезей обиколил пустошта в търсене на опасното грухтящо животно. Лесно намерил свинята. Трябвало просто да следва мъртвите тела, стъпканите насаждения и горящите къщи. Свинята била голяма колкото хамбар — удачно сравнение предвид факта, че се намирала до останките от такъв и ровела, душейки за мъртви селяни. Сивата й кожа била покрита с бодлива четина, копитата й — изцапани с кръв. А миризмата… леле. Тезей едва не припаднал макар и на разстояние. Съмнявал се, че някога отново щял да може да яде бекон.
	— Хей, прасчо! — викнал той. — Ела, шунчице!
	Това се оказали вълшебни думи.
	Прасето се обърнало, видяло апетитно изглеждащия герой и се втурнало към него. Да ви кажа от личен опит, няма нищо смешно, нито сладко в една нападаща свиня. Щом видиш злите очички и озъбената зурла (м-да, имат си зъби, викат им глиги), можеш само да побегнеш с писъци към най-близкия противосвински бункер.
	Тезей не се паникьосал. В последния момент отскочил наляво и ударил прасето с меча. Свинята изквичала гневно, обърнала се и отново нападнала. Този път Тезей я ударил отдясно.
	Друг интересен факт е, че прасетата не са много умни и не се справят особено добре със завоите.
	Тезей го раздавал матадор, докато прасето не се изтощило дотолкова, че паднало ранено на земята. След това той се приближил, вдигнал бронзовата си бухалка и пожелал лека нощ на Кромионската свиня.
	Тезей още бършел прасешката кръв от оръжието си, когато чул писък.
	Дебела жена, облечена в парцалива рокля, го приближавала, държейки огромна брадва. Имала сива кожа и чорлава коса.
	— Ти роднина ли си на прасето? — попитал Тезей. — Понеже доста си приличате?
	— Това беше домашният ми любимец, идиот такъв! — извикала жената. — Какво си направил?
	— Значи трябва да си Фая?
	— Да, а прасето ми носеше добри пари от разбойничество!
	— Е, госпожо, ще трябва да ви задържа заради това, че отглеждате животни в границите на село Кромион, а също и за убийства, грабежи и непровокирана с нищо грозота.
	— Умри! — вдигнала брадва жената.
	Професионален съвет: Ако попаднете на добре въоръжен герой, който току-що е убил гигантска свиня, не му нареждайте „Умри!“, докато го нападате с брадва.
	Скоро Фая легнала мъртва до свинята си, а Тезей почистил меча в парцаливата й рокля. Можел да се върне в Кромион и да каже на хората за случилото се, но преценил, че скоро и сами щели да разберат. Освен това в селцето един герой нямало какво друго да прави освен да убива гигантски свини, затова Тезей продължил по пътя си.
	По това време вече бил развил своя лична философия, що се отнасяло до убийствата. Нападал само ако първо той се окажел нападнат. И когато било възможно, се опитвал да побеждава враговете си по начина, по който те се пробвали да победят него. Ако някой го атакувал с бухалка, той я вземал и го довършвал с нея. Ако го вържеш за бор, той щял да те върже за два. Системата му не само била честна, но и забавна. Съжалявал единствено че не могъл да убие Фая със собствената й свиня, но философията му била в сила до едно време.
	Един следобед Тезей се разхождал по ръба на трийсетметрова скала (героите правят такива работи). Морето блестяло в далечината под него. Слънцето галело приятно лицето му. Било толкова спокойно и мирно, че Тезей се почувствал тревожен.
	За щастие на около петнайсет метра от него някакъв разбойник изскочил иззад една скала и се разкрещял.
	— Горе ръцете!
	Носел мръсни черни дрехи, кожени сандали (но не толкова хубави като тези на Тезей) и широкопола шапка. Долната част от лицето му била скрита под някакъв парцал. Насочил арбалета си към Тезей.
	— Човек, радвам се да те видя — ухилил се Тезей.
	— Така ли? — свел арбалета непознатият.
	— Да, скучно ми беше.
	— Ами добре — премигнал бандитът. — Както и да е, това е обир! Дай ми всичките си ценности. Мечът, бухалката, обувките на всяка цена! Какви хубави обувки, човече!
	— Предполагам, че няма начин да избегнем сблъсъка. Опитвам се да не убивам хората, освен ако не ме нападнат.
	— Ти да ме убиеш? — изсмял се бандитът. — Хубава шега! Ще ти кажа нещо. Ако ми умиеш краката в знак на уважение, няма да те погубя. Ще ти взема всичко ценно, но ще останеш жив. По-добра сделка от това няма да получиш!
	Хрумката с миенето на краката помогнала на Тезей да си спомни с кого си имал работа.
	— Ох, мама ми разказа за теб. Ти трябва да си Скирон.
	— Че кой друг? — надул се бандитът. — Аз съм известен. Скирон, синът на Посейдон, шести в списъка на „Форбс“ с най-богатите разбойници!
	— И аз съм син на Посейдон — казал Тезей. — Би ли обрал брат си?
	— Братята са любимите ми жертви! А сега, умий краката ми! На ръба на скалата. Да! Спокойно, няма да те ритам.
	Тезей надникнал иззад скалата. На трийсет метра под него имало огромна кръгла фигура, която плувала под вълните.
	— Това долу да не е гигантска костенурка?
	— Да, домашният ми любимец.
	— Нали не яде хора? Тези, които риташ например, както обеща, че няма да направиш с мен.
	— Моли, както е името на костенурката ми, не яде хора, разбира се. Каква абсурдна идея!
	Като че да имаш гигантска костенурка, кръстена Моли, не е абсурдно.
	Скирон свалил арбалета си.
	— Сега умий ми краката или умри! Зад скалата има кофа с парцал! Донеси и спрея за дезинфекция, ще ти трябва!
	Тезей внимателно свалил оръжията си. Скирон останал с насочен към гърдите му арбалет, докато героят събирал препаратите за миене, след което коленичил пред бандита.
	— Забавлявай се.
	Скирон стъпил с левия си крак на един камък и застанал така, че Тезей да бъде с гръб към морето. Щял да го прати отвъд ръба с един ритник.
	Но Тезей за щастие очаквал това.
	Подсвирнал, когато събул сандалите на Скирон. Пръстите на краката на бандита били космати и покрити с неизвестни никому вещества. По краищата на огромния нокът на палеца му имало зелени гъбички, които приближавали етапа, в който щели да развият селскостопанска цивилизация.
	Отвратителните крака разсеяли Тезей, но той винаги бил отнесен, така че това не било голям проблем. Усетил как кракът на Скирон се напряга и преди да го ритне, отскочил настрана.
	Скирон се олюлял и Тезей на свой ред го ритнал в задника, събаряйки го от ръба.
	— АААА! — размахал ръце Скирон, но за съжаление ние, синовете на Посейдон, не можем да летим. Главата на гигантската костенурка се показала над вълните и тя отворила уста като фурна.
	— Не, Моли! — извикал Скирон. — Аз съм!
	Но Моли нямала проблем да глътне ръката, която я била хранила, както и останалата част от тялото на собственика си.
	Тезей си измил ръцете с антибактериалния спрей и продължил по пътя си.
	Стигнал края на моста и навлязъл в Атика. Според Анабет естествените тесни мостове, които свързват две големи парчета земя, се наричат провлаци. На мен ми звучи провлачено, но го казвам за любителите на географията.
	Тезей пристигнал в град Елевзия, известен с храма на Деметра, но вместо да му предложат земеделски сувенири и обиколка на светилището, местните тичали насам-натам в търсене на скривалище.
	— Какво става? — попитал Тезей един от бегълците.
	— Царят е полудял! Станал е кечист!
	Тезей се намръщил. Майка му го била предупредила за Керкион, царя на Елевзия. Очевидно бил груб и силен човек, който с удоволствие убивал пътниците. Но не го била предупредила, че минавал за кечист.
	Тезей сигнал до церемониалното огнище в центъра на града. Обикновено това било най-сигурното място в Гърция. Търговците и пътниците отивали там, за да докажат, че идвали с мирни намерения и че приемат гостоприемството на града.
	Но сега това гостоприемство се проявявало в лицето на огромен мъжага, който пристъпвал тежко около огнището. Имал блестящо златисто наметало, носел златисто трико и маска с големи отвори за очите, която подозрително напомняла чифт гащи.
	— КОЙ ЩЕ СЕ БОРИ С МЕН? — извикал човекът гащи. — АЗ СЪМ ЦАР КЕРКИОН!
	— Леле — рекъл Тезей, — много си лъскав.
	— ДА! — Керкион отишъл в края на улицата до храма на Деметра, ударил с юмрук една мраморна колона и съборил цялата предна веранда.
	— Не бива да рушиш храмове — предупредил го Тезей. — А и ще си нараниш юмручето.
	— Аз съм Керкион! — извикал Керкион. — Ако ме тушираш, ще станеш цар! Иначе ще те убия!
	После се спрял, сякаш бил забравил какво точно правел. Вероятно това да комбинира в речта си толкова много думи накарало мозъка му да прегрее.
	Тезей се замислил какво да стори. Очевидно цар Керкион бил мръднал. Вероятно боговете го били наказали, осъждайки го на безумие, заради всичките тези години, в които убивал странници, създавайки си злодейска репутация. Тезей не искал да унищожи психически неуравновесен човек, но не можел да остави Керкион да тормози местните, да руши храмове и да обикаля със златно трико.
	— Та казваш, че ако те победя на борба — рекъл Тезей, — ставам цар?
	— Да!
	— Трябва ли да нося гащи на главата си?
	— Да!
	Тезей оставил меча и бухалката.
	— А трябва ли да те убивам, или ще се предадеш след туш?
	— Това няма да стане — възразил Керкион, — защото ще ти счупя гръбнака!
	— Не трябваше да казваш това — направил гримаса Тезей. — Виждаш ли, аз имам една философия…
	— ГРРР! — нападнал Керкион.
	Тезей избегнал първата му атака. Керкион бил голям и силен, но непохватен като гигантската свиня. Тезей познавал много такива като него.
	Керкион отново нападнал. Този път Тезей отстъпил и го ритнал в задника, както бил сторил със Скирон. Борецът паднал в огнището и излязъл с писъци оттам. Златистото му наметало горяло.
	— СМЪРТ! — извикал той.
	Тезей опрял гръб в храма. Когато Керкион тръгнал към него, Тезей се мушнал между краката му и кечистът забил лице в мраморната стена, която се напукала. Но и лицето на Керкион не изглеждало по-добре. Олюлял се и паднал.
	Тезей събрал сили, хванал замаяния цар и го вдигнал над главата си. Ужасените местни излезли от скривалищата си. Събрала се тълпа, когато Тезей обиколил площада с кечиста на ръце.
	— Предай се, Керкион — казал Тезей, — и ще те пощадя.
	— Никога — изпъшкал лудият. — Гръбнака… счупя гръбнака…
	— Е, хора — въздъхнал Тезей, — чухте го.
	След което пуснал царя върху коляното си, както направил Бейн с Батман*. Керкион паднал на земята и умрял.
	[* Бейн е комиксов суперзлодей, който се появява в поредицата комикси „Knightfall“ и чупи гръбнака на Батман. По-късно актьорът Том Харди изиграва ролята му във филма „Черният рицар — Възраждане“ и повтаря сцената, превърнала се в иконична за феновете на Батман. — Б.пр.]
	Тезей махнал маската на царя и я показал на хората да я видят.
	— Люде — извикал той, — занапред не следвайте заповедите на хора, които носят гащи на главите си! А и цялата тази борба до смърт е нелепа!
	— Да живее новият цар! — възкликнал някой.
	— Не — отвърнал Тезей, — имам си своя работа. Кой е най-умният човек в града?
	Тълпата колебливо посочила един старец с бяла брада. Вероятно бил местният философ.
	— Сега ти си царят — казал Тезей. — Дано свършиш добра работа. Поправи храма. Отърви се от тялото на кечиста. Никога не слагай гащи на главата си.
	— Разбирам, юнако! — отвърнал старецът.
	Така Тезей оставил Елевзия в по-добри ръце и на човек с по-малко трико.

	Тезей бил толкова близо до Атина, че можел да я подуши.
	Говоря буквално. По онова време канализацията не била на много високо ниво. Град с размерите на Атина ухаел толкова зле, че си можел да го усетиш от трийсет километра.
	Тезей обаче бил уморен. Слънцето залязвало. Решил да преспи пътьом още една нощ и да пристигне в Атина на следващия ден.
	Спрял в най-лошото заведение на магистралата. Пред него имало огромна табела:
	КРЪСТИ. ЛЕГЛА ВТОРА УПОТРЕБА. ПРЕКАРАЙТЕ НОЩТА ПРИ НАС!
	Тезей не бил сигурен дали ставало дума за хотел, или за магазин за матраци, но при такъв надпис не могъл да се удържи и решил да провери. Освен това на паркинга имало много паркирани магарета, затова допуснал, че заведението било популярно.
	Вътре обаче нямало никакви клиенти, само мръсна столова с нисък таван, маслинени лампи и две стари грозни легла. Едното било дълго три метра, другото метър и двайсет сантиметра.
	Това сигурно подлудявало древните гърци. Както казах, те обичали всичко да е балансирано, по средата. Но за старите матраци на Кръсти правилото сякаш не важало. Вътре имало само легла, които или били прекалено дълги, или прекалено къси.
	— Здравейте! — появил се собственикът иззад една завеса.
	Първоначално Тезей помислил, че това била Моли, костенурката на Скирон. Мъжът имал голяма кожеста глава, и то напълно плешива — без нито един косъм по нея. Носел черна престилка като на касапин и докато вървял, бършел ръце, като че ги чистел от кръв. На гърдите си имал табелка, на която пишело:
	ЗДРАСТИ! АЗ СЪМ КРЪСТИ!
	— Вие ли сте Кръсти? — попитал Тезей.
	— Ами да, аз съм. Истинското ми име е Прокруст…
	„Което означава «Опъвача»“ — отбелязал си наум Тезей.
	— Да, чувал съм за теб. Не се сетих за името от едното „Кръсти“.
	— Е, „Кръсти“ се помни по-лесно и е по-подходящо за табелка. Така или иначе, добре дошли в моя скромен хоремаг — хотел, ресторант и магазин! Само дето имаме единствено мотел и магазин за матраци. Мога ли да те изкуша с воден матрак?
	— Воден матрак?
	— Пардон — щракнал с пръсти Кръсти, — забравих, че още не са измислени. Но имам два хубави стандартни модела. Те са най-популярните.
	— Това е сигурно и твоят личен избор — отбелязал Тезей.
	— Виждам, че си умен клиент — изсмял се Прокруст. — Та кой модел предпочиташ, Кръсти XL или Кръсти Нано?
	— Това ли е XL моделът? — огледал огромното легло Тезей. — Малко голямо ми се вижда.
	— Такова е, но не бери грижа! Виждаш ли тия кожени каиши в двата края! Ако не ти става, ще те разтегна, докато ти пасне!
	— Значи ще ме опъваш, докато не стана три метра. А ако не оцелея след подобно разтежение?
	— Ами ще умреш, то е очевидно. Тези петна по матрака са от предишни клиенти, които, хъм, се разделиха. Нали съм написал, че креватите са втора употреба?
	Тезей разгледал по-малкото легло. Дъските в двата му края били зацапани с мръснокафява течност.
	— Кръсти… това легло нещо се е изцапало?
	— Ако не се побереш в Наното, ще отрежа онези части, които висят от двете страни.
	Кръсти извадил нож от джоба на престилката си.
	— Та какво избираш?
	— Предполагам… не мога да кажа, че само разглеждам.
	— Не!
	— Твърдо ли е леглото на Нано матрака? Не мога да спя на меко?
	— Чудно е. Комбинация от дюшек и плюшени възглавници, които създават съвършения комфорт в рамките на онези няколко секунди преди смъртта ти.
	— Дори за такъв тежкар като теб?
	— Абсолютно.
	— Не вярвам. Извинявай, ама и преди са ме лъгали в крайпътни заведения.
	Прокруст се намръщил. Мразел да разпитват за стоката му.
	— Аз никога не лъжа за артикулите си! Гледай!
	Седнал на Кръсти Нано и отскочил от дюшека.
	— Виждаш ли?
	— Яко — отвърнал Тезей и свалил бухалката от рамото си. Цапнал Прокруст така здраво, че той паднал на пода и си ударил главата в кревата.
	Когато се събудил, се намерил здраво вързан за Кръсти Нано. Главата му се подавала от единия край, краката му от другия.
	— Какво означава това? Не се събирам!
	— Лесно поправимо е.
	Тезей извадил меча си и отрязал толкова от тялото му, че Прокруст да се събере в леглото си. Оттам идва поговорката: „Каквото си постелеш, на такова ще си полегнеш… а ако не се събереш, ще ти клъцнем краката и главата“.
	Тезей прекарал нощта на Кръсти XL — доста удобно, ако игнорираш петната. На сутринта продължил по пътя си към Атина, готов да се види с царствения си баща (а не божествения).
	Но в Атина нещата не били идеални.
	Като за начало цар Егей бил станал стар и слаб. Влиянието му се простирало на метър от двореца. Останалата част от града се управлявала от местни банди, ръководени от многото врагове на Егей.
	Кои били тези прекрасни врагове? Роднините на царя, естествено!
	Значи, да ви обясня. Егей имал по-малък брат на име Палант. Няма нищо общо с богиня Атина Палада. Знам, че това е объркващо. Егей и Палант никак не се разбирали. Палант искал да бъде цар, но понеже бил по-малкият брат, не му се получавало.
	Така Палант прекарвал цялото си време в това да се оплаква и да създава деца. Имал петдесет синове, ако трябва да съм точен. Не знам как някой може да има петдесет синове. Или се е радвал на близостта на много жени, или е притежавал усъвършенствана машина за клониране.
	Децата му сякаш били нещо като отмъщение спрямо Егей.
	— Хей, Егей, виж. Ти нали нямаш синове. АЗ ИМАМ ПЕТДЕСЕТ!
	Синовете му били известни като палантиди, синовете на Палант. Като Синове на анархията*, но без мотоциклети. Всичките пораснали расови говеда и искали да убият чичо си.
	[* Американски ТВ сериал — Б. ред.]
	Разделили се на няколко клана и тормозели съседите. Водели постоянни териториални войни и всички в Атина трябвало да плащат на една или друга банда. Ако вземеш, че дадеш пари на грешната банда, можел си да приключиш набучен на копие или сгазен от колесница.
	По времето, когато Тезей пристигнал в Атина, петдесетимата палантиди се били установили с бандите си и чакали Егей да умре. След това планирали да си спретнат една старомодна гражданска война и да пуснат най-силния от тях да стане цар. Поради това в града било по-опасно, отколкото на бойното поле. Ако Тезей вземел да пристигне с новината, че е син на Егей, щял да стане мишена за стрелите им много преди да се е добрал до двореца.
	Вторият проблем бил, че самият цар Егей си бил намерил нова съпруга — магьосница на име Медея. Ще ви разкажа повече за нея в края на книгата.
	Тя била обещала на Егей да го дари със син чрез магьосничество, от което петдесетимата палантиди не били очаровани. Били готови да нападнат двореца, ала защитата му била стабилна, стражата добре въоръжена, а и вътре живеела страховита вещица. Затова, дори Тезей да стигнел до двореца, Медея можела да го убие, задето бил объркал плановете й.
	Третият проблем бил, че Атина била смазана от чужда суперсила, наречена Крит. Тезей не знаел почти нищо за Крит. Дочул бил само нелепия слух, че чудовище, кръстоска между бик и човек, обитавало гигантски лабиринт. Но от разговорите, на които станал свидетел по пътя, разбрал, че Атина и Крит се мразели от времето преди неговото раждане.
	Всичко започнало преди двайсет години, когато един от синовете на цар Минос, принц Андрогей, дошъл по повод спортно състезание и бил убит от някои от палантидите.
	Минос побеснял, вдигнал флота и отплавал за Атина. Обсадил града, опожарил пристанището и помолил баща си Зевс да изпрати мълнии, чума, скакалци и дървеници.
	Накрая Егей бил принуден да се предаде. Минос обещал да престане с разрушенията, но веднъж на седем години Атина трябвало да изпраща седем от най-смелите си младежи и седем от най-красивите си девойки в жертва на Крит, където Минотавърът ги изяждал.
	Ако ви звучи като „Игрите на глада“*, това е, защото те са вдъхновени от тази история. За съжаление не са предавали Лабиринта по телевизията, тъй като Дедал още не я бил измислил.
	[* Поредица тийнейджърски романи в жанра на антиутопичната фантастика от писателката Сюзан Колинс. — Б.пр.]
	Третият цикъл от седем години наближавал своя завършек. Четиринадесет жертви трябвало да бъдат избрани за няколко месеца и всички били ужасени.
	Мислите, че това са достатъчно проблеми за един град?
	Да, ама не! Имали си още един проблем!
	Огромен див бик опустошавал провинцията близо до град на име Маратон. Никой не можел да го спре, а атиняни били сигурни, че маратонският бик бил знак от боговете, които им казвали:
	— Хора, за нищо не ставате!
	— Леле — рекъл си Тезей, — тук наистина страдат от много беди. Супер, ще имам какво да правя!
	Искал да стигне в двореца и да се убеди, че баща му се чувствал добре. Но било по-лесно да се каже, отколкото да се изпълни.
	Стражите се страхували от асасини и не пускали никого. Разбира се, новината, че е син на Егей, щяла да убие Тезей по двайсет различни начина още преди да е стигнал в тронната зала. Нуждаел се да получи аудиенция при царя без да разкрива истинската си самоличност.
	Погледнал към най-близката кръчма, чиято външна стена била покрита с бележки. На тях пишело:
C>
	СПЕЧЕЛЕТЕ АУДИЕНЦИЯ ПРИ ЦАРЯ*
	[* Палантидите не могат да участват]
	КАТО УБИЕТЕ МАРАТОНСКИЯ БИК* СПЕЧЕЛИТЕ СЛАВА, БОГАТСТВА
	[* Изискват се доказателства за смъртта на бика.]
	И ВЕЧЕРЯ В ДВОРЕЦА*!
	[* Не гарантираме за славата, а богатствата се облагат с данъци.]
	Предупредете, ако имате хранителни алергии.
C$
	„Това е! Ще убия маратонския бик и ще вечерям в двореца. Освен това, нямам хранителни алергии“, помислил си Тезей.
	Той тръгнал да търси бика, но веднага щом излязъл от града, извила се страховита гръмотевична буря. Облаците приличали на кипящо мастило, светкавици раздрали небесата. Дъждът забрулил толкова силно, че Тезей се почувствал сякаш бил насред пустинна буря.
	В единия край на пътя забелязал малка колиба и се забързал натам.
	Край огъня стояла възрастна жена, която бъркала казан със супа. Не изглеждала особено изненадана да го види.
	— Здравей, младежо! — казала тя. — Голяма буря, а?
	— Аха — оставил Тезей бухалката, — може ли да постоя малко?
	— Няма проблем. Тръгнал си да убиваш маратонския бик, нали?
	— Как разбра? — премигнал Тезей.
	— Казвам се Хекала и съм жрица на Зевс. Знам много неща.
	— О… — Тезей съжалил, че не бил избърсал краката си преди да влезе вътре. — Имаш ли съвет, който да ми отправиш?
	— Бикът е посветен на цар Минос — засмяла се Хекала, — сина на Зевс, поради което Зевс не разрешава никой да го убие. Затова богът изпрати бурята да те спре. Но ако обещаеш да върнеш бика тук след като го заловиш и го принесеш в жертва на Зевс, това ще зарадва бога на небето.
	— Дадено! — казал Тезей.
	Дъждът веднага спрял. Гръмотевиците заглъхнали. Тезей надникнал навън, видял сини небеса и чул чуруликането на птички в дърветата.
	— Много бързо!
	— Зевс не обича да се мотае — отвърнала Хекала. — А сега, не забравяй обещанието си!
	Когато Тезей стигнал в Маратон, видял огромен бик да обикаля изоставеното село, събаряйки къщи и огради.
	Тезей вероятно можел да го убие с бухалката, но трябвало да го върне жив, за да го принесе жрицата в жертва. Затова построил капан. Промъкнал се в един от изоставените хамбари и направил няколко клопки с примки, лостове и купи сено за противотежест.
	Отворил вратата на хамбара и зачакал бикът да се приближи.
	— ЛЕЛЕ! — извикал Тезей. — Какви КРАСИВИ КРАВИ има в този хамбар!
	Бикът се обърнал и изпръхтял, след което килнал глава, като че искал да попита:
	— Красиви крави ли каза?
	— Не можеш да ги имаш! — възкликнал Тезей. — Всичките са мои, само мои! Ще вечерям хамбургери!
	И изтичал в хамбара.
	Бикът го последвал, решен да спаси красивите крави от човешкия им мъчител. Копитата на бика се заплели в примките, които се стегнали около краката му, обърнали го надолу с главата и го вдигнали във въздуха. Започнал да се тресе и да мучи от ярост, но не можел да избяга.
	Тезей проверил дали бикът бил вързан здраво, след което го качил на един фургон, намерил два коня и ги впрегнал, та да откарат животното в града.
	Спрял пред колибата на Хекала, както бил обещал, но през нощта старицата била починала. Може супата й да не била хубава. Или пък била доживяла този миг само за да изпълни една последна заръка на Зевс.
	— Благодаря ти, бабо — казал Тезей, — няма да те забравя. Ще отведа бика в Атина и лично ще го пожертвам пред храма на Зевс.
	Преди да си тръгне, Тезей погребал Хекала. В нейна чест построил куполен монумент, който останал на това място векове наред, по средата на нищото, за да напомня, че добрите съвети идват по неведоми пътища.
	Когато Тезей се върнал в Атина, не бързал да се хвали. Белият бик тежал над двеста килограма, но Тезей го вдигнал на раменете си и го разнесъл из целия град. Привлякъл вниманието на тълпата, докато се катерел по стълбите на Акропола, водещи към храма на Зевс. Извадил меча и принесъл бика в жертва, а хората ръкопляскали и хвърляли цветя.
	Жрецът съобщил в двореца, че някакъв млад странник бил убил маратонския бик. След около час царски вестоносец донесъл на Тезей покана за вечеря.
	Тезей много се зарадвал. Най-после щял да види баща си. Решил да изчака до средата на вечерята, преди да съобщи новината:
	— Между другото, аз съм твой син!
	След това щял да убие враговете на баща си, за да поиграят спокойно на баскетбол или нещо подобно.
	Но имало проблем. Магьосницата Медея вече се била досетила кой всъщност бил Тезей. Вълшебствата й го подсказали. Разполага и с шпиони, които научили за подвизите му по пътя към Атина. Разбрала, че това бил синът на Егей.
	Не можела да позволи на Тезей да провали плановете й. Искала нейно дете да вземе трона на Атина. Затова, преди вечеря, тя се приближила до стария цар Егей:
	— Захарчо? — начинът, по който го наричала, доказвал колко зла била всъщност. — Тревожа се за този млад герой, който идва на вечеря. Боя се, че той е асасин, изпратен от палантидите.
	Егей се намръщил. Не бил умен както някога, но мразел асасини.
	— Какво да правим тогава?
	— Отрова — казала Медея. — Когато вдигнем наздравица, ще дадем чаша отровно вино на героя.
	— Не звучи много гостоприемно. Той нали ни се води гост?
	— Скъпи, нали не искаш да умрем преди да сме се сдобили със син?
	Егей въздъхнал. Медея отдавна му била обещала син. От години. Но така и не се получавало. Някога царят наистина бил срещнал достойна жена в лицето на Етра. Мислел, че нейният син щял да се появи в Атина, но уви, това така и не станало. Сега царят бил сключил сделка с магьосницата, група врагове го чакали да умре, а освен това имало и асасин, който се правел на герой.
	— Добре тогава — рекъл Егей, — приготви отровата за вечеря.
	Когато Тезей пристигнал, се шокирал от това колко стар и немощен изглеждал баща му. Не бил обаче толкова изненадан от Медея, която му хвърляла убийствени погледи, докато си похапвали от предястията и си приказвали за времето и за най-добрите начини да хванеш гигантски бик.
	Основната гозба била печено говеждо и чаша вино, с което да прокарат залците.
	Тезей забелязал, че царицата се напрягала, когато оставяли виното пред него. От толкова приказки бил ожаднял, но решил да не отпива.
	— Говеждото изглежда супер! — казал той. — Но вероятно трябва да го нарежа на по-малки парченца. Ако нямате нищо против, ще използвам меча си…
	Да извадиш меч по време на вечеря обикновено минава за изблик на лоши обноски, но Тезей изтеглил оръжието си и започнал да реже месото на масата.
	Макар мозъкът на царя да бил замъглен, той съзрял царският печат и собствените си инициали на дръжката. Мечът… това бил неговият меч! Какво бил направил с него! О, да, бил го оставил под една голяма скала в Троизена, за да го намери синът му. Този силен и красив младеж носел меча му, което означавало…
	Когато Тезей посегнал към бокала с вино, царят изпищял и го избутал от ръката му. Отровата се разляла и над мраморния под се вдигнала пара.
	— Синко! — извикал Егей.
	— Татко! — възкликнал Тезей.
	— Медея! — изръмжал царят.
	— Захарчо? — Медея скокнала от стола си и отстъпила назад.
	— Знаела си кой е — казал Егей. — Искаше да отровя собствения си син. Ах, ти зла, подла…
	— Но, скъпи, нека го обсъдим!
	— Стража! Арестувайте я!
	Медея избягала от стаята, последвана от стражите. Някак си успяла да се измъкне и да изчезне от царството.
	Медея имала опит в това да бяга от различни царства. Но поне напуснала живота на Егей.
	Царят прегърнал сина си със сълзи на очи. Говорили си цяла нощ. Тезей получил най-хубавата стая за гости в двореца и спал на легло, дори по-удобно от „Кръсти XL“. На сутринта баща и син решили да посетят храмовете, за да благодарят за пристигането на Тезей. Най-после царят имал наследник!
	Мълвата се разнесла. Егей щял да напусне двореца за пръв път от години. Палантидите осъзнали, че трябвало да действат, докато все още имали шанс.
	Събрали бандите си и се разделили на две армии.
	Планът бил да изчакат царя, Тезей и стражите да стигнат половината път до храма. Армиите им щели да нападнат от двете страни, хващайки царя като в щипци, след което да унищожат цялата му войска.
	Замисълът бил умен. Не съм убеден дали дори Тезей можел да победи толкова много врагове едновременно.
	Но за щастие палантидите имали слуга на име Леос, който все още бил верен на царя. Леос избягал призори в двореца и предупредил Егей и Тезей какво се готвело. Слугата обяснил къде точно армиите щели да чакат в засада.
	Тезей взел една броня от царската оръжейна. Сложил меча на кръста си, грабнал бухалката и излязъл от двореца. Намерил първата армия палантиди да стои в една тъмна уличка и да яде палачинки в очакване на царската процесия.
	— Здравейте! — казал бодро Тезей, след което ги избил всичките.
	Не изпитвал съжаление. Те били планирали да унищожат цялото царско семейство заедно със слугите. Тезей сметнал, че си получили каквото заслужавали. Простичка философия.
	Продължил да обикаля града по сандали, вече опръскани с кръв и сладко, докато не намерил втората армия на палантидите да чака за кафе и понички.
	— Здравейте! — поздравил ги Тезей и намалил опашката като избил цялата армия. След това си взел двойно капучино с повече пяна и се върнал в двореца.
	Царят вече нямал проблеми да поведе процесията към храмовете.
	Благодарил на боговете за новия си и изключително брутален син. Всички в Атина прекарали един прекрасен ден, свободни от тиранията на палантидите за пръв път от десетилетия.
	Забележка — заради онзи тип Леос, който предал синовете на Палант, хората от родния им град още не понасяли името Лео. Никога не кръщавали децата си така, а когато някой се раждал зодия Лъв се считало за много лош късмет. Аз имам приятел на име Лио*. Той много би харесал историята. Вероятно би отишъл в Палена, за да се представя петдесет пъти на ден, та да види как ще реагират хората.
	[* Един от Седемте герои в поредицата „Героите на Олимп“ от Рик Риърдън. — Б.пр.]
	Тезей бил напреднал със списъка си. Убил маратонския бик. Прогонил злата царица вещица. Погубил всички врагове на баща си за една сутрин.
	Но имало един малък черен облак на хоризонта…
	Минотавърът.

	Месец след като Тезей се бил установил като принц на Атина, голямата седемгодишна лотария на Крит се завъртяла отново. Всеки млад мъж и млада жена били задължени да се регистрират, за да получат шанса да спечелят безплатно пътешествие до Кносос, вечеря в дворците на Минос, а след това да бъдат изхвърлени в Лабиринта за снимка с Минотавъра, последвана от болезнена смърт.
	Хората в Атина протестирали по улиците. Не ги обвинявам. Царят празнувал идването на собствения си син, а останалите трябвало да жертват децата си.
	Тезей решил, че това не било редно.
	— Татко — казал той, — ще ида в Крит като доброволец.
	— Какво? — Егей опитал да стане от трона, но краката му се разтреперили. — Не, синко! Едва сега се върна! Не мога да те изгубя!
	— Не се безпокой! Договорката с Крит гласи, че тази работа с жертвите приключва завинаги, след като някой от нас убие Минотавъра, нали?
	— Да, но…
	— Е, аз ще убия Минотавъра. Просто и лесно.
	Егей не бил толкова сигурен, че ще бъде лесно, но Тезей се изпълнил с решителност. Така било редно. Освен това вече няколко седмици Тезей нито бил убивал чудовища, нито бил изтребвал армии. Било му суперскучно.
	Когато хората чули, че принцът бил станал доброволец, се смаяли. Имали цинична представа за политиците и празните им обещания. А сега този младеж бил готов да рискува живота си в името на обикновените хора. Общественото одобрение скочило до седемдесет и пет процента.
	Когато бъдещите жертви били избрани с лотария, никой не се оплакал. Младежите се обединили около Тезей, който обещал да ги отведе до Крит и да ги върне в безопасност у дома.
	Нощта преди пратениците да отплават, цар Егей седнал на една последна вечеря със сина си.
	— Моля те, Тезей — рекъл той, — направи ми услуга. Обикновено, когато корабът се връща от Крит, платната му са черни като знак, че всичките ни жертви са загинали. Но ако успееш да се прибереш у дома, накарай капитанът да смени цвета. Така, когато видя кораба, ще знам, че си добре.
	— Разбира се — прегърнал баща си Тезей. — Какъв цвят предпочиташ?
	— Тюркоазеносин — предложил царят.
	— Защо не с бели платна? — попитал Тезей. — По-лесно е.
	Царят се съгласил, макар бялото да му се струвало прекалено стандартно. Четиринайсетте атински младежи и девойки, набелязани за жертви, се събрали около кораба и отплавали към Крит. Родителите им останали на пристанищата, махали и се мъчели да не плачат. По време на пътуването Тезей опитал да поддържа бойния дух на останалите с бинго и табла, но всички били нервни. Знаели, че не се позволявало носенето на оръжия в Лабиринта. Никой не бил оцелял след срещата с Минотавъра. Това убивало удоволствието от бордовите игри.
	След три дни път по море стигнали Кносос. Златните кули, мраморните храмове, градините и дворците в критската столица правели Атина да изглежда като най-забутаното село.
	Жертвите били посрещнати от радостни критяни, които веели сини знамена с надпис:
C>
	КРИТ Е НОМЕР ЕДНО!
C$
	С изключение на Тезей, никой от четиринайсетте тийнейджъри не се бил намирал толкова далеч от дома преди. Чувствали се изплашени и притеснени. Точно това целял и Минос.
	Денят на Лабиринта бил успешен ход за него. Истински празник за критяните, които можели да видят как треперели унизени най-добрите и красиви атински младежи, преди да бъдат хвърлени в Лабиринта на Минотавъра.
	Но Тезей развалил впечатлението. Той се усмихвал и махал на тълпата, докато жертвите вървели към двореца.
	— Как сте, какво става? Аз съм Тезей и се радвам да съм тук!
	Атиняните били отведени в двореца на цар Минос по повод обичайната вечеря преди смъртта им.
	Царят с нетърпение очаквал гостите му да почнат да се вайкат. Обожавал това. Тезей пак развалил всичко, тъй като се забавлявал. Смеел се, разказвал вицове и веселял царското семейство с истории за пътешествията си. Тази за гигантската костенурка Моли се приела особено добре. Тезей направил малка кукличка на Скирон от хляб и я хвърлил в супата на царя с вик:
	— МОЛИ, НЕ!
	Децата на Минос се разсмели. Принцеса Ариадна седяла точно до Тезей. Била запленена от красивия, забавен и напълно безстрашен атински принц. До края на вечерта се влюбила безнадеждно в него. Не можела да понесе мисълта, че и той щял да загине в Лабиринта. Баща й бил толкова неприятен — измъчвал поданиците си, бил хвърлил нейния брат мутант в Лабиринта, винаги осъждал красивите мъже на смърт, преди да можела да се опознае с тях. По дяволите!
	Цар Минос, от друга страна, не бил влюбен в Тезей. Нещо повече — решил, че младият герой трябвало да умре още преди да е стъпил в Лабиринта. Това щяло да ужаси останалите подобаващо. Иначе ефектът с писъците, когато ги хвърлял в Лабиринта, щял да се изгуби. Обожавал виковете на атинските младежи. Успокоявали разклатените му нерви.
	— Та, Тезей — рекъл царят от другата страна на масата, — чувам, че си син на бог Посейдон!
	— Да, господарю! — казал Тезей. — Благословен съм с двама могъщи бащи, единият цар на Атина, другият бог на моретата.
	— Колко вълнуващо — отвърнал Минос. — Вторият най-могъщ цар в Гърция и вторият най-силен бог. Както знаеш, аз съм най-великият цар и син на Зевс, най-главния бог.
	Да, Минос бил от този тип хора.
	Царят се изправил и измъкнал царския си пръстен: златен кръг с глава на бик от сапфир.
	— Да изпитаме ли твоя произход, Тезей?
	Минос отишъл до прозореца. Трапезарията се намирала на двайсетия етаж на най-високата кула и гледала към дълбините на океана.
	— Дали да не хвърля този пръстен във водата? Ти можеш да се гмурнеш и да ми го върнеш. Тогава ще знам, че си истински син на Посейдон. Подир другите ти приключения, съм сигурен, че това няма да е голямо предизвикателство за теб.
	Пръстенът струвал около един милион драхми, но това не значело нищо за Минос. Той имал още дузина такива в нощното си шкафче. Допуснал, че гостенинът ще се разтрепери от страх или ще намери някакво жалко извинение та да не скочи от двайсетия етаж. Но пък ако го направел, щяло да бъде много смешно.
	Минос хвърлил пръстена от прозореца.
	Както обикновено, Тезей реагирал импулсивно.
	Ярък предмет се движи! Хвани го!
	Изтичал до прозореца и скочил във въздуха.
	— Поклон пред паметта на този атинянин — изсмял се Минос.
	Тезей бил изминал половината път надолу, когато се сетил, че трябвало да се подготви малко… с парашут или поне сърф. Сега се налагало да се задоволи с молитва.
	— Хей, Посейдон — казал той, — малко помощ!
	Ударил по водата. Това би следвало да го убие незабавно, но напротив — той лесно потънал в дълбините. Теченията го отнесли до океанското дъно. Забелязал нещо златно да блещука в пясъка. Грабнал пръстена на Минос. След това ритнал и излязъл на повърхността. Дори не се бил задъхал.
	— Благодаря, татко!
	Вълните отвели Тезей на безопасно място на брега. След няколко минути един от сервитьорите на царската вечеря изтичал до царя.
	— Господарю, има един мокър човек на вратата, казва, че носи пръстена ви!
	— Ето ме! — нахлул Тезей. — Господарю, нося ви поздрави от втория най-могъщ бог, Посейдон. Пита дали имате нещо друго загубено, което да изисква помощта му.
	Тезей хвърлил пръстена в чинията със супа на царя.
	Атиняните се разсмели. Дори критяните се усмихнали, някои се захихикали.
	Цар Минос опитал да запази спокойствие, но не било лесно. Вените на челото му щели да се пръснат.
	— Вечерята приключи — надигнал се царят. — Приятни сънища… жертви. Утре ви чака Минотавърът. Вашият скъп приятел Тезей ще има честта да умре… искам да кажа, да се пробва пръв.

	Същата нощ принцеса Ариадна не могла да заспи.
	Баща й наистина бил гаден. Искал да убие мъжа, в когото била лудо влюбена! Решила, че не би могла да го понесе. Сложила си наметало с качулка и излязла от стаята, за да посети своя наставник Дедал, който работел в Лабиринта, затворен там по заповед на царя.
	През годините Ариадна се била сприятелила със стария изобретател. Той я образовал в точните науки, слушал оплакванията й за родителите (трябва да признаете, че имала щури родители). Дедал бил построил Лабиринта, затова я бил научил да го обикаля спокойно — винаги напред и надясно, винаги с топка прежда, с която да намериш пътя за навън. Поне веднъж седмично се промъквала в Лабиринта, за да види стареца. Сега се нуждала от съвета му как да спаси новото си гадже.
	Пристигнала в работилницата на изобретателя и му обяснила ситуацията.
	— Трябва да помогна на Тезей! Ще му покажа номера с навигацията, за да премине през Лабиринта. Как обаче да победи Минотавъра?
	Дедал нервно подръпнал брадата си. Харесвал Ариадна. Искал да й помогне, но имал чувството, че нещата нямало да свършат добре за никого от двамата.
	Ариадна го прегърнала и го погледнала като тъжно кученце.
	— Хубаво — въздъхнал Дедал. — Твоят приятел няма да може да вкара оръжие в Лабиринта, но Минотавърът има на собствената си глава две остри оръжия. Кажи на гаджето си да ги заеме от него. Освен това истинското име на Минотавъра е Астерион.
	— Леле — казала Ариадна, — бях забравила това.
	— Като повечето хора. Самият Минотавър вероятно го е забравил. Тезей обаче може да го използва, за да обърка чудовището. Така ще спечели няколко ценни мига.
	Ариадна целунала стареца по челото.
	— Ти си най-добрият, Дедале!
	По-късно същата нощ Тезей чул как чукат на вратата му. Решил, че стражите проверявали да не би да е скочил отново през прозореца. Вместо това, когато отворил вратата, видял принцеса Ариадна. Била се зачервила и носела само едно просто наметало на скитница върху царските одежди.
	— Мога да ти помогна да излезеш от Лабиринта — казала тя — и да ти кажа как да убиеш Минотавъра. Но имам едно условие. Ако успееш, трябва да ме вземеш със себе си. Мразя Крит.
	— Няма проблем — отвърнал Тезей.
	Ариадна обяснила как да мине през Лабиринта и му дала купчина прежда.
	— Ще намериш Минотавъра в центъра на Лабиринта. Ако го наречеш с истинското му име, Астерион, можеш да го объркаш за достатъчно дълго време, та да спечелиш преднина. Няма как да си носиш оръжия, но според Дедал можеш да използваш рогата на чудовището срещу него.
	— Добре — казал Тезей. — Или ръцете си. Регистрирани са като смъртоносно оръжие в двайсет и седем държави.
	— Наистина ли? — ококорила се принцесата.
	— Не, шегувам се, ще използвам рогата. И благодаря за преждата.
	На следващата сутрин стражите откарали четиринайсетте атински жертви в Лабиринта. Тълпата била дори по-голяма от обичайното. Всички искали да видят как атинският принц Тезей понасял смъртната си присъда.
	Тезей се държал все едно бил на купон. Махал с ръка и се усмихвал. Ръкувал се с критяни, целувал бебетата и спирал за снимки с фенки.
	Когато влязъл в Лабиринта, привикал останалите жертви.
	— Влизам пръв — казал той. — Тръгвам към центъра и нося прежда. Вие не бързайте и се дръжте за нея. Убия ли Минотавъра, ще се върна, ще ви събера и ще се приберем живи у дома. Готови? Старт!
	Огромните каменни порти на Лабиринта зейнали отворени. Стражите претърсили жертвите за оръжия, но никой не забелязал преждата, която Тезей бил навил около колана си като пояс.
	— Лабиринте, дръж се! — викнал Тезей.
	И изтичал вътре. Останалите атиняни го последвали без особен ентусиазъм. Портите се затръшнали, а тълпата отвън изчакала първите писъци да раздерат въздуха.
	Тезей развил преждата. Вързал единия край за факла, удобно разположена на изхода. Напомнил на хората си да не се отделят един от друг.
	— Стойте заедно и си приказвайте — добавил. — Аз се връщам след малко.
	Влязъл в Лабиринта. Той бил построен с идеята да бъде объркващ. След четири или пет крачки Тезей щял да се окаже безнадеждно загубен, ако не разполагал с преждата и упътването на Ариадна — винаги да върви напред и винаги надясно.
	Изминал пътя между автоматичните арбалети, пълните с отровни змии ями, коридорите с въртящи се остриета и тунелите с огледала, които го карали да изглежда прекалено дебел или твърде слаб. Накрая Лабиринтът го отвел до кръгла арена като на родео.
	А там го чакал Минотавърът.
	Благодарение на диетата, включваща червено месо, анаболи, сладко и люто, той бил станал два метра и половина висок. Раменете, вратът и главата му на бик, кървавочервените очи и лъскавите криви рога карали Маратонския бик да изглежда като новородено теленце. Но бил страшен и от рамената надолу. Ръцете и краката му се издували от мускули. Носел само една препаска. И не се бил къпал от двайсет години. Дори не си бил изрязал ноктите.
	Подът около него бил опасан със строшени окови и с костите на затворниците, които бил изял през годините. С изключение на това, арената била празна — имало само сено, на което да спиш, дол с мръсна вода за пиене, дупка в земята за тоалетна и няколко стари списания за четене. Нищо чудно, че Минотавърът бил толкова лют.
	Тезей приближил човека-бик. Не знаел дали да изпитва ужас, да се втрещи или пък да съжали чудовището.
	— Пич, на това му се казва скапан живот. Длъжни ли сме да се бием. Може да те измъкна и…
	Но Минотавърът изревал гръмко и нападнал. Били го обучили да мрази и убива. Бил измъчван, обиждан, прогонен от останалите. Нямало да се довери на човек и сега.
	Тезей избягнал удара, но Минотавърът бил бърз. Левият му рог одрал гърдите на Тезей и рукнала кръв.
	Той знаел много трикове в случай че се водела невъоръжена битка, но бързо осъзнал, че Минотавърът бил по-силен и по-умен от всичките му досегашни съперници. Олюлял се назад, а чудовището се обърнало и отново нападнало.
	Тезей отскочил настрани. Врагът му го очаквал. Минотавърът ударил шамар на Тезей, който полетял из арената.
	Тезей изпъшкал и се изправил, подпрян на сеното. Отчаяно сграбчил една верига. Когато Минотавърът се спуснал към него, Тезей замахнал с нея и увил края й за рога на чудовището. Минотавърът инстинктивно се изтеглил назад. Тезей пък дръпнал с всичка сила и рогът се изтръгнал от корена си.
	— МУУУУУ! — олюлял се Минотавърът, повече изненадан, отколкото ранен след счупването на рога.
	Чудовището стъпило на двата си крака. Стиснало огромните си юмруци и се втренчило в Тезей.
	За пръв път в живота си той изпитал съмнение. Държал здраво счупения рог на звяра, но не знаел дали щял да му се удаде шанс да използва оръжието. Чудовището било прекалено бързо и силно. Тезей никога нямало да може да го приближи без да бъде разкъсан на парчета.
	— Да поговорим за това, човече — изправил се той на крака. — Нали си отчасти човек? Не само чудовище. Не сме задължени да се бием.
	— ГРРР! — но Минотавърът не си представял по-голяма обида от тази да го нарекат човек. Затичал се към Тезей, решен да го превърне в героично пюре.
	— Астерион! — извикал Тезей.
	Минотавърът замръзнал, все едно го били фраснали в муцуната. Това име… той помнел това име. От най-ранните си години. Някаква жена, може би майка му? Мила бавачка, бебешка храна, топли завивки, огън в камината. Минотавърът си спомнил живота извън Лабиринта. Изпитал топлото чувство, свързано с това да си човек.
	В този момент Тезей го намушкал в стомаха с рога.
	Човекът бик надал рев и подскочил. Писъците му огласили всички улици на Кносос. Опитал да сграбчи Тезей, но героят отскочил настрана. Минотавърът го последвал, но краката му натежали като оловни. Болката в стомаха се усилила. Погледът му се замъглил. Чудовището паднало на колене, а после и по очи. Последното нещо, което видяло, бил Тезей, който го гледал повече с тъга, отколкото с триумф.
	— Спи спокойно, Астерион — казал Тезей. — Почивай в мир.
	Чудовището притворило очи. Минотавърът умрял със спомена за топлите завивки и милия глас на майка си.
	Тезей издърпал рога от стомаха му. Дрехите му били покрити с кръв. Искал да събори Лабиринта тухла по тухла. Искал да намушка Минос с рога на Астерион. Но трябвало да мисли и за още тринайсет атиняни, на които бил обещал да се приберат у дома.
	Намерил другия край на преждата и я последвал обратно до изхода. Събрал останалите си съграждани и ги повел, докато и четиринайсетимата не застанали на изхода на Лабиринта. По принцип това не би помогнало. Стражите не отваряли портите на никого. Принцеса Ариадна обаче чакала тъкмо пред портите. Чула как Тезей викал отвътре:
	— Ехооо? Минотавърът гушна букета? Може ли да си излезем?
	— Отворете портите — казала Ариадна на стражите, — принцесата ви заповядва!
	Стражите направили каквото им било наредено.
	Тезей излязъл с останалите жертви. Вдигнал кървавия рог, така че всички зрители да го видят.
	— Няма го вече Минотавъра! Няма да има и повече жертви!
	Тълпата замлъкнала. Можели да тръгнат срещу него. Играта понякога загрубява, когато гостуващият отбор спечели. Истината обаче била, че критяните обичали смели герои и мъртви Минотаври много повече отколкото харесвали цар Минос.
	Тълпата заръкопляскала. Свалили знамената и започнали да викат:
	— ТЕЗЕЙ! ТЕЗЕЙ!
	Вдигали героя и принцеса Ариадна на рамене и ги изпратили до пристанището, където корабът на атиняните чакал. Градските стражи се присъединили към празника. Федра, по-малката сестра на Ариадна, била сред тълпата. Тя извикала на сестра си:
	— Какво, заминаваш оттук? ВЗЕМИ МЕ С ТЕБ!
	Така и двете принцеси си тръгнали с атиняните.
	Минос не можел да направи нищо освен да тропа с крака в двореца. Цялото население на Кносос вдигнало тържество в чест на Тезей, след което го изпратило до кораба, за да се върне с тонове подаръци, с принцеса Ариадна и в бонус принцеса Федра.
	Корабът отплавал същата нощ. Пътуването до дома се превърнало в безкраен тридневен купон. Този път всички играли на бинго и на всякакви бордови игри.
	А ако искате хепиенд, това е моментът да спрете да четете, понеже впоследствие Тезей става истински гадняр.
	По време на първата нощ в морето атиняните били толкова заети да празнуват, че корабът им неусетно стигнал остров Наксос. Докато тълпата поправяла кораба, Ариадна и Тезей се сдърпали. Били заедно по-малко от двайсет и четири часа, но Тезей решил, че връзката им нямала бъдеще. Може би Ариадна търсела нещо сериозно, докато той предпочитал лятна свалка. Представям си как насън й течали лиги.
	Тезей казал на Ариадна, че ще я остави на остров Наксос и ще продължи по пътя си без нея.
	Гадно, нали?
	Дори по-лошо, добавил, че самата Атина му била наредила насън да стори това.
	— Съжалявам, миличка, но една богиня ми нареди да скъсам с теб. Вината не е моя.
	Да бе. Сигурно.
	Но най-ужасното било, че веднага след това започнал да сваля по-младата сестра на Ариадна, Федра.
	Грозно.
	Сърцето на Ариадна била разбито, но впоследствие нещата се наредили. Когато Тезей отплавал, Дионис попаднал на нея в Наксос. Влюбил се, оженил се за нея и я направил безсмъртна.
	А Ариадна и бездруго нямала да иска да се омъжи за Тезей, тъй като както ще видите след малко, той се оказал лош съпруг.
	Когато атинският кораб отплавал, Тезей, разсеян от толкова много празненства, допуснал типичната за хиперактивния герой грешка. Забравил да смени платната на кораба, та да предупреди баща си, че всичко ще е наред.
	Корабът се появил на пристанището с черни платна. Атиняни потънали в скръб. Решили, че, както обикновено, жертвите им били загинали. Старият цар Егей наблюдавал от най-високата кула на замъка. Когато видял, че платната на кораба не са тюркоазени или бели, сърцето му било разбито и той се хвърлил в морето.
	За разлика от Тезей, Егей нямало как да оцелее след падане от двайсетия етаж. Загинал, а тази част от Средиземно море станала известна като Егейско море, кръстена на стария цар.
	Тезей пристигнал в Атина и много се разочаровал, когато разбрал, че баща му бил мъртъв… Нямали да могат да поиграят на баскетбол.
	От друга страна, вече бил цар на Атина. Бил унищожил враговете на семейството, бил си намерил нова съпруга — Федра, която между другото била много по-красива от предишната му нова съпруга Ариадна. Пък и успял да сложи край на тежката дан на атиняните към Крит.
	Известно време цар Тезей се радвал на висока популярност. Корабът, с който бил отплавал към дома, се превърнал в негова чест в плаващ паметник, с кафене и магазин за сувенири. Останал векове наред в пристанището. Всеки път, когато някоя дъска изгниела, атиняните я сменяли, докато накрая не били подменени всички части на кораба.
	Местните философи, които имали прекалено много свободно време, започнали да обсъждат корабния проблем на Тезей. Ако постепенно подмениш всяко парче от оригинала с точно негово копие, дали той все още минава за автентичен? Същия въпрос съм си задавал и по отношение на звездите, които често посещават пластични хирурзи. Но според Анабет се отклонявам от историята…
	Тезей обединил Атика под властта на Атина. С Федра им се родили деца. Били щастливи няколко години. Но знаете как е, когато ви стане скучно и няма какво да правите. Място не можете да си намерите.
	И, разбира се, вината не била само на Тезей.
	Той движел в компанията на лош приятел, който му влияел зле. Бил от типа хаймани, за които майките ви предупреждават. Е… аз също спадам към този тип. Въпросният се казвал Пейритой. Бил вожд на лапитите, племе от Северна Гърция, толкова диво, че живеело с кентаврите. Повярвайте ме, празненствата на кентаврите не са за хора със слаби сърца.
	Пейритой се бил наслушал на истории за силния и храбър цар на Атина на юг. Известно време в новинарските емисии пишело само за това какво бил направил Тезей. Пейритой се ядосал.
	— Не може да е толкова велик. Ще сляза да го видя аз този юначага.
	Оседлал коня си и отишъл в Маратон, където преди време Тезей бил пленил белия бик. „Тезей се смята за готин, задето е откраднал бик. Е, аз пък ще открадна всички крави в града“, помислил си Пейритой.
	Така и сторил. Събрал говедата в Маратон, понеже измежду всичките си останали прекрасни качества лапитите се славели и като умели крадци. И тъй като Пейритой бил доста страховит, никой от местните не се опитал да го спре.
	— Искате си кравите? — попитал Пейритой. — Нека царят ви помогне. Кажете на Тезей, че го чакам.
	Пейритой откарал говедата на север.
	Новината за говеждия инцидент застигнала Тезей, който не могъл да понесе обидата и тръгнал самичък на север. Пейритой бил лесен за намиране, тъй като кравите оставяли много „пити“ подир себе си.
	Когато Тезей настигнал Пейритой, двамата започнали да се карат и да се обиждат, след което се сбили. Гледката била епична, тъй като юнаците счупили няколко скали с главите си, хвърляли се от високо, борели се, дуелирали се с мечове и мятали гранати. Но никой не можел да убие другия. Били еднакво силни, бързи и притежавали еднаква доза късмет.
	Накрая се уморили, седнали заедно и си разделили една бутилка вино.
	— Да го вземе Хадес — казал Тезей. — Ако не можем да се ликвидираме един друг, нека станем приятели!
	Такава била логиката на героите.
	За нещастие Пейритой забъркал Тезей в големи неприятности. Всеки втори уикенд двамата ходели да гуляят — пиели, предизвиквали побоища из баровете, унищожавали цели народи. Тезей забравил старата си философия да напада само когато бил нападан. Забравил и това, че трябва да упражнява само толкова сила, колкото използват враговете му. Разбеснял се и започнал да убива всичко живо по пътя си.
	Когато в неделя вечер се връщал в двореца си, царица Федра питала:
	— Къде беше?
	— Навън.
	— Пак ли си унищожил цели народи с Пейритой?
	— Остави ме на мира, жено! Просто разпусках! Богове!
	Веднъж Тезей и Пейритой решили да воюват с амазонките. Така Тезей срещнал тяхната царица Хиполита. Не съм убеден какво точно се било случило, но им се родил син на име Хиполит. Когато се разчуло, Федра не приела добре новината. Решила да вземе децата и да се премести другаде. Известно време Тезей й се сърдел, но след това отишъл да се разведри по познатия начин — с лапитите.
	Докато Тезей бил там, Перитой решил да се ожени за местно момиче на име Хиподамия. Не знам защо са я кръстили така, звучи като хипопотам, но казват, че била красива. На сватбата Пейритой поканил всичките съседни племена, дори кентаврите. За съжаление въпросните се напили и опитали да отвлекат булката. Дори за лапитите това било доста грубо. Сватбата се превърнала във война, а Пейритой и Тезей повели лапитите на победоносен поход срещу карнавалните понита*, като наритали конските им задници.
	[* Така се наричат някои от кентаврите в поредицата „Пърси Джаксън и боговете на Олимп“. — Б.пр.]
	Тезей сметнал това за една от най-големите си победи, но реномето му у дома спаднало, когато докарал в Атина армия пияни лапити, празнуващи победата си на Акропола. За седмици мястото се покрило с глави на кентаври и празнични ленти.
	И тогава на Пейритой му хрумнала наистина лоша идея. Решил, че заедно с Тезей трябвало да си вземат нови-новенички жени.
	— Ние сме най-добрите воини в света? — прегърнал с една ръка приятеля си Пейритой. — Трябва — хлъц! — да се оженим за Зевсови дъщери!
	Както обикновено, Тезей не се замислил. Идеята му се видяла готина и той веднага се съгласил.
	— Яко! Кои да си вземем!
	— Все тая, човек! Ще ги отвлечем!
	— Невероятно!
	— Ще ти помогна да се сдобиеш със съпруга, после ти ще ми помогнеш! Коя искаш?
	Тезей си избрал най-красивото момиче, което бил виждал — Зевсова дъщеря на име Елена (по-късно станала известна с Троянската война). Била прекалено млада, за да се омъжва, но Тезей възнамерявал да я отвлекат и да изчакат да порасне. Гадно и отвратително, наистина, но аз ви казах, че Пейритой оказал пагубно влияние върху Тезей.
	Нямали никакъв проблем да отвлекат Елена. Тезей я отвел до Троизена, където майка му Етра била царица. Помолил я да задържи Елена, докато порасне голяма, за да се омъжи за него.
	Предполагам, че на Етра идеята не й допаднала особено. По-късно Елена се измъкнала от Троизена и се омъжила за друг, но това е различна история.
	Тогава Пейритой решил, че бил негов ред да си избере съпруга.
	— Сещам се коя! Персефона!
	— Чакай малко — намръщил се Тезей, — тя не беше ли царица на Отвъдното?
	— Да! Ще слезем в Подземното царство и ще я грабнем! Ще е супер!
	Като пълен дървеняк Тезей одобрил плана. Намерили един вход към владенията на Хадес и си проправили път през Подземното царство, като убивали чудовища и плашели духовете. Принудили Харон да ги откара от другата страна на Стикс.
	Били почти стигнали двореца на Хадес, когато се уморили и решили да поседнат за няколко минути на една камара скали. Клепачите на Тезей му натежали и той задрямал. После се сетил, че вероятно не била добра идея да заспи в Отвъдното. Опитал се да стане, но краката му не помръднали. Ръцете му били парализирани.
	— Пейритой! — извикал той. — Помощ!
	Огледал се. Приятелят му се бил вкаменил, а над него кръжали три грозни жени с прилепови криле и огнени бичове — Ериниите!
	— Това е задето опитахте да отвлечете царицата ни! — изсъскала едната от тях. — Туристи!
	Ериниите отлетели и оставили Тезей — замръзнал и безпомощен. Така той изкарал месеци наред, лишен от всякаква компания, с изключение на призраците, докато един друг герой не минал оттам и не го освободил.
	Думата ми е за Херкулес. За него ще ви разкажа след като си взема витамините и се наям с пица, понеже този тип е вършил какво ли не.
	Тезей най-после се върнал в Атина, но нищо не било като преди. Хората от града вече не го обичали. Били уморени от пиршествата и простотиите му. Жена му Федра се била влюбила в сина му Хиполит, който вече бил голям и готов да стане цар. Обрат, достоен за сапунен сериал. Когато Тезей научил, изпаднал в истерия. Убил собствения си син, което според боговете е ужасно престъпление. Преценил, че било по-добре да напусне Атина сам, преди местните да са го линчували.
	Мразен и отхвърлен от всички, той отпътувал за близкия остров Скирос, но и там хората не го харесали. Местният цар Ликомед арестувал Тезей, а поданиците му гласували буквално да го изхвърлят от острова. Отвели го до върха на една скала и го изхвърлили оттам. Този път Посейдон не се намесил, когато Тезей се ударил във вълните.
	След смъртта му лошата му репутация си останала такава дори след цяло едно поколение. По-късно хората забравили негативното и започнали да разказват главно за подвизите от младостта му.
	Според мен Тезей си получил каквото заслужавал, точно според собствената му философия. Нещата тръгнали на зле, когато изгубил интерес към Ариадна и я зарязал. Атина на свой ред загубила интерес към него и го зарязала. Кармата действа по аналогичен начин.
	Дали в историята се съдържа поука? Ако е така, имам чувството, че важи и за мен. Ако си импулсивен и хиперактивен, това може да ти помогне, да ти спаси живота, дори да те направи герой.
	Но ако спреш да се фокусираш върху важните неща, ако станеш глупав и безразсъден и си позволиш да се разсееш точно преди да си научил ценен урок…
	Я! Катеричка!


>	Аталанта срещу трите плодчета — борба до смърт

	Години наред смятах, че тази госпожица е столица на щата Джорджия. После установих, че Аталанта и Атланта са две различни думи. Запитах се дали Аталанта е кръстена на Атланта заради любовта си към газираните напитки, но уви.
	На старогръцки Аталанта означавало „с равна тежест“.
	Това не е без значение. Аталанта не падала по-долу от който и да било герой. Всъщност била по-силна и бърза от повечето, но гръцките мъже не биха я кръстили „По-добра от нас“, тъй като това би накърнило гордостта им. Най-добрият комплимент, който им се откъснал от сърцето, бил да кажат, че е добра колкото мъж.
	Но родителите на Аталанта не я кръстили така. Те я намразили още с раждането й.
	Баща й Ясос* (какво име само!) бил цар на Аркадия. Като повечето гръцки царе жадувал за синове, които да продължат рода му. С име като това — Ясос, било трудно да изглеждаш мачо. След като първото му дете се родило момиче се ядосал толкова, че постъпил като амазонка. Само че наопаки. Отвел новороденото в дивото и го оставил на една скала да умре.
	[* „Здравей“ на гръцки. — Б. ред.]
	Така не спечелил наградата за Най-добър баща на годината. Бебчето започнало да плаче и вика. И аз бих постъпил така, ако татко ме беше изхвърлил. Имало силни дробове, затова не минало много време преди една огромна мечка да излезе от гората и да провери каква била цялата тази врява.
	Това би могло да свърши зле за бебчето и вкусно за мечката. Но за радост самата тя била опечалена майка. Ловци били убили мечетата й. Като намерила плачещата Аталанта на скалата, Баба Меца решила да стане мама и да отгледа бебчето като свое. Внимателно взела Аталанта в огромната си уста и се върнала в пещерата, където започнала да кърми детето с мечешко мляко.
	През първите си години Аталанта израснала с мисълта, че била мечка. Била силна и здрава. Научила се да не се страхува от нищо освен от ловците. Нощем се гушела в гъстата козина на майка си, а денем похапвала мед и нападала лагерите на туристите. Или каквото там правели мечките в Древна Гърция.
	Животът бил прекрасен, докато ловците не се завърнали в областта. Един следобед, докато Баба Меца била навън, двама мъже влезли в пещерата с надеждата да намерят мечета, които да убият заради козината им, да ги отведат в плен или да ги продадат на някой цирк. Но вместо това открили човешко дете, спящо върху купчина животинска козина.
	— Нещо не е наред — казал първият ловец.
	— Трябва да изведем детето от тук — съгласил се вторият.
	Гласовете им събудили Аталанта. Тя се изправила и изревала срещу им с оголени зъби.
	— Всичко е наред, момиче — казал първият ловец, — ще те спасим.
	Но Аталанта не искала да я спасяват. Тя издрала очите на ловците и ги изритала където не бивало. Мъжете обаче били по-големи и силни. Успели да я отвлекат и да я заведат в селото си. Това сигурно напълно разбило сърцето на Баба Меца. За втори път хората били унищожили дома и семейството й. Наистина трябвало да си вземе аларма.
	Ловците направили каквото могли, за да отгледат Аталанта като човек. Научили я да говори, да се облича и да яде с вилица. Карали й се, когато биела хората или спяла мечешки сън през зимата.
	Аталанта привикнала с човешкото, но не изгубила и мечото у себе си. Предпочитала да носи животинска кожа вместо рокли. Зверският й поглед карал и най-опитните воини да отстъпват. Когато станала на четиринайсет, можела да стреля с лък и да се бие с нож по-добре от всеки друг в селото, а също и да надбяга най-бързия кон. Израснала по-висока и силна от всяка друга жена, която селяните били виждали. С бронзовата си кожа и дългата руса коса (рядкост за Гърция)била хем красива, хем ужасяваща. Селяните я наричали Аталанта, равна по тежест, понеже никой мъж не успял да й се наложи. А който дръзнел да опита, загивал.
	Едва ли ще се изненадате, ако ви кажа, че любимата й богиня била Артемида, вечната девица. Аталанта не станала нейна истинска последователка, но се възхищавала на богинята, на самоувереността й, на уменията й в лова, на това, че убивала всеки мъж, позволил си дори да я загледа.
	Когато станала на шестнайсет, на Аталанта й дошло до гуша от селяните. Започнали да се чудят за кого ли да я омъжат. Аталанта преценила, че било по-добре да си тръгне, преди да е убила някого.
	Върнала се в дивото, където можела да си живее като Артемида, без да я безпокоят досадни мъже. Аталанта така и не открила Баба Меца отново, но пък си намерила пещера, напомняща й за дома. Била на половината път нагоре по планината, където от скалите извирал студен поток — безценен източник на течаща вода. Бръшлян покривал пещерата, осигурявайки й лично пространство. Гледката отпред също била забележителна — долина, пълна с диви цветя, дъбови и борови гори, никакви хора наоколо.
	Единствените й съседи били кентаврите, а те не смеели да я безпокоят.
	Като цяло. Но веднъж двама братя жребци — Ройкос и Хилас — се напили и решили, че ще бъде яко да пленят Аталанта и да я принудят да се омъжи за тях. Двама кентаври, една Аталанта. За кого точно щяла да се омъжи, не знаели. Не били стигнали толкова далеч в замисъла си, били кентаври, не им трябвали планове.
	Боядисали лицата си червени, покрили главите си с лози и си сложили гръндж тениски. Обикновено това успявало да изплаши и най-смелите хора. Същият следобед, когато Аталанта била излязла на лов, кентаврите се скрили сред дърветата пред пещерата й с надеждата да я хванат, когато се прибирала у дома.
	Аталанта се върнала с лъка и стрелите си, носейки на рамо убит от нея елен. Двамата кентаври излезли с крясъци измежду дърветата, размахвайки копия.
	— Омъжи се за мен или умри! — викнал Ройкос.
	Очаквал Аталанта да избухне в плач. Вместо това тя хвърлила елена, спокойно заредила една стрела и простреляла Ройкос в главата. Кентавърът паднал мъртъв.
	— Как можа да убиеш приятеля ми? — изревал яростно Хилас.
	— Махни се или ти си следващият — предупредила Аталанта.
	— Ти ще бъдеш моя жена.
	— Как пък не.
	Хилас свел копието и нападнал. Аталанта го простреляла в сърцето. Потопила стрелата си в кръвта на кентавъра и написала върху двете мъртви тела:
C>
	НЕ ЗНАЧИ НЕ
C$
	След това ги оставила да изгният. Никой кентавър не я обезпокоил повече.
	Аталанта щяла да бъде щастлива да прекара целия си живот в горите, в похапване на ядки и боровинки, плетене на кошници, разговори със симпатични горски животинки… и по-късното им изяждане.
	Но уви, славата й се разпространила. Кентаврите клюкарствали, както и селяните и ловците, минали случайно през нейната територия. Говорели за дива руса жена, която тичала по-бързо от вятъра и стреляла със смъртоносна точност.
	Някои се чудели дали това не била Артемида, приела човешки вид. Накрая, един мъж потърсил Аталанта. Но не за да се женел за нея.
	А защото имал проблем с гигантски див глиган!

	Ако сте чели книжката, която написах за гръцките богове, може би помните сладкото малко чудовище, наречено Калидонски глиган, или Прасе на смъртта. Артемида била пуснала петдесетте тона гневно свинско да се нахвърли срещу Калидонското царство, понеже царят му бил тъп и забравил да й принесе жертва.
	Но не ви разказах цялата история.
	Синът на царя, принц Мелеагър, бил този, който организирал защитата на града. Решил да подготви свински улов с най-добрите воини на Гърция.
	Мелеагър бил интересен тип. Когато се родил, Мойрите се явили на майка му и предсказали, че щял да живее, докато едно парче дърво в камината не останело неизгорено. Звучи като нещо случайно, защото е така. Мойрите явно имат чувство за хумор. Обичали да си разправят вицове от рода на:
	— О, богове! Нека й кажем, че животът на сина й зависи от парче дърво, ще е много смешно!
	Тогава майката на Мелеагър взела дървото от камината и го скрила в една кутия. Заради това той израснал с идеята, че бил безсмъртен. Докато дървото било на сигурно място, той се намирал в безопасност. Когато настъпил мига да улови Калидонския глиган, Мелеагър не се уплашил. Единственият начин да бъде убит от прасето бил то да нахлуе в двореца, да намери стаята на майка му, да отвори кутийката, да извади вълшебното дърво и да си го направи на кибрит. Подобно поведение не било наблюдавало при глиганите.
	Мелеагър обаче не можел да се справи сам с чудовището. Не се предоверявал и на уменията на останалите, присъединили се към прасешкия лов. Затова решил да потърси помощта на Аталанта.
	По това време легендата за нея се била разпространила из цяла Гърция. Мелеагър нямал търпение да я срещне. Обичал да ловува. Обичал красивите жени. Красива жена, която била най-добрият ловец в света? Прекалено интересно, за да не провери лично! Седмици наред бродил из дивото, докато не срещнал кентавър, който го упътил към пещерата на Аталанта.
	— Но не й казвай, че аз съм те пратил — помолил кентавърът, — тя е луда.
	Мелеагър се приближил до подножието на скалите. Свалил оръжията си, след което надникнал към бръшлянените завеси, покриващи изхода на пещерата.
	— Здравейте, търся Аталанта?
	Бръшлянът се размърдал и се чул глас:
	— Няма такава тук.
	— Вижте, искам само да поговорим. Казвам се Мелеагър.
	Бръшлянът се разтворил и Аталанта се появила на ръба, въоръжена със стрела, насочена към главата на Мелеагър. С развятата си руса коса, блесналите очи и роклята от животински кожи била дори по-прелестна, отколкото си представял Мелеагър. Малко пещерни хора изглеждали красиви, но Аталанта успявала.
	— Махай се — предупредила тя, — иначе ще те прострелям в лицето. Омръзна ми постоянно да идват някакви и да искат да се женят за мен.
	— Аз не искам да се женя за теб — казал Мелеагър, макар че сърцето му затупкало бясно. „Ожени се за нея, ожени се за нея“, крещял мозъкът му. Обяснил за Калидонската свиня и ловната дружинка.
	— Наистина имаме нужда от помощта ти — добавил той. — Ловецът, който убие прасето, ще спечели пари и слава.
	— Пари не ми трябват — отвърнала Аталанта. — Тук няма какво да си купиш с тях. Каквото ми е необходимо, имам си го. Подслон, чиста вода, храна и кожи.
	— Ами славата? — попитал Мелеагър. — Глиганът е проклятие на Артемида. Само някой благословен от богинята би могъл да го убие. Ако сразиш чудовището, ще докажеш, че си най-великият ловец на света, любимка на Артемида. Името ти ще остане вечно. И ще направиш така, че мъжете ловци в групата да изглеждат като некомпетентни глупаци.
	Аталанта свалила меча. Принцът не й трябвал, нито пък парите и славата. Но да направи мъжете на глупаци… това вече я изкушавало.
	— Присъединя ли се към лова — рекла тя, — няма да търпя ухажвания и предложения за женитба. Ако някой от хайката се опита да ме сваля, вероятно ще го убия.
	— Звучи… честно — отвърнал Мелеагър, макар тайно да се надявал тя да го хареса. — Добре дошла на борда!
	Отвел Аталанта в царството, като разпратил съобщения, които да пристигнат преди тях, съдържащи следното предупреждение:
C>
	_АТАЛАНТА ИДВА, НЕ Я УХАЖВАЙТЕ ИЛИ ЩЕ ПОЛУЧИТЕ СТРЕЛА В ГЛАВАТА_.
C$
	Когато стигнали двореца, дузина известни ловци вече се били събрали — Анкей, Мопс, Кефей… всички невъзможни за произнасяне имена в света на лова!
	Били получили предупреждението относно Аталанта и не се радвали да я видят. Красива жена, която не можели да притежават и която на всичко отгоре твърдяла, че била по-добра от тях в собствената им професия? Забрави!
	— Да ловувам с тази жена? — недоволствал Кефей. — Колко обидно. Не мога да се унижавам в подобно състезание.
	— Нито пък аз — отвърнал Мопс.
	— Тогава си вървете — изръмжала Аталанта. — Така няма да ме е еня за вашата смрад.
	Мъжете посегнали към ножовете си.
	— Момчета — помолил Мелеагър. — Трябва да работим отборно. Уменията на Аталанта са ни необходими.
	— Глупости — възразил Анкей, — не ми трябва помощта на жена. Сам ще убия глигана.
	— Да сключим сделка — предложил Мелеагър. — Заедно ще уловим глигана, без да се убиваме. Нито ще обиждате момичето. Ще си поделим парите и славата. Който пръв рани до кръв глигана, ще вземе специална награда. Той или тя ще получи четината на звяра. Това ще реши и кой е най-добрият ловец.
	Защо му трябва на човек да притежава смрадливата четина на глигана, не знам, но очите на ловците светнали от вълнение. Всички приели изискванията на Мелеагър.
	На следващия ден тръгнали да търсят глигана. Докато пътували, другите ловци се държали хладно с Аталанта, затова тя се хранела предимно с принц Мелеагър. Той се помъчил да не флиртува с нея. Питал я за детството й. Търсел съвети за това как да ловува. Аталанта започнала да го харесва пряко волята си. За пръв път била с някого, който се държал… с уважение.
	Можели да станат приятели или нещо повече, но ето че Аталанта намерила следите на глигана. Били с размерите на кофа за боклук и водели през блатата. Това била първата й подсказка.
	Ловците се разпръснали. Претърсили блатото, нагазили до колене в мочурливата вода. Сандалите им залепнали в калта. Облаци комари обкръжили лицата им, докато напредвали, стъпвайки в треви, стигащи по-високо от главите им. Не виждали нищо.
	Сигурно смятате, че няма нищо по-лесно от това да забележиш нападащ глиган, ала Прасето на смъртта атакувала без предупреждение. Минала като свинско цунами през бурените, като стъпкала Кефей, набучила Анкей на глигите си и смазала Мопс, чието копие се плъзнало по четината й без да нанесе никаква вреда. Освен това глиганът изпуснал една мълния от зурлата си, което се оказало фатално за мъжете, нагазили до кръста в блатната вода. Скоро двайсет ловци били умъртвени — опържени, сплескани или одрани. Пелей сполучил да хвърли копието си, но бил толкова ужасен, че не уцелил и без да иска убил приятеля си Евритион.
	Единствено Аталанта не се паникьосала. Докато чудовището беснеело, тя останала на място, свалила лъка си и зачакала удачния момент да стреля. Глиганът се обърнал към Мелеагър, готов да унищожи принца с мълнията си. Стрелата й се забила в гърба на изчадието с такава сила, че притиснала гръбнака му. На секундата парализирани, задните крака на глигана поддали.
	Прасето на смъртта изревало от болка, както бихте направили и вие, ако ви пронижат със стрела в гръбнака. Започнало да се влачи през блатото, но Мелеагър го настигнал и забил меча си в ребрата му, намушквайки го в сърцето.
	Оцелелите ловци бавно се възстановили от шока. Погребали мъртвите. Превързали си раните. Одрали прасето, което сигурно им отнело цяла вечност.
	Когато приключили, всички били разгорещени, уморени и сърдити.
	— Аз трябва да взема кожата на глигана — обадил се Мопс, който бил оцелял по чудо. — Аз хвърлих копието пръв.
	— И не причини никаква вреда — напомнила му Аталанта.
	— Редно е всички ние да си разделим четината! — викнал Пелей.
	— Ти пък за какво, задето уби приятеля си? — изсумтяла Аталанта.
	— Момчета! — възкликнал Мелеагър — Аталанта първа му пусна кръв. Без нея нямаше да успеем да победим глигана. Четината по право се полага на нея.
	Ала двама от роднините на Мелеагър — брат му Токсей и чичо му Плексип — пристъпили напред. (Спрете за миг и се замислете колко гадно звучат тези имена. Благодаря.)
	— Ще съжаляваш за това, братко — предупредил Токсей. — Не подкрепяй тази дивачка, обръщайки се срещу собственото си семейство.
	— Не бих съжалявал за това, че съм постъпил справедливо.
	Дал кожата на глигана на Аталанта, която сигурно си мислела следното: „Сърдечно благодаря, винаги съм си мечтаела за четина, от която да си направя смрадлив балтон“.
	Но била впечатлена, че Мелеагър не се поколебал да я подкрепи.
	Ловджиите се върнали в двореца за нещо, което трябвало да бъде празнична вечеря, но на роднините на Мелеагър не им било до празнуване. Колкото повече пиели, толкова по-ядосани ставали: „Глупава Аталанта. Глупав Мелеагър. Даде й четината само защото харесва красиви жени“.
	Истина било. Мелеагър искал Аталанта за своя съпруга, но не знаел дали помежду им била възможна връзка.
	По средата на вечерята, Токсей и Плексип повалили Аталанта от стола. Взели четината и отказали да й я върнат. Другите ловци избухнали в смях и започнали да дюдюкат. Накрая станало сбиване. Аталанта вероятно щяла да избие всички, но Мелеагър се намесил пръв. Извадил меча и пробол брат си и чичо си.
	Царица Алтея, майката на Мелеагър, била ужасена.
	— Но аз те спасих когато беше бебе! — изкрещяла тя. — Това ли е отплатата ти? Уби роднините си заради любовта на една дивачка!
	— Майко, чакай!
	Но Алтея излязла от столовата. Изтичала в спалнята си, отворила кутийката, извадила вълшебното дърво и го хвърлила в камината. Дървото станало на пепел. А в столовата същото се случило и с Мелеагър.
	Аталанта полудяла от скръб. Искала да избие всички в двореца, но я превъзхождали по многочисленост. Знаела, че щели да я екзекутират, ако остане, затова се върнала в пещерата. Очите й парели от непролетите сълзи. Заклела се никога да не се върне в цивилизования свят. Хората носели само неприятности. Мечките, елените и катеричките били много по-лесни за разбиране.
	За нещастие цивилизованият свят обаче не бил приключил с нея. Калидонският глиган я направил по-известна отвсякога. Славата й се разпространила надлъж и шир. Най-накрая баща й, цар Ясос от Аркадия, решил, че било време да върне дъщеря си у дома.
	Може би се питате как точно Ясос бил разбрал, че Аталанта е негова щерка. Наистина, тогава нямало тестове за бащинство, нито рождени свидетелства. Ясос не бил единственият мъж в Атина, изхвърлил малката си дъщеричка. Тя можела да бъде чуждо дете, отгледано от диви зверове. Това често се случвало.
	Митовете са малко неясни, но явно Аталанта и Ясос са посетили по едно и също време оракули и така били научили истината.
	Аталанта се връщала обратно към дома, когато минала покрай местна пророчица, която гадаела бъдещето на карти таро и приготвяла евтини любовни отвари, влагайки божествена мъдрост. Аталанта била толкова разстроена след Глиганското клане, че решила да прибегне до малко помощ.
	— О, велики Оракуле — казала тя, — какво ще се случи с мен? Мога ли да живея в дивото без да ме безпокоят? Мога ли да се отърва от брака?
	— Ловджийке, на теб мъж ти не трябва — отвърнала пророчицата с хрипкав глас. — Без такъв ще бъдеш по-щастлива, ала бракът е участ, която не ще можеш да избегнеш. Дори сега, докато говорим, твоят баща цар Ясос те търси. Той няма да намери покой, докато не ти избере подходящ съпруг. Най-добре ще е да приемеш предизвикателството и да поставиш свои условия за брака.
	— Това ще ми донесе ли щастие?
	— О, не. Сватбата ще бъде твоят край. След като се омъжиш, ще изгубиш себе си. Това не може да се избегне.
	— Ужасно! — възкликнала Аталанта — Мразя пророчествата!
	— Благодаря за подаръка — отвърнала пророчицата. — Желая ти лек ден!
	По това време цар Ясос също разговарял с оракул, само че в Аркадия. Подозренията му били потвърдени — великата ловджийка Аталанта наистина била изгубената му дъщеря. Скоро тя щяла да се върне у дома, за да се омъжи.
	— Отлично! — викнал царят. — Обожавам пророчествата! Тя е толкова известна… ще го използвам, за да уредя изгоден брак. Какво да направя, за да си я върна?
	— Стой мирен — посъветвал го Оракулът. — Аталанта сама ще дойде при теб.
	Царят се прибрал в двореца. Не бил изненадан, когато след няколко дни Аталанта се показала пред портите. Стражите я придружили. Ясос бил впечатлен. Аталанта била красива! Може би прекалено едра и мускулеста за истинска принцеса, но сияйната златна коса компенсирала недостатъците. Изглеждала здрава и готова да му роди внуци. Наистина била подходяща за брак женска.
	— Любима дъще! — казал той.
	— Която остави в пустошта да умре — намръщила се Аталанта.
	— Очевидно става въпрос за недоглеждане. Но защо да мислим за миналото. Нека обсъдим за кого да се омъжиш?
	Аталанта се изкушила да простреля царя в главата. Какъв нещастник бил тоя!
	Но… видяла себе си в Ясос. Същата свирепа усмивка, същият безскрупулен поглед. Не бил сантиментален. Интересувал се само от това, което можело да му помогне да оцелее. Аталанта го разбирала, въпреки че й станало мъчно. Запитала се дали дивото в нея наистина идвало от мечката, или й се било предало по наследство от баща й.
	— Не искам да се омъжвам — казала тя, — но Оракулът предрече, че не мога да го избегна, затова ще поставя собствени условия.
	— Но бащата на булката винаги поставя условията — намръщил се царят. — Знам кои съюзници могат да помогнат най-много на царството.
	— Ще стане по моя начин — настояла Аталанта.
	— Или?
	— Или ще рискувам да се противопоставя на Оракула. Ще убия теб и стражите ти, а после ще се върна в света на дивото.
	— Да стане както ти искаш — отсъдил царят. — Как да постъпим?
	— Имаш ли състезателна писта? — усмихнала се Аталанта.
	— Разбира се. Във всеки гръцки град, който струва поне петаче, има състезателна писта.
	— Изчакай ме там на сутринта и пусни мълвата. Всеки, който иска да се ожени за мен, да дойде с най-добрите си обувки за бягане.
	Цар Ясос се изкушил да зададе някой и друг въпрос, но решил, че не било много разумно. Аталанта стискала лъка си и изглеждала сериозна.
	— Много добре. До утре сутринта тогава.
	Ето че красивата и ужасяваща принцеса Аталанта се била завърнала в царството. Била готова да бъде спечелена на пистата. Но сега пък ти трябвали обувки за бягане.
	(Всъщност повечето гърци по онова време се състезавали боси. А също и голи. Но ако не е проблем за вас, ще си ги представям с анцуг и гуменки.)
	На следващата сутрин на арената се събрала тълпа. Всички искали да видят странния физкултурен метод, чрез който Аталанта щяла да си намери съпруг. Петдесет или шейсет кандидат-женихи се били събрали на пистата — все младежи от добри семейства. Кой не би желал да се ожени за принцеса? А и просто трябвало да спечели в едно надбягване. Звучало като фасулска работа!
	Аталанта, цар Ясос и стражите му се появили на бойното поле. Аталанта носела обикновен бял хитон, закопчан на кръста й с кожен колан, завършващ с два кинжала. Русата й коса била сплетена на плитка, която падала на гърба й. Държала дълга тояга, подобна на копие.
	Тълпата замлъкнала.
	— Народе на Аркадия — отекнал гласът на Аталанта из стадиона, — ето условията ми относно предстоящата сватба!
	Тълпата се размърдала неспокойно. Принцесата звучала така, сякаш от позицията на победител във войната диктувала условията си. Отишла в центъра на пистата и забила копието по средата на глинената повърхност.
	— Високият три лакътя прът ще бъде старт-финална линия!
	(Ако се чудите какво означава три лакътя, точно каквото чувате — разстоянието между лакътя и върха на средния ти пръст. Не разбирам защо ви е толкова важно. Аз съм американец, достатъчно сложна ми е метричната система.)
	Потенциалните ухажори започнали да мърморят помежду си.
	— Колко пъти трябва да обиколим пистата? — попитал един.
	— Само веднъж — светнали очите на Аталанта.
	— Лесна работа — отвърнал друг. — Значи се състезаваме и победителят се омъжва за теб.
	— О, не — отвърнала Аталанта, — всеки мъж, който иска да се омъжи за мен, се състезава с мен. Само двамата.
	Тълпата ахнала. Челюстите на женихите увиснали. Всички започнали да си шепнат: „Да се състезават с момиче? Ама тази сериозна ли е? От друга страна, изглежда бърза“.
	— Нещо повече — добавила принцесата, — за да ви е по-лесно, ще застана двайсет места зад старта, така че всеки жених да има предимство.
	— Колко нелепо! — отвърнал един от женихите. — Предимство пред едно момиче? Това е толкова обидно!
	И си тръгнал, заедно с още дузина женихи.
	Останалите се колебаели. Или били по-разкрепостени, или отчаяно искали богата съпруга.
	— Значи ще се състезаваме един по един — обадил се друг — с предимство от двайсет места. А първият, който те победи, се омъжва за теб.
	— Точно така — казала Аталанта — но има една последна подробност.
	Тя изтеглила кинжалите си.
	— Ако ви настигна преди да пресечете финалната права, ще ви убия.
	— Ооо! — промърморила тълпата.
	Приближили местата, за да видят как щели да приемат това женихите. Ставало все по-интересно. Цар Ясос започнал да си играе с короната. Не бил очаквал състезание до смърт. Нямал време да организира залагания.
	Накрая един от женихите свалил състезателните си обувки и ги хвърлил настрана.
	— Това е нелепо. Няма жена, заради която си заслужава да умреш.
	И се отдалечил заедно с другите.
	Но неколцина, които били наистина смели или просто глупави, останали назад.
	— Аз ще участвам — обявил един. — Състезание срещу жена? Какво по-лесно от това? Само не падай върху ножовете си, миличка. Не искам бъдещата ми булка да се самоубие.
	— Бъдещата ти булка може да се изкуши да убие теб — казала Аталанта. — Да видим колко си бърз.
	Тълпата заръкопляскала, когато Аталанта и Глупан (искам да кажа, смелият жених) заели местата си. Царят се съгласил да изпълнява ролята на рефер.
	— Готови? — извикал Ясос. — Старт!
	Женихът хукнал напред. Изминал три метра, след което Аталанта го настигнала. Бронзовите остриета блеснали и Глупан паднал мъртъв.
	— Някой друг? — попитала Аталанта, която дори не била задъхана.
	Бихте сметнали, че останалите ще си тръгнат от пистата, нали? Вече били видели колко бърза е Аталанта. Настигнала онзи тип както лъвицата настига елен. Едно мигване и бил мъртъв.
	Но останалите трима решили да се състезават. Вероятно смятали, че били супербързи… или много харесвали Аталанта. Или пък просто били идиоти. За броени минути, още три трупа украсили пистата. Най-бързият от мъжете бил изминал десет метра.
	— Някой друг? — извикала Аталанта.
	Стадионът притихнал.
	— Хубаво тогава — отвърнала тя. — Състезанието продължава, докато някой не спечели. Ще бъда отново тук следващата седмица, ако някой е готов да опита.
	Обърсала остриетата в хитона си и напуснала стадиона. Царят я последвал. Бил щастлив, че шоуто приключило и че щял да има време да организира залагания за следващото.
	Аталанта била известна и преди, но репутацията й наистина скочила до небето след смъртоносното състезание. Женихи от цяла Гърция идвали да изпитат късмета си. Някои се уплашили само при вида на Аталанта. Други я предизвикали и загинали. Никой не успял да пробяга дори половината писта, без да бъде убит.
	Цар Ясос не бил доволен, че дъщеря му си оставала все така неомъжена, но пък състезанията развивали туризма и му носели приходи от залагания.
	След няколко месеца един тип на име Хипомен минал в града по работа. Той бил от богато семейство, отседнало в крайбрежен град. Баща му Мегарей бил син на Посейдон. С други думи, Хипомен имал прекрасен произход. Бил обучен и за геройства от мъдрия кентавър Хирон, който се захващал само с най-добрите. (Сред които съм и аз, но не се хваля. Добре де, може и да се хваля.)
	Една сутрин Хипомен минал през града и забелязал, че един от местните затварял магазина си, бързайки към пистата.
	— Какво става? — попитал търговеца. — Изглежда ми рано за обедна почивка?
	— Аталанта си е намерила нова група женихи, които да убие… имам предвид, с които да се състезава.
	Обяснил му за регионалното риалити на Аталанта.
	Хипомен не знаел дали да се смее, или да повърне.
	— Колко ужасно — казал той. — Но тези мъже са идиоти. Няма жена, която да си заслужава такъв риск, независимо от красотата й.
	— Май не си виждал Аталанта — отвърнал търговецът, след което се отдалечил.
	Хипомен се изпълнил с любопитство. Последвал тълпата до стадиона, където се били събрали половин дузина женихи, готови да опитат късмета си. Хипомен не можел да повярва, че имало толкова глупави мъже.
	А после видял Аталанта. Готвела се за бягането. Със своя обикновен бял хитон и златната плитка била най-красивата жена, която Хипомен бил виждал. Смаян си проправил път през тълпата и застанал до женихите.
	— Трябва да ви се извиня — рекъл. — Смятах, че това да рискуваш живота си за жена е абсурдно. Ала сега, след като я зърнах, ви разбирам.
	— Супер — намръщил се един от женихите, — а сега се махай. Тази седмица е наш ред.
	Аталанта дочула размяната на реплики. Направила се, че не гледа, но с крайчеца на окото си зърнала Хипомен. Имал къдрава черна коса, морскозелени очи и дълги, изящни крайници. Гласът му обаче привлякъл вниманието й. Бил плътен и мелодичен (сложната дума за тази седмица, която научих по литература), като водопада пред пещерата на Аталанта. Усетила странна топлина в гърдите си. Не била изпитвала подобно нещо, откакто Мелеагър я бил придружавал по време на лова на Калидонския глиган.
	Опитала да прочисти ума си. Предстояло й да спечели състезание и да убие шест женихи.
	Цар Ясос викнал първия състезател. Аталанта си заела мястото на двайсет крачки зад него.
	Хипомен гледал впечатлен как Аталанта настига кандидат-женихите един подир друг. Тичала по-бързо от стрела, изстреляна от стикски лък (ще рече бързо). Била по-грациозна от леопард. А начинът, по който бършела ножовете си и колела женихите… леле, каква жена.
	Ако имал малко разум, Хипомен щял да избяга ужасен. Но вместо това се влюбил безнадеждно.
	След последното състезание тълпата се разпръснала и той се приближил до победителката, която триела кръвта от ножовете си.
	— О, красива принцесо! — рекъл Хипомен. — Дали бих могъл да дръзна да ви заговоря?
	Аталанта не била сигурна, че се бил обърнал към нея. Била потна след шестте надбягвания. Лицето й било зачервено от усилието. Плитката й се била разплела. Краката й били кални. Хитонът й — оцапан от кръвта и сълзите на мъртвите ухажори.
	А този тип я смятал за красива.
	— Можеш да дръзнеш да ме заговориш — отвърнала тя.
	— Онези женихи, с които влезе в съревнование — казал Хипомен, — не бяха достойни за теб. Где е славата в победата над такива мъже? Състезавай се с мен вместо с тях. Аз знам цената ти.
	— Нима?
	Хипомен се поклонил.
	— Моят дядо е Посейдон, повелителят на вълните. Мога да разпозная една природна стихия, когато я видя. Другите отчитат единствено красотата и богатствата на твоя баща. Ала аз те гледам и виждам ветровете по време на буря. Мощното течение на пълноводна река. Най-силната жена, създадена някога от боговете. Не ти трябва съпруг, който да те покори. Трябва ти равен, с когото да споделиш живота си. Позволи да докажа, че аз съм този мъж.
	Сърцето на Аталанта спряло в гърдите й. Никой никога не й бил отправял такива комплименти.
	— Как се казваш? — попитала тя.
	— Хипомен.
	— Хипо ли ти викат?
	— Всъщност не.
	— Чудесно. Чуй ме сега, Хипомене, благодарна съм ти за комплиментите, ала не си струвам риска. Убедена съм, че поне сто момичета в града ще се радват да се омъжат за теб. Направи си услуга. Избери си някоя от тях. Обърни се, върви си и забрави, че си ме виждал. Не бих искала да убия най-галантния мъж в Елада.
	— Уви, твърде късно е, принцесо — коленичил Хипомен, — вече те видях. Нивга не ще мога да те забравя.
	Хванал ръката й.
	— Единствено се моля любовта ми да е силна и неудържима като теб. Кога ще е състезанието?
	Аталанта се почувствала като ударена с ток. Какво изпитвала? Тъга? Жал? Не се била влюбвала досега. Не знаела как да разпознае чувството.
	Искала да откаже на Хипомен състезанието, но баща й стоял наблизо и гледал като сокол, а изражението на лицето му било красноречиво: „Ти сама измисли правилата, сега ще трябва да ги спазваш“.
	— Бедният Хипомен! — въздъхнала Аталанта. — Надявах се да мога да спася живота ти, но ако наистина си решен да умреш, ела след седмица, същият ден и час, и ще видим кой е по-бърз.
	— До следващата седмица тогава — целунал окървавената й ръка Хипомен.
	Когато си тръгнал от стадиона, тълпата с благоговение се разделила, за да му стори път. Никой мъж не бил успял да се доближи до Аталанта толкова и да оцелее. Със сигурност никой не бил целувал ръката й без впоследствие да му се наложи пластична операция.
	А умът на Хипомен работел трескаво. Той знаел, че не можел да победи Аталанта без божествена помощ. Дядо му Посейдон имал огромна сила, но Хипомен се съмнявал, че щял да му позволи да спечели надбягване заради сърцето на една жена. Вероятно можел да прекъсне състезанието със земетръс или цунами, но така щял да убие хиляди, а Хипомен не желаел да прави подобен курбан за деня на сватбата си.
	Попитал за най-близкия параклис на Афродита. Стоял забравен и неизползван в края на града, тъй като хората от Аркадия явно се интересували повече от залагания, отколкото от романтика. Хипомен подредил параклиса, почистил олтара, а подир това се помолил на богинята на любовта.
	— Помогни ми, Афродита! — извикал той. — Любовта е най-великата сила на тоя свят! Позволи ми да го докажа! Сигурен съм, че Аталанта ме обича! И аз я обичам, ала тя почита богинята девица Артемида. Позволи да покажа на целия свят, че ти си най-могъщата измежду всички богини! Позволи ми да спечеля сърцето на Аталанта, като победя в това състезание!
	Бриз повял в параклиса, а въздухът се изпълнил с аромата на ябълков цвят. Женски глас прошепнал:
	— Хипомен, скъпи мой младежо…
	— Афродита? — попитал той.
	— Не, Арес е — скарал му се гласът. — Разбира се, че е Афродита. В мой храм се молиш, не е ли така?
	— Извинявам се.
	— Ще ти помогна да спечелиш любовта на Аталанта, ала няма да е лесно. Не мога да увелича бързината ти, не съм специалист по спорта. Нике контролира тази сфера, а тя е изключително скучна.
	— Аз съм бърз — заявил Хипомен, — ала Аталанта е по-бърза. Ако не намеря начин да я забавя…
	— Имам каквото ти трябва.
	Три златни ябълки се появили в параклиса и кацнали на олтара.
	— Ябълки? — попитал Хипомен.
	— Не какви да е ябълки. Тези са от свещеното ми дърво в Кипър. Донесох ги оттам специално за теб.
	— Аз… признателен съм.
	— Доставката е безплатна.
	— Значи трябва да накарам Аталанта да ги изяде.
	— Не, не. Тя нали ще ти даде предимство на старта?
	— Да, двайсет позиции.
	— Докато тичаш, хвърляй пред Аталанта ябълка всеки път щом приближи. Тя ще спре, което ще ти спечели няколко секунди. Ще имаш три възможности да я забавиш. Ако всичко е наред, можеш и да стигнеш на финала преди тя да те убие.
	Хипомен погледнал ябълките. Може и да били от свещено дърво, но не му изглеждали вълшебни. Приличали на обикновени ябълки от пазара, но наистина от по-хубав сорт.
	— Но защо Аталанта ще спре за ябълките? — попитал той. — Не й достигат фибри ли?
	— Няма да може да им устои — отвърнала богинята. — Те са като любовта. Като мен. Вярвай, Хипомен!
	— Вярвам, богиньо! Ще сторя както повеляваш.
	— И още нещо. Когато спечелиш сърцето на Аталанта, върни се тук и ми принеси каквато жертва се полага. Не забравяй да ми благодариш.
	— Разбира се! Благодаря!
	Хипомен събрал ябълките и се върнал в града. Имал доста да потренира преди състезанието.
	Следващата седмица тълпите отново изпълнили стадиона. Залозите си ги бивало. Цар Ясос предлагал залог пет към едно, че Хипомен щял да направи половин обиколка, и хиляда към едно, че щял да спечели. А хората нямали търпение да видят колко далеч щял да стигне красавецът преди да го съсекат.
	Аталанта не била мигнала цяла седмица. Мятала се, мислила за пророчеството на Оракула, спомняла си как Хипомен я държал за ръката. Сега обикаляла нервно пистата. Ножовете й тежали повече от обикновено.
	Хипомен, от своя страна, изглеждал щастлив и уверен. Отишъл до Аталанта с висяща от колана му торба.
	— Добро утро, принцесо!
	— Какво има в торбата? — намръщила се Аталанта.
	— Пресни плодове, в случай че огладнея.
	— Не може да тичаш с тях.
	— Ти бягаш с ножове. Защо аз да не мога да тичам с обяда си?
	Аталанта подозирала, че й готвел номер, но собствените й правила не уточнявали какво се забранявало да носят женихите.
	— Хубаво тогава, тичай с обяда си. Така или иначе, ще умреш.
	— О, не — обещал Хипомен, — в края на деня ще сме женени. Нямам търпение.
	Аталанта изсумтяла и се извърнала. Страхувала се, че се била изчервила. Отишла до стартовата позиция, двайсет позиции назад.
	Цар Ясос вдигнал ръка. Тълпата притихнала.
	— Готови? — извикал царят. — Старт!
	Хипомен се стрелнал напред. Винаги бягал бързо, а сега животът му висял на косъм. Нещо повече, истинската му любов се нуждаела от него. Аталанта била пленница на това състезание както и той самият. Знаел, че тя не искала да го убива. Трябвало да спечели и заради двамата.
	Бил минал четвърт от обиколката на пистата, повече от всеки друг жених, когато усетил, че Аталанта го настигала. Чул съскане на острие, изтеглено от ножницата. Бръкнал в торбичката, грабнал първата ябълка и я подхвърлил през рамо. Аталанта инстинктивно отскочила. С крайчеца на окото си видяла нещо златно да проблясва, когато ябълката профучала покрай нея.
	„Какво, в името на Хадес! Нима Хипомен ме цели с плодове?“, помислила си тя.
	Толкова се изненадала, че погледнала зад гърба си. И наистина, на пистата се търкаляла златна ябълка. Знаела, че трябва да продължи да бяга, но нещо в ябълката, лежаща в прахта, й се сторило тъжно и нередно. Тълпата изревала невярващо, когато Аталанта се обърнала и я хванала.
	Хипомен вече бил изминал една трета от обиколката.
	Аталанта изръмжала ядосано. Не разбирала какво я било накарало да хване ябълката, но нямало да изгуби състезанието заради такъв евтин номер. С ябълка в едната ръка и с нож в другата хукнала напред, а краката й раздробили пръстта със скоростта на витла на хеликоптер.
	Хипомен изминал половината обиколка. Тълпата пощуряла. Той не можел да чуе Аталанта, а не смеел да погледне зад себе си. От виковете: „Убий го!“ обаче предположил, че се канела да го намушка в гърба.
	Хвърлил над главата си втората ябълка.
	Аталанта се навела, за да избегне плода. Ала сладкият аромат подразнил обонянието й и я отклонил от пътя, сякаш се била уловила на въдица. Грабнала ябълката, преди да е ударила земята. Ала да държиш две ябълки и нож, докато тичаш, не било лесна работа дори за най-добрия. Изгубила ценно време.
	„За какво са ми тези ябълки? Това е нелепо. Трябва да ги изхвърля“, помислила си Аталанта, докато тичала подир Хипомен.
	Ала не можела. Ароматът на ябълките и топлият им златист цвят й напомнил за най-щастливите й дни, когато си похапвала мед с Баба Меца в гората, когато гледала как нарцисите цъфтели край пещерата с водопада, когато преследвала Калидонския глиган с Мелеагър до себе си. Ябълките я накарали да помечтае за нещо, което не познавала. Докато гледала как Хипомен тичал пред нея, изпаднала в транс. Възхитила се на силата и скоростта му. Нямало да е лошо да прекара живота си с такъв човек.
	— Спри — скарала се тя сама на себе си, — бягай!
	Принудила се да тича както никога досега. Краката й почти не докосвали земята, докато летяла подир Хипомен. Той вече бил на десетина метра от финала, но тя можела да го настигне. Почти го била хванала, когато Хипомен хвърлил последната ябълка.
	Аталанта очаквала това. Обещала си да не се разсейва.
	Но когато златната ябълка профучала покрай ухото й, един глас сякаш й прошепнал:
	— Последен шанс, скъпа. Тази ябълка е всичко, което ще изгубиш. Спътникът в живота си, щастието, истинската любов. Можеш ли да оставиш всичко това в прахта?
	Аталанта скочила настрана. Хванала последната ябълка точно когато Хипомен пресякъл финалната права.
	Зрителите станали на крака и заръкопляскали. Особено онези, които били заложили 1000–1 за победата на Хипомен. Аталанта го настигнала с три ябълки и чист нож в полите си.
	— Измама — изръмжала тя — и магия!
	— Любов — поправил я Хипомен. — И ти обещавам, че е искрено.
	— Дори не обичам ябълки.
	Аталанта хвърлила златните плодове на земята и прегърнала Хипомен. Целувката му била по-сладка и от мед.
	Същата нощ се оженили в двореца. Цар Ясос не бил в настроение, тъй като резултатът от състезанието почти го бил докарал до фалит, но Аталанта и Хипомен били безкрайно щастливи.
	Прекарали една прекрасна година заедно. Аталанта родила син на име Партенопей, който станал велик воин (някои твърдят, че истинският баща бил Мелеагър или дори богът на войната Арес, ала аз не обичам такива клюки).
	Аталанта и Хипомен заслужавали да живеят в щастие, не мислите ли?
	Да, ама не!
	Хипомен бил толкова щастлив от любовта си с Аталанта, че забравил един важен детайл. Да принесе жертва на Афродита. Знам, глупаво е. Но хора! Момчето било влюбено! Разсеяно! Бихте сметнали, че точно Афродита би проявила разбиране!
	Никога не бива да забравяш за боговете, както и да платиш съответната цена.
	Един пролетен следобед Хипомен и Аталанта яздели, връщайки се обратно в града, след като си били прекарали прекрасен ден в лов. Спрели пред малко светилище на Зевс и решили да обядват там. Тъкмо приключвали със сандвичите си, когато очите им се срещнали. Внезапно любовта, която изпитвали един към друг, мощно ги заляла. Афродита използвала от планината Олимп магията си, за да разгори емоциите им и да заглуши съвестта им.
	— Целуне ме, глупако! — извикала Аталанта.
	— Ала това е храмът на Зевс — немощно възразил Хипомен, — може би не трябва…
	— На кого му пука! — Аталанта награбила съпруга си. Започнали да се въргалят и целуват точно пред олтара.
	Лоша идея.
	Зевс погледнал от планината Олимп и видял как двама смъртни осквернявали светилището му с обществена проява на неблагоприличие.
	— ГНУС! НЕ МОГАТ ДА ПРАВЯТ ТОВА В ХРАМА МИ! САМО АЗ МОГА ДА ВЪРША ПОДОБНИ НЕЩА В ХРАМА СИ!
	Щракнал с пръсти и двамата любовници променили вида си. Златиста козина покрила телата им. Рунтава грива обвила шията на Хипомен. Ноктите и зъбите им се удължили и изострили. Аталанта и Хипомен се прибрали обратно в гората като двойка лъвове.
	Според някои истории богиня на име Кибела била впрегнала лъвовете да теглят каляската й, но през повечето време Аталанта и Хипомен останали в дивото. Било невъзможно да бъдат опитомени или уловени, тъй като в качеството си на някогашни ловци знаели всички номера.
	Някои от децата им са все още живи. Лъвове, които могат да надхитрят хора. Но не бих ви препоръчал да ги следите, освен ако не искате да свършите като геройска кайма.
	Така пророчеството на Оракула се сбъднало. Аталанта изгубила човешката си идентичност, след като се омъжила. Но поне се върнала на свобода и останала със съпруга си.
	Можело да бъде и по-зле. Например да свърши като героя Белерофонт.



>	За каквото и да ставало въпрос, Белерофонт все не го бил направил

	Древните гърци наричали този тип Белерофонт Невинния, което е смешно. Той винаги се забърквал в големи каши.
	Истинското му име дори не било Белерофонт. Него получил след първото си убийство. Но може би трябва да забавя темпото.
	Атина си има Тезей. Аргос — Персей. Коринт си нямал звезда. Най-известният коринтянин бил Сизиф, който веднъж вързал Смъртта и получил за наказание вечни мъчения. Това го направило неподходящ за реклама на града.
	След като завлекли Сизиф в Подземното царство, синът му Главк станал цар на града. Той направил каквото могъл, за да подобри репутацията му. Построил нов дворец. Спонсорирал футболен отбор. Окачил ярки знамена по главната улица, на които пишело:
C>
	КОРИНТ, ТВОЯТ ПОРТАЛ КЪМ ЗАБАВЛЕНИЯТА
C$
	Главк също се оженил за красива принцеса — Евринома. Надявал се да има красиви синове и те да станат велики герои, благодарение на които името на Коринт да бъде вписано в картата.
	Но имало един малък проблем. Боговете още се сърдели заради Сизиф.
	Зевс отсъдил, че децата на Сизиф нямали да имат синове, които да продължат името на рода. Зевс не искал малки Сизифовци, които да търчат из Гърция и да мамят Смъртта.
	Заради това Главк нямал синове. С Евринома опитвали години наред, но без късмет, поради което царят винаги се нервирал.
	Една нощ започнал да обикаля царската спалня и да кърши ръце.
	— Но що да сторим? — попитал той жена си. — Как да се сдобием с наследник на трона?
	— Може да си имаме дъщеря — отвърнала жена му — и да я направим царица.
	— Сериозно говоря! — възкликнал Главк.
	— Хубаво — завъртяла очи Евринома, — нека си осиновим момче тогава.
	— Хората няма да приемат осиновен цар!
	— Хмм — тя погледнала през прозореца на спалнята към осветеното от луната море, — в такъв случай ще ни трябва божествена помощ.
	— Какво имаш предвид?
	— Остави на мен, скъпи.
	Царицата винаги била харесвала бога на моретата Посейдон. Имала добър вкус. Следващата вечер отишла на плажа и се помолила:
	— О, велики Посейдоне! Имам проблем! Съпругът ми не може да има синове, но копнее за наследник! Бих се радвала да помогнеш, ако разбираш какво искам да кажа…
	Посейдон чул как красивата царица търсела помощта му и се надигнал от вълните в целия си блясък, облечен само с плувки.
	— Здрасти, Евринома! — казал господарят на моретата. — Искаш син? Определено мога да помогна!
	Такъв си е татко. Винаги мисли как да услужи на хората!
	След девет месеца Евринома родила здрав син. Нарекла го Хипоной, като че нямаме в книгата достатъчно хора с хипопотамски имена.
	Цар Главк много се зарадвал. Бил сигурен, че момчето било негово. Царицата се била помолила за чудо и ето че боговете помогнали. Главк нямало да гледа зъбите на харизания кон. Фактът, че синът му изглеждал точно като мозаечните потрети на Посейдон в местния храм, бил просто съвпадение.
	Когато Хипоной пораснал, получил славата на безразсъден тип. Винаги се оказвал на грешното място в грешния момент. Веднъж с приятелите му си пекли сладки в царската камина, когато той разлял твърде много олио в пламъците и изгорил столовата.
	— Не беше нарочно! — заплакал принцът.
	Друг път, без да искал, мушнал един бик, определен за жертвоприношения, с ножа си и той изпотъпкал храма.
	— Не съм виновен! — извикал той.
	Няколко седмици по-късно стоял на царското пристанище и кълцал едно въже, тъй като бил отегчен. То се скъсало и най-хубавият кораб на баща му отплавал в морето без пътници.
	— Не го направих аз! — казал той.
	Но най-известният гаф на принца бил следният. В една новогодишна нощ с приятелите му целели по мишени с ножове. Някакъв човек извикал:
	— Хей, Хипоной!
	Принцът се завъртял и в същото време метнал ножа, тъй като имал проблеми с координацията. Човекът се казвал Белер и загинал на място, улучен в гърдите.
	— Стана случайно! — заридал Хипоной.
	Всички били съгласни, че не било нарочно, а и никой не харесвал Белер особено. Заради това Хипоной си нямал големи проблеми, но хората започнали да го наричат Белерофонт, убиецът на Белер. Прякорът му лепнал.
	Представете си какъв живот е това. Убивате някого на име Джо и до края на живота си трябва да отговаряте на името „убиецът на Джо“. После печелите титлата „Невинния“ и името ви вече означава „Убих Джо, но не беше нарочно“!
	Но последната капка, от която чашата преляла, била случката с тийнейджъра Белерофонт. По това време той вече имал малък брат на име Делиад. Как така на царската двойка й се бил родил втори син? Може би Зевс бил решил да снеме проклятието. Може би Посейдон още помагал на царицата в името на гражданския си дълг. Така или иначе, един следобед Белерофонт учел Делиад как да се бие с меч. Знам, ужасна идея.
	По средата на битката Белерофонт казал:
	— Добре, Делиад, ще те нападна отдясно! Блокирай!
	Делиад блокирал. Белерофонт обаче замахнал наляво, тъй като още трудно различавал лявото от дясното. Така убил брат си.
	— Стана случайно! — казал Белерофонт.
	Но родителите му решили да се намесят.
	— Виж, синко — рекъл цар Главк, — много станаха тези случайности. Да убиеш брат си наистина ни дойде малко в повече.
	— Но, татко…
	— Знам, че не си искал — намесила се царица Евринома, — въпреки това с баща ти решихме да те отпратим преди някоя случайност да те вкара преждевременно в гроба.
	— Да ме отпратите! Но, мамо…
	— Моят приятел, цар Прет, се съгласи да те приеме — казал царят. — Ще отидеш в Аргос и там ще завършиш ритуала за пречистване, за да изкупиш смъртта на брат си.
	— Ритуал за пречистване? — подсмръкнал Белерофонт. — Боли ли?
	— Няколко месеца ще изкараш в траур — казал татко му — и ще се молиш на боговете. Така всичко ще бъде наред.
	— Няколко месеца! А после може ли да се прибера!
	— Може би. Ще видим.
	Долната устна на Белерофонт потреперила. Не искал да плаче, но се чувствал нежелан. Наистина, понякога палел и убивал, но нима родителите му трябвало да го отпратят!
	На следващия ден си тръгнал сам. Хванал пътя, макар да било опасно. Бил в такава депресия и вървял така бавно, че изминал едва няколко километра преди залез. Намерил един крайпътен храм на Атина и решил да прекара нощта там. Преди да заспи, Белерофонт се помолил на богинята:
	— Атина, имам нужда от мъдростта ти. Родителите ми смятат, че съм безполезен. Унищожавам каквото хвана. Да се предам ли? Какво да направя?
	Със сълзи на очите се качил на олтара и заспал.
	Да заспиш на божи олтар обикновено не е добра идея. Вероятно ще се събудиш като гризач или саксийно растение.
	Но на Атина й станало мъчно за Белерофонт. Макар да бил син на Посейдон, с когото не се разбирали идеално, младежът имат потенциала да стане нещо повече от крачеща заплаха.
	Докато спял, Атина се явила в съня му. Сива мъгла се събрала около олтара, проблеснала мълния.
	— Белерофонт!
	Сънното видение на Белерофонт паднало от олтара и съборило една статуя, която се пръснала на пода. После скочил на крака!
	— Не съм виновен!
	— Няма проблем — въздъхнала Атина, — това е само сън. Чух молитвата ти, Белерофонт. Ти не си безполезен. Истинският ти баща е Посейдон, богът на моретата.
	— Затова ли приличам на онези мозайки? — зяпнал Белерофонт.
	— Да.
	— Затова ли мама толкова често ходи на плаж?
	— Да. Затова спри да се самосъжаляваш. Можеш да станеш велик герой, ако понатрупаш самочувствие.
	— Ще опитам, Атина.
	— За да започнеш отнякъде, ще ти направя подарък.
	Богинята му дала някаква златиста плетеница.
	— Това мрежа ли е? — попитал Белерофонт.
	— Не.
	— Сутиен?
	— Помисли — намръщила се Атина, — бих ли ти дала златен сутиен?
	— Не.
	— Това е юзда! Слага се на главата на коня.
	— О! Ясно! — Белерофонт не бил обръщал внимание на юздите. Винаги, когато опитвал да яхне кон, или смачквал някого, или нахлувал в нечия спалня.
	— Значи трябва да намеря кон, на когото да я сложа?
	Атина се запитала дали проникването в съня на този младеж наистина било добра идея. Напомнял й на Посейдон в бурен ден. Веел се без посока, разрушавал каквото сварел. Но ето че сега бил тук. Трябвало да насочи момчето към по-добър за него път.
	— До този храм — казала тя — има място на име Пирена, където ще намериш извор. Там Пегас ходи да пие вода?
	— Онзи Пегас? — Белерофонт бил чувал легенди за крилатия кон. Казвали, че се бил появил от кръвта на Медуза, след като Персей отрязал главата й. Много герои опитвали да пленят Пегас, но досега никой не бил успял.
	— Точно — отвърнала Атина. — Би ли искал да яздиш безсмъртен крилат кон?
	— Чакай малко — почесал си брадичката Белерофонт, — ако Посейдон ми е баща, а бащата на Пегас също е Посейдон, конят мой брат ли е?
	— Най-добре е да не разсъждаваш върху такива въпроси — посъветвала го Атина, — просто следвай указанията ми. Веднага щом се събудиш направи жертвоприношение на мен и на баща си Посейдон. Това ще ти спечели благословиите ни. После намери извора на Пирена и чакай Пегас да кацне. Когато сгъне криле да пие, трябва да се промъкнеш зад него и да му поставиш юздата на главата.
	— Но сръчността не е най-силната ми страна!
	— Дай най-доброто от себе си и опитай да не се убиеш. Ако успееш да накараш Пегас да захапе, магията на юздата ще го укроти. Ще приеме приятелството ти и ще прави каквото му кажеш.
	— Супер!
	— Но не си пресилвай късмета — предупредила го Атина. — Героите винаги постъпват така, след като получат нещо яко. Като крилат кон например. САМО ТОВА НЕ ПРАВИ!
	— Разбира се, че няма. Благодаря ти, Атина!
	Богинята изчезнала в мъглата. Белорофонт се събудил, паднал от олтара и съборил една статуя, която се разбила на пода.
	— Съжалявам — погледнал той към небето, — не беше нарочно.
	Вятърът въздъхнал отчаяно.
	Белерофонт отишъл до най-близката ферма и изхарчил всичките си пари за път, за да купи един млад бик. Пожертвал животното: едната половина за Атина, другата — за Посейдон.
	След това се отправил да плени Пегас с вълшебния златен сутиен.
	Изворът на Пирена извирал от една пукнатина във варовика и се събирал в басейн, опасан от лотоси и водни лилии.
	Белорофонт приклекнал зад близкия храст и зачакал. Както му се струвало, минали часове. Вероятно наистина били часове. Така научил това, което повечето хиперактивни герои знаем — можем лесно да се разсеем, но ако нещо наистина ни вълнува, оставаме съсредоточени. А Белерофонт действително искал да плени Пегас.
	Най-накрая една тъмна сянка се спуснала от облаците. Белерофонт помислил, че това бил орел, понеже той имал същата кафяво-златна окраска. Но когато сянката се спуснала, Белерофонт осъзнал, че съществото било много по-голямо — кафяв жребец с тъмна муцуна и шестметров размах на крилете.
	Белерофонт не смеел да си поеме въздух, когато конят кацнал. Пегас започнал да рие земята. Прибрал криле, приближил потока и навел глава да пие.
	Белерофонт се промъкнал със златната юзда. На половината път през долчинката стъпил на една клонка.
	Белерофонт замръзнал. Пегас го погледнал. Конят забелязал златната юзда и като интелигентно животно се сетил какво му предстояло. Пегас изцвилил. Белерофонт можел да се закълне, че конят му бил казал:
	— Голям си загубеняк, но хайде, ела.
	Белерофонт приближил. Пегас му позволил да постави златната юзда на главата му. Не знам защо решил да помогне, но това било дошло добре за Белерофонт. Досега не бил оседлавал кон и му трябвали шест опита, докато успее. Първоначално горкото конче имало ремък за шия върху очите, но накрая Белерофонт нагласил нещата. Пегас потръпнал, когато златната юзда го изпълнила с топла, гъделичкаща и весела магия, след което тихо изцвилил.
	— Къде отиваме?
	— Град Аргос — Белерофонт погалил Пегас по носа. — Богове, невероятен си! Ти си най-невероятният.
	Пегас тропнал с крак, сякаш казвал:
	— Млъкни и да тръгваме, преди да размисля.
	Пегас се покатерил на гърба на жребеца и заедно излетели в небето.
	Направили добро впечатление, като пристигнали в Аргос. Не всеки ден коринтяни виждали кон да влиза през прозореца в тронната зала. За щастие прозорецът бил голям, а и още никой не бил измислил стъклото, иначе щяло да бъде неприятно. Сега Пегас само съдрал един гоблен, защото една нишка се била закачила за копитото му. После стоварил Белерофонт на царския подиум и отново излетял през прозореца, следван от гоблена, сякаш бил рекламно знаме.
	Цар Прет посрещнал Белерофонт като почетен гост. Всеки, който можел да опитоми Пегас (много или малко), бил достоен за това. Жена му Антея се зарадвала дори повече на красивия млад герой.
	Царицата била самотна. Родината й Ликия била останала далеч по бреговете на днешна Турция. Баща й я бил принудил да се омъжи за Прет, който бил много по-стар, плешив и с шкембе. Мразела Аргос. Мразела стария си и грозен съпруг. Когато видяла Белерофонт, веднага се влюбила.
	Белерофонт прекарал няколко месеца в двореца. Всеки ден ходел до храмовете да се моли и да принася жертви на боговете, за да получи прошка, задето бил убил младия си брат (а и онзи пич, Белер).
	Всяка нощ Белерофонт опитвал да избегне Антея. Царицата непрекъснато флиртувала с него и му устройвала засади, когато бил сам. Белерофонт обаче бил сигурен, че любовна история с царицата нямала да пречисти душата му.
	Седмиците изминавали, а Антея се дразнела все повече и повече. Накрая, една нощ след вечеря, нахлула в спалнята на Белерофонт.
	— Какво не ми е наред? — настояла тя. — Не съм ли достатъчно красива?
	— Ъъъ… не. Всъщност да. Искам да кажа… омъжена си.
	— Е та какво от това! И Афродита е омъжена, но това не я е спряло да си живее живота!
	— Не съм убеден, че това сравнение е удачно.
	— Ще ме целунеш ли, или не?
	— Аз… не мога. Не е редно.
	— Ах!
	Антея излязла от стаята. Мразела праведните младежи, особено красивите, които не отвръщали на ухажванията й. Влязла в стаята за аудиенции, където дебелият й стар съпруг спял на трона.
	— Събуди се, Прет!
	— Само бях притворил очи — потръпнал царят.
	— Белерофонт ме нападна!
	— Той… какво? — намръщил се Прет. — Но той е толкова любезен? Да не би да е било случайно? Около него все така става, случайно…
	— Преследваше ме из спалнята и опита да ме сграбчи?
	— А ти какво търсеше в спалнята му?
	— Няма значение! Пробва се да ме целуне! Каза ми, че съм бебче и други такива лиготии.
	Прет се запитал дали не сънувал. Царицата не звучала логично.
	— Значи Белерофонт те е нападнал? И те е нарекъл бебче?
	— Да! — размахала юмручета Антея. — Искам справедливост! Ако ме обичаш, ще го арестуваш и екзекутираш!
	Прет почесал брадата си.
	— Виж, миличка. Да нападнеш царицата е тежко престъпление. Но сигурна ли си, че е станало така. Белерофонт не ми прилича на такъв. Той е син на моя стар приятел цар Главк. Ако го убия, ще започна война с Коринт. Белерофонт е гост в дома ни. Боговете мразят, като убиваме гостите си.
	— Безполезен си! — изръмжала Антея. — Ако не искаш да го унищожиш, ще го пратя при баща си в Ликия! Той определено ще го убие!
	Прет не желаел да погубва Белерофонт, но не искал също царицата да му крещи. Трябвало да живее с нея. Можела да бъде ужасно неприятна, когато не ставало нейната.
	— Ако го пратя при баща ти да го екзекутира, с какво това би било по-различно?
	Антея опитала да сдържи раздразнението си. Всичко трябвало да обяснява на глупавия си съпруг!
	— Ти си домакинът на Белерофонт, нали? Ти решаваш как трябва да се пречисти и кога е готов, нали?
	— Да. Всъщност смятах да заявя, че вече е пречистен.
	— Кажи му, че има да свърши само още едно нещо — настояла Антея. — Преди да бъде пречистен трябва да иде в Ликия и да предложи услугите си на моя баща цар Йобат.
	— Но как това ще доведе до екзекуцията на Белерофонт?
	— Дай му запечатано писмо до баща ми. Белерофонт ще помисли, че това са комплименти за него. Но в писмото ще помолиш Йобат да го екзекутира. Татко ще прочете писмото и ще убие Белерофонт. Така проблемите ни ще бъдат решени.
	Прет се загледал в жена си. Не знаел, че била толкова кръвожадна, нито пък вярвал, че някой можел да я нарече „бебче“.
	На следващата сутрин извикал Белерофонт в тронната зала:
	— Приятелю, поздравления за това, че почти приключи с пречистването! На път си да спечелиш титлата Белерофонт Невинния!
	— Почти?
	Царят обяснил за пътуването до Ликия. Подал на Белерофонт запечатаното с восък писмо.
	— Когато стигнеш Ликия, предай това на цар Йобат. То ще гарантира, че ще те посрещнат както трябва.
	Белерофонт не харесал студения поглед в очите на царица Антея. Или пък начинът, по който ръката на мъжа й потреперила, когато му подал писмото. Или пък мрачната музика, която свирели за саундтрак. Но Прет бил негов домакин. Не можел да отхвърли заповедта без да изглежда груб.
	— Ами добре. Благодаря за всичко.
	Белерофонт подсвирнал към коня си.
	Пегас бил изкарал последните няколко месеца, реейки се из облаците, но когато чул повикването на Белерофонт се стрелнал към прозореца и се приземил в тронната зала.
	Белерофонт се сбогувал с домакините и отлетял за Ликия, за да получи собствената си смъртна присъда.
	Обикновено пътят от Аргос до Ликия траел седмици по море, но Пегас стигнал за половин час. За толкова дори не могат да ти сервират питие в самолета. Докато летял над ликийската провинция, Белерофонт забелязал много изгорели селца, почернели ниви и димящи гори. Или Ликия била изгубила гори, или празника на скарите бил излязъл извън контрол.
	Когато пристигнал в двореца, цар Йобат доста се изненадал. Не всеки ден коринтяни влизали през прозорците му. Още по-изненадан бил царят, когато Белерофонт му подал писмо с препоръка от стария му дебел зет, царя на Аргос. Йобат отворил писмото. Вътре пишело:
	_Скъпи Йобате,_

	_Пред теб стои Белерофонт Невинния! Той е оскърбил моята съпруга и твоя дъщеря, като се е обърнал към нея с „бебче“ и с други лигави имена. Моля, убий го незабавно_.

	_Поздрави:_

	_Прет_

	— Добра препоръка — прокашлял се Йобат.
	— Прет бе много мил с мен — усмихнал се Белерофонт.
	— Значи не си чел писмото?
	— Не.
	— Виждам.
	Йобат много се ядосал. Но не на Белерофонт. Добре познавал дъщеря си Антея. Тя обичала да флиртува с младите мъже, а после, ако не отвърнели на ухажването й, искала да ги екзекутира.
	Йобат си въобразявал, че щяла да се укроти, като я омъжел за Прет, но явно още въртяла старите номера. Сега се надявала да свърши мръсната работа отдалеч.
	Огледал Белерофонт. Младежът изглеждал симпатичен. Напомнял му на мозайките на Посейдон в местния храм. Йобат сметнал, че това едва ли било съвпадение. Освен това се бил сприятелил с безсмъртния кон Пегас, което нямало как да бъде случайност.
	Йобат решил, че не можел просто да убие Белерофонт на място. Щяло да бъде грубо, неприятно и вероятно щяло да разгневи Посейдон.
	Царят имал друга идея. Може би щял да успее да реши два проблема едновременно. Щял да подтикне Белерофонт да извърши невъзможен подвиг. Нека Мойрите вземели решение дали да живее, или да умре. Ако загинел, Антея щяла да бъде доволна. Ако пък успеел, царството на Йобат щяло да спечели.
	— Невинни Белерофонт — казал той, — дошъл си да завършиш ритуала по пречистването, нали? Имам задача за теб, но не ще те лъжа, няма да е лесно. Ти обаче си силен млад герой и имаш летящ кон. Може би ти си точният човек за тази мисия.
	Белерофонт изправил рамене. Не бил свикнал да му възлагат важни мисии.
	— С радост ще помогна, царю. Нали няма да нося нещо крехко? Не съм от сръчните.
	— Не е крехко. Става дума за чудовище, наречено Химера. Може би, пътувайки през царството ми, си забелязал пожарищата.
	— Да. Празник на скарата ли има?
	— Не. Гнусно свръхестествено същество опустошава селата, изгаря посевите и тормози хората. Никой досега не е успял да го приближи, още по-малко да го убие. Според малцината свидетели съществото е отчасти лъв, отчасти дракон и отчасти козел.
	— Козел?
	— Да.
	— Разбирам за лъва и дракона, те са ужасяващи. Но козел?
	— Не ме питай. Местните жреци опитват да разберат откъде се е взело чудовището. Подозират, че Химера е изпълзяла от Тартара и вероятно е дете на Ехидна. Така или иначе, съседният цар Амисодар имаше прекрасната идея да нахрани Химера и да я подготви за война. Но не се получи. Тя опустоши царството му, а сега опустошава и моето. Внушава страх, плюе отрова, бълва толкова горещ огън, че може да разтопи броня.
	— Оу — обадил се Белерофонт.
	— Та това е задачата ти — казал Йобат. — Убий Химера. И благодаря!
	Белерофонт никога преди не бил получавал важна заръка. Цял живот хората му нареждали какво да не прави — да не мята кинжали, да не разлива олио, да не реже въжетата. Сега цар Йобат, който почти не го познавал, му се бил доверил за съдбата на царството си. Какъв мил човек!
	Белерофонт държал да не оплеска нещата.
	Скочил на гърба на Пегас и излетял през прозореца.
	Намерили Химера да изпепелява едно селце на около трийсет километра от столицата. Като прелетял над нея, Белерофонт разбрал защо никой не можел да опише чудовището добре. Всеки, който успеел да се приближи на по-малко от трийсет метра, ставал на пепел.
	(Искам да уточня, че съм срещал Химера, но по онова време тя не беше такава, каквато я е видял Белерофонт. Чудовищата често сменят визията си, така че това не ме изненадва. Пък и когато аз се натъкнах на Химера, тя беше маскирана като чихуахуа, което е ужасяващо, макар и по различен начин. Но да се върна към историята…)
	Белерофонт видял създание с размерите на мамут. Главата и предните му лапи били на лъв, задницата и задните лапи на дракон. Имало огромна змийска опашка, която завършвала с главата на гърмяща змия. Змийската глава се изстрелвала във всички посоки и щракала с отровни зъби във въздуха. Разбира се, аз също щях да бъда нервен, ако живеех до задника на чудовище. Но най-странна била козята му глава, която излизала от гърба му като перископ. Тя описвала почти пълен кръг и бълвала трийсетметрова струя пламъци.
	— Уникално — промърморил Белерофонт. — Какво мислиш, Пегас? Може ли да нападнем от въздуха това нещо?
	Пегас изцвилил, сякаш казвал:
	— Не знам, хлапе. Аз съм безсмъртен, но ти не!
	Като всеки добър герой, Белерофонт си бил намерил меч и копие. Подготвил копието, тъй като било малко по-дълго, и пришпорил Пегас. Стигнали на около пет метра над Химера, преди козята глава да ги види и да избълва огън към тях.
	Пегас се отклонил така рязко, че Белерофонт едва не паднал. Горещината от пламъците облизала косъмчетата на ръцете му. Змийската глава изхрачила отровен облак, от който Белерофонт започнали да го болят дробовете. Лъвският рев бил така ужасяващ, че едва не припаднал.
	Само летящият кон го спасил. Пегас се изстрелял нагоре, далеч от опасността, оставяйки следа от горящи конски пера подире си. Белерофонт изкашлял отровата и пушека от дробовете си.
	— Това беше прекалено близо.
	Пегас отново изцвилил, като че му отвръщал:
	— Нима?
	Когато започнали да кръжат отгоре, Химера ги загледала. Змийската глава съскала от върха на опашката. Лъвската заръмжала с оголени зъби. Но козята глава следяла Белерофонт най-внимателно. Това нещо представлявало рогато оръжие за масово унищожение.
	— Трябва да го накараме да спре да бълва огън — казал Белерофонт. — Мога да метна копие в гърлото му, но така само ще се стопи върхът му.
	Внезапно на Белерофонт му хрумнало нещо. Спомнил си как бил загазил като момче задето изгорил столовата. Преди да разлее олиото печал сладки и си мислел колко приятно се топели в устата му.
	— Да не се задавиш — казвала майка му, — ще се задавиш и ще загинеш!
	— Хм — рекъл си Белерофонт, — благодаря, мамо!
	Огледал руините, в които се било превърнало селцето. В края на главната улица забелязал изоставена ковачница и накарал Пегас да се гмурне към нея. След като се приземили в дюкяна, Белерофонт скочил и се огледал сред отломките.
	Химера видяла как кацат. Изревала и се насочила към главната улица с всичката бързина, която й позволявали несъразмерните й крака.
	— Хайде, хайде — мърморел си Белерофонт. Изтръгнал едно паднало дърво от ковачницата.
	До меховете открил парче олово с размера на възглавница. Белерофонт едва го вдигнал. С олюляване стигнал до Пегас и успял да се качи нагоре. Изстреляли се в небето точно когато Химера опръскала магазина с пламъци. Пегас изпръхтял под тежестта, която носел, сякаш питал:
	— За какво ти е тази оловна възглавница?
	— Ще видиш — Белерофонт забил копието си в парчето метал. За щастие оловото било меко. Успял да го набучи като гигантска близалка.
	— Пегас, нека приближим, за да дам това на козата.
	Пегас изпръхтял, отвръщайки:
	— С удоволствие! — и отново се стрелнал надолу.
	— Хей, Химера! — извикал Белерофонт. — Хапва ли ти се сладка?
	Трите глави на чудовището се вдигнали. Химера никога през живота си не била яла сладко. В Тартара нямало сладкарници. И наистина, когато смъртният герой се спуснал надолу, носел голяма сива близалка със себе си.
	Трите малки мозъка на Химера влезли в кратък спор помежду си по въпроса дали било редно да приеме близалка от непознати. Белерофонт бил само на три метра, когато козята глава решила, че това бил някакъв номер. Устата зейнала, за да разтопи лицето му, но героят набутал близалката право в огненото й гърло. Пегас се отклонил настрани, когато козята глава се задавила, а нажеженото олово изпълнило дробовете й. Химера се олюляла. И лъвската, и змийската глава започнали да се мятат от болка.
	Белерофонт скочил от гърба на Пегас и изтеглил меча си. Звучи невероятно, но успял да направи това без да се намушка.
	За пръв път в живота си Белерофонт се почувствал като истински герой — с добри рефлекси, вестибуларен апарат и прочее. Когато Химера се изправила на задните си крака, готова да нанесе удар, Белерофонт минал под нея и забил меча си право в корема й. Тя рухнала, а змийската глава изпаднала в предсмъртна агония.
	— Супер! — извикал Белерофонт и вдигнал ръка към Пегас: Дай пет!
	Конят го погледнал, сякаш му отвръщал:
	— Моля те!
	Белерофонт отсякъл козята глава на Химера за сувенир. Устата й била запечатана с олово и пушела. Направил си няколко селфита с трупа на чудовището. После яхнал Пегас и се върнал в Ликия, за да съобщи на цар Йобат добрите новини.
	Царят много се зарадвал на вестта за смъртта на Химера, но бил шокиран, че Белерофонт се завръщал жив и здрав.
	— Какво да правя? — запитал се на глас Йобат и Белерофонт се намръщил.
	— Ваше Величество?
	— Искам да кажа… как да ти се отплатя? Добра работа!
	Същата нощ царят вдигнал голямо тържество в чест на Белерофонт. Имало торта, сладолед, клоуни и фокусници. Е, царят пропуснал огнехвъргачите — считал ги за проява на лош вкус след инцидента с Химера.
	Йобат и Белерофонт разговаряли цяла нощ. Царят наистина харесвал младия герой. Не искал той да умира, но не бил готов и да отхвърли писмото на Антея с молбата за екзекуция. Защо?
	Вероятно Йобат се тревожел, че Белерофонт можел да застраши царството. Или пък бил от бащите, неспособни да кажат „не“ на децата си, макар те да си падали социопати. Какъвто и да бил случаят, царят решил да изправи Белерофонт пред ново предизвикателство, за да е сигурен, че Мойрите искали героят да оцелее.
	— Знаеш ли, Белерофонт — казал той по време на десерта, — нямам право да искам повече услуги, но…
	— Каквото пожелаете, господарю!
	Белерофонт бил искрен. Никога досега не се бил чувствал като герой. Харесвало му. Хората го обичали. Филоноя, най-малката красива дъщеря на царя, флиртувала безсрамно с него. Това също му харесвало. Но най-важното било, че Йобат вярвал в него. Царят му давал шанс да се докаже. Какъв страхотен човек!
	— Ако мога да помогна по някакъв начин — рекъл Белерофонт, — ще го направя. Само кажете какво искате!
	Тълпата избухнала в аплодисменти и вдигнала наздравица за Белерофонт.
	Йобат се почувствал като истински гадняр, но си наложил да се усмихне.
	— Съседното племе, солимите, ни създават големи ядове на източната граница. Химера изби най-добрите ми воини, освен теб, разбира се, затова нямам истинска армия. Страх ме е, че солимите ще завладеят страната, ако не ги спрем.
	— Разбрах — казал Белерофонт. — Ще отлетя при тях утре и ще уредя нещата.
	Тълпата отново извикала одобрително. Принцеса Филиноя запърхала с клепки. Йобат обсипал младия герой с похвали, но вътрешно се чувствал зле.
	До този момент солимите никога не били покорявани. Те били благословени от бога на войната Арес. В битка били напълно безстрашни. Да изпратиш срещу тях един-единствен човек било убийство.
	На следващия ден Белерофонт скочил на гърба на Пегас и отлетял към съседите. Вероятно успял някак да ги изненада от въздуха. А и сигурно бил натрупал самочувствие, както го била посъветвала Атина. Йобат вярвал в него, затова и той вярвал в себе си.
	Белерофонт кацнал в центъра на лагера на солимите и ги избил. Изклал половината племе и хвърлил оцелелите в паника. Тогава вождът помолил за мир и обещал никога повече да не напада Ликия. Заедно с Белерофонт подписали мирен договор и си направили няколко селфита, за да увековечат момента. После Белерофонтт се върнал в двореца.
	Цар Йобат бил смаян. Хората в Ликия полудели от радост. Същата нощ си спретнали още едно победно тържество. Принцеса Филоноя, която флиртувала с младия коринтец, помолила баща си да уреди сватбата им.
	Йобат бил разкъсван от противоречия. Белерофонт се оказал суперполезен. Бил смел, силен и действително невинен. Нямало нито един инцидент от пристигането си в Ликия насам. Нито убил някой роднина, нито бил подпалил някоя кухня, нито пък пускал корабите да плават сами по море.
	Антея обаче искала смъртта на младежа, а Йобат не можел да откаже нищо на кръвожадната си дъщеря. Решил да даде на Белерофонт още една, последна смъртоносна задача, за да се уверял напълно, че Мойрите били на негова страна.
	— Скъпи приятелю Белерофонт — казал царят, — не искам да те моля за такива неща, но има още една заплаха за царството… но не, прекалено опасно е, дори за герой като теб.
	— Слушам те!
	Тълпата избухнала в аплодисменти и вдигнала наздравици.
	— Е — продължил Йобат, — има един народ, който воюва с всички градове на Анатолия. Може би си чувал за него. Амазонките.
	Аплодисментите заглъхнали. Белерофонт преглътнал. Действително бил слушал легенди за амазонките. Самото им споменаване карало гръцките деца да сънуват кошмари.
	— Искаш… да се бия с тях?
	— Не мога да се доверя на никого другиго за подобна задача — отсякъл Йобат, което било вярно. — Ако успееш да ги накараш да отстъпят, както направи със солимите, ще бъде невероятно.
	На следващия ден Белерофонт отлетял за поредната битка. Не можел да повярва, че щял да се бие с амазонките, но Йобат разчитал на него, а Белерофонт не можел да го разочарова.
	Кацнал право в укреплението на амазонките и ги разпилял. Те били просто парализирани от изненада. Не вярвали на очите си, че някакъв глупав мъж можел да бъде толкова смел. Докато царицата на амазонките се мъчела да възстанови реда, Белерофонт избил стотици от най-добрите й воини.
	Царицата поискала примирие. Белерофонт се съгласил да ги остави на мира само ако спрат да нападат Ликия. Амазонките подписали мирно споразумение, което правели рядко, но уважавали храбростта, а на Белерофонт Невинния тя определено не му липсвала. Е, не пожелали да се снимат с него, но всичко било наред. Белерофонт се върнал в двореца в добро настроение. Когато коленичил пред царя и обявил победата си, Йобат направил нещо неочаквано. Старецът избухнал в сълзи. Паднал от трона, стиснал глезените на Белерофонт и успял само да каже:
	— Прости ми, момчето ми. Умолявам те да ми простиш!
	— Ами добре — отвърнал Белерофонт. — Какво си сторил?
	Йобат признал за смъртната присъда, издадена от Прет. Показал на Белерофонт писмото. Обяснил, че задачите били опит да изпълни желанието на дъщеря си и да предизвика смъртта на Белерофонт.
	Вместо да се ядоса, героят помогнал на царят да се изправи.
	— Прощавам ти — рекъл той. — Вместо директно да ме убиеш, ти ми даде шанс да се докажа. Направи ме истински герой. Как да ти се сърдя за това?
	— Скъпо момче! — Йобат бил толкова благодарен, че уредил Белерофонт да се ожени за дъщеря му Филоноя. Героят бил обявен за престолонаследник, а след години, когато Йобат умрял, станал цар на Ликия.
	Що се отнася до Антея, тя никога не сполучила в отмъщението си. Когато чула, че Белерофонт щял да се жени за по-младата й сестра и че наследявал царството на баща й, толкова се ядосала, че се самоубила.
	А всички останали заживеели щастливо и честито чак до края на дните си.
	Хахахаха. Шегувам се.
	До момента сте чули достатъчно такива истории, за да сте наясно с нещата. На Белерофонт му предстоял поне един голям провал.
	След като царувал дълги години, на героя му домъчняло за добрите стари времена. Тълпите не го посрещали със същите аплодисменти, както когато убил Химера. Никой не си спомнял как бил победил солимите и амазонките. Когато разказвал тези истории на царските банкети, гостите едва сподавяли прозевките си. Дори жена му Филоноя завъртала очи.
	Така става в живота. Появяват се нови герои. Старите биват забравени. Никой не помни лошото от миналото. Само Белерофонт изпитвал носталгия по добрите стари времена с пламтящите дворци и смъртните присъди, издавани от ненормални царици.
	Тогава решил, че му предстояло едно последно приключение. Един подвиг на прага на старостта, който да накара всички да го обикнат отново, така че поне малко да се подобри скучният му живот.
	Щял да отлети по-нависоко от всеки друг герой. Щял да посети боговете на планината Олимп! Отишъл на най-високия балкон в двореца и свирнал на Пегас.
	Крилатият кон отвърнал на призива му. Не се били виждали от години. Пегас изглеждал същият, понеже бил безсмъртен, но се смаял колко остарял бил Белерофонт.
	„Какво става“, килнал глава Пегас.
	— О, приятелю! — отвърнал Белерофонт. — Предстои един последен подвиг, който да извършим!
	Белерофонт се качил на гърба му и взел златните юзди. Пегас отлетял нагоре. Смятал, че отново щели да се бият с амазонки или нещо подобно. Но Белерофонт го насочил към грешна посока — на Запад. Скоро се озовали над Егейско море, катерейки се нагоре към облаците. Пегас изцвилил, сякаш питал:
	— Накъде отиваме?
	— Към планината Олимп, приятелю! — отвърнал радостно Белерофонт. — Да видим боговете!
	Пегас изпръхтял и опитал да се обърне. Бил летял до Олимп и преди. Знаел, че въздушното им пространство било затворено за смъртни. Но Белерофонт не пуснал юздите. Принудил Пегас да лети все по-нависоко и по-нависоко пряко волята му. В отношенията между коня и героя винаги съществувал баланс, но сега Белерофонт взимал решенията. Бил забравил предупреждението на Атина отпреди години:
	— Не пресилвай късмета си. САМО ТОВА НЕ ПРАВИ!
	Белерофонт можел да мисли единствено за славата, която го очаквала, когато се върнел у дома, пълен с истории за богове, а вероятно и със сувенири за децата. Хермес стоял на един от балконите в Олимп и пиел фрапе от нектар, когато видял Белерофонт да се издига от земята.
	— Зевсе! — обадил се вестоносецът на боговете. — Пратка ли очакваш?
	Зевс отишъл при него на балкона.
	— Кой е тоя? И защо лети насам ухилен? Ганимеде, донеси ми една мълния!
	— Ганимед е в обедна почивка, господарю Зевс — изкашлял се Хермес. — Да ида ли да шибна един шамар на нахалника?
	— Не — изръмжал Зевс, — имам по-добра идея.
	Зевс извлякъл малко пара от най-близкия облак и създал нов вид насекомо — конската муха. Ако не сте виждали такава, радвайте се. Това е най-тлъстата и грозна муха, която можете да си представите, кръстоска с най-кръвожадния и противен комар. Има остри като бръснач мандибули, създадени да разкъсват конска плът, откъдето именно е спечелила и името си.
	Зевс насочил новия си кръвопиец към неговата първа закуска. Конската муха ухапала Пегас между очите. Той бил безсмъртен, но изпитвал болка. Като се изключи огненият дъх на козята глава, за Пегас ухапването от конска муха било най-непоносимото усещане. Крилатият кон подскочил от болка. Белерофонт изпуснал юздите. Паднал на няколкостотин километра под себе си и се убил.
	На Пегас му станало криво, но Белерофонт сам си бил виновен. Не трябвало да иска да лети до Олимп. Ето че загинал унизително, а на останалите коне занапред щяло да им се налага да се разправят с конските мухи.
	От друга страна, на Белерофонт и Филоноя им се били родили три прекрасни деца. Разбира се, най-големият им син Изандър по-късно бил убит от Арес, а най-голямата им дъщеря Лаодамия — от Артемида. Поне малкият им син Хиполох оцелял! Но пък неговия син на име Главк (кръстен на стария цар на Коринт) бил направен на шиш кебап от Аякс по време на Троянската война. Така Белерофонт и всичките му близки били убити.
	Край.
	Ако развръзката не ви харесва, помнете, че не съм я измислил аз. Наричайте ме Пърси Невинния. Вината не е моя!


>	Кирена удря лъв

	Като полубог съм обсипван с много въпроси:
	„Могат ли титаните да си имат деца герои?“ „Смъртен влюбвал ли се е в двама различни богове?“ „Как се убива лъв с голи ръце?“
	Кирена е страхотна, тъй като историята й отговаря на всички тези въпроси!
	Била родена в Тесалия, Северна Гърция. Може би си спомняте нейното племе, лапитите, от разказа ми за Тезей. Обичали да празнуват, да гледат футбол, да убиват кентаври и да погубват цели народи! Лапитите били грубовати, затова Кирена отраснала, предпочитайки копията пред куклите и мечовете пред анимационните филми. Приятелките й не й пеели песента от „Замръзналото кралство“, в противен случай ги пращала в болница.
	Кирена ме кефи.
	Когато била млада, баща й Хипсей (сигурно е бил хипстър*) станал цар на лапитите. Дядо й бил Океан, титанът на морето. Това доказва, че титаните могат да имат деца полубогове. А баща на Хипсей бил един воден дух. С такива двама роднини не е изненада, че в тялото на Кирена имало повече от 60% вода. Цифрата важи за средностатистическия човек. Не обвинявам никого. Аз имам в организма си солена вода. (Според Анабет по-голямата част от нея се съдържа в главата ми. Много смешно, умницата ми.)
	[* Представители на съвременна субкултура, която се вдъхновява от хипи движението от 60-те години. Отличават се с това, че и в стила на обличане, и във вкусовете си за музика, книги и филми се стремят да избягват общоприетото и не гонят популярност. Мнозина обаче ги смятат за позьори. — Б.пр.]
	Кирена израснала в мечти за войни и завоевания. Искала да бъде велик боец като баща си, да си прекарва всяка събота, избивайки кентаври, и всяка неделя, гледайки футбол с момчетата. Но уви, на жените на лапитите не се разрешавало да се забавляват.
	— Мъжете воюват — отсякъл баща й, — жените си стоят у дома. Ти наглеждай овцете, докато ме няма.
	— Не искам да се занимавам с овцете — изръмжала Кирена, — те са тъпи.
	— Дъще — казал той, — ако никой не пази стадото, диви зверове ще изядат животните!
	— Диви зверове? — наострила слух Кирена. — Какви диви зверове?
	— Мечки, лъвове, вълци, понякога дракони. Всякакви животни нападат добитъка ни.
	Кирена грабнала копието и меча.
	— Мисля, че ще пазя стадото.
	И така, докато цар Хипстър се сражавал със съседите си, Кирена си стояла у дома и воювала с дивите животни.
	Имала неограничено количество врагове. В онези времена хълмовете и горите на Гърция гъмжали от свирепи хищници. Пуми, язовци, мутанти, каквото се сетите. Кирена не чакала да нападнат овцете й. Докато стадото й си пасяло по ветровитите долини, тя обикаляла хълмовете наоколо и унищожавала всяка потенциална заплаха. Убивала мечки, три пъти по-големи от нея. Смятала деня за скучен, ако още предобед не се била преборила поне с един дракон. Заради нея язовците мутанти почти изчезнали.
	Кирена се пристрастила към опасностите. Приятелките й я канели на тържества, а тя отвръщала:
	— Не, отивам да убия няколко пуми!
	— Нали вчера това прави! — оплаквали се дружките й.
	На Кирена не й пукало. Почти не спяла и не се хранела. Прекарвала по-голямата част от времето със стадата и се връщала в селото само когато й се налагало.
	Била толкова сръчна в работата си, че селяните я помолили да гледа и техните говеда заедно с овцете. Кирена много се зарадвала. Това означавало повече мишени за хищниците. Водела стадата на опасни места, с надеждата да предизвика по-големи и зли чудовища на двубой. Овцете и кравите не се притеснявали. Имали пълно доверие на Кирена. Щом някоя крава подушела опасността, питала съседката си:
	— Какво е това?
	— О — отговаряла другата крава, — само глутница вълци.
	— Няма ли да ни изядат! Дали не трябва да се паникьосаме и да изпотъпчем всичко?
	— Не — отвръщала дружката й, — само гледай.
	Кирена излизала от мрака с вой като банши и избивала глутницата.
	— Яко! — възкликвала втората крава.
	— Страхотна е. А сега, хайде да попреживяме!
	Кирена била толкова добър ловец, че самата Артемида я забелязала. Богинята й подарила две прекрасни ловни кучета. Искала да привлече Кирена за своя последователка, но тя не била навита цяла вечност да бъде девица.
	— За мен е чест — отвърнала, — но обичам да ловувам сама. Не съм отборен играч. Освен това искам и… ъъъ… да се омъжа някой ден.
	— Съжалявам да го чуя — сбърчила нос Артемида. — Не си лишена от талант. Вземи си брошура, в случай че промениш мнението си.
	С двете си нови ловни кучета Кирена станала още по-смъртоносна. Скоро ужасила до такава степен местните хищници, че ако някоя от овцете й побегнела, мечките я връщали при стадото, за да си нямат неприятности.
	Един ден на планината Олимп Артемида разговаряла с брат си Аполон за най-добрите смъртни стрелци.
	— Кирена попада в топ 5 — казала Артемида. — Предпочита меча и копието, но е добра и с лъка. Бих искала да се присъедини към Лова, но ми заяви, че не била готова да се откаже от мъжете.
	— Сериозно? — повдигнал божествени вежди Аполон. — Хубава ли е?
	— Не си го и помисляй, братко.
	— Мисля си го — признал Аполон.
	На следващата сутрин, както правела всеки път, когато имала нужда да се изпишка, Кирена обикаляла околните хълмове. С това отговарям на друг въпрос, който често ми задават — дали полубоговете използват тоалетна.
	Първо, да. Второ, за какво ви е да знаете?
	Понеже кучетата пазели една част на стадото, Кирена била сама. Оставила оръжията си, тъй като умните герои не ходят до тоалетна с меч в ръка. Отишла до най-близкото храстче. Уви, един огромен лъв дебнел добитъка от същия този храст.
	Кирена забелязала хищника и замръзнала. С голямата котка се гледали с взаимна неприязън — лъвът, защото искал да изяде овцете й, Кирена, защото много й се пишкало. Била с голи ръце и се съмнявала, че лъвът щял да й позволи да вземе копието и меча си, но не била особено уплашена. Хищникът изръмжал, сякаш й нареждал:
	— Махни се, госпожичке.
	— Не мисля — отвърнала Кирена. — Искаш овцете, а за целта трябва да минеш през мен.
	Това не е героична реплика, която ще чуете често. Лъвът скочил. Кирена се подготвила да го посрещне.
	Деца, много моля да не опитвате това у дома. Лъвовете имат остри нокти и зъби. Хората не. На Кирена не й пукало. Халосала лъва в муцуната, след което избегнала удара му. Битката тъкмо станала сериозна, когато облаците над близкия хълм се разсеяли. Кирена не забелязала това, но златна каляска, теглена от четири бели коня, се спуснала от небесата и кацнала на хълма.
	Богът погледнал надолу към двете малки фигурки, които се борели в долината. С божествения си взор можел да види Кирена много добре. Дългата й тъмна коса се веела, докато избягвала ударите на лъва. На слънчевата светлина дългите й крайници имали цвета на полиран бронз. Дори в разгара на битката лицето й било красиво и спокойно. Напомняла на Аполон същинска богиня на войната, а той като роднина на няколко такива добре ги познавал.
	Видял как с джудо хватка Кирена тръшнала лъва в долината.
	— Невероятно — промърморил си той, — няма нищо по-секси от това мацка да се бори с лъв.
	Звучи леко перверзно, но пък, от друга страна, много богове биха се намесили в схватката. Биха попитали дори:
	— Млада госпожице, имате ли нужда от помощ в битката с големия лош лъв?
	Но Аполон виждал, че на Кирена не й трябвало помощ. Бил израснал със сестра си Артемида и бил свикнал с жени, които се справяли сами. Задоволил се с ролята на зрител.
	„Да можех да споделя това с някого. Хей, сещам се с кого!“, помислил си богът.
	Хълмът на Аполон се намирал близо до пещерата на мъдрия кентавър Хирон, който обучавал най-добрите герои.
	— Хирон ще оцени това! — Аполон щракнал с пръсти и кентавърът се появил при него с купа супа в ръце.
	— Ами, здравей — казал Хирон.
	— Съжалявам, че ти прекъсвам обяда — рекъл Аполон, — но трябва да видиш това!
	Хирон погледнал накъде му сочел Аполон.
	Лъвът замахнал към Кирена и одрал ръката й. Тя изревала от гняв, ритнала го в муцуната като Чък Норис. След това хукнала да се катери по ствола на едно дърво, прескочила гърба на лъва и се приземила зад него, като махнала с ръка, сякаш искала да каже:
	— Ела ми.
	— А — отбелязал Хирон, — това не се вижда всеки ден.
	— Госпожицата си я бива, не мислиш ли? — попитал Аполон.
	— Кирена. Познавам я — отвърнал Хирон. — Бих искал да я обуча.
	— Защо не го направиш? — попитал богът.
	— Баща й Хипсей никога няма да позволи — поклатил глава Хирон. — Той е традиционалист, когато става дума за ролята на жените. Докато Кирена живее при лапитите, никога няма да разгърне истинския си потенциал.
	В долината Кирена хванала лъва за задните крака, завъртяла го и го хвърлила в една скала.
	— Но — попитал Аполон — какво ще стане, ако някой бог се влюби в девойката и я отведе някъде другаде?
	— Ако Кирена отиде в чужди земи — подръпнал замислено брадата си Хирон, — където тамошните правила няма да я ограничават, може да стане каквато иска. Героиня, царица, основателка на нова нация.
	— Гадже на някой бог? — предположил Аполон.
	— Твърде възможно — отвърнал Хирон. — И майка на мнозина герои.
	Аполон наблюдавал как Кирена удушва лъва и как след това обикаля трупа му с вдигнати юмруци.
	— Ще се видим скоро — казал Аполон на кентавъра. — Имам си приятелка за отвличане.

	Кирена тъкмо се била изпишкала и превързала раните на ръката си, когато до нея се появила огромна огнена топка. От нея излязла златна колесница. Овцете и кравите не помръднали. Сметнали, че това бил поредният хищник, който Кирена щяла да убие.
	Аполон слязъл от колесницата. Бил облечен в най-хубавите си пурпурни одежди и с лавров венец на челото. Очите му блестели като разтопено злато. Усмивката му била ослепителна. Ореол от светло като мед сияние трептял около него.
	— Ти май не си тукашен — намръщила се Кирена.
	— Аз съм Аполон и те наблюдавах, Кирена. Ти си очарователна и силна, истинска героиня, която не заслужава да живее като обикновена пастирка!
	— Не е лошо да си пастир — отвърнала тя, — убиваш диви зверове.
	— И го правиш майсторски — рекъл Аполон. — Но какво ще кажеш да се преселиш в нови земи, където ще можеш да си основеш свое царство! Ще управляваш като царица, ще се биеш с орди врагове и ще имаш бог за гадже!
	Кирена се замислила. Аполон бил сладък, по-добре сложен от мъжете на лапитите и много сладкодумен. А и златната колесница си я бивало.
	— Готова съм за първа среща — решила тя. — Ще видим какво ще правим нататък. Къде мислиш да ходим?
	— Чувала ли си за Африка? — ухилил се Аполон.
	— Надявах се на италианския ресторант в селото, но и Африка става. Мога ли да си взема ловните кучета?
	— Разбира се?
	— А кравите и овцете?
	— Няма място в колесницата, за което се извинявам. Но ще ти купя ново стадо, като стигнем там!
	Кирена свила рамене, подсвирнала на кучетата и се качила в колесницата на Аполон. Оставили огнена следа в небето, докато пътували към Африка. Зарязали овцете и кравите да се оправят сами. За тяхно щастие Кирена била избила всички хищници в радиус от седемдесет километра, затова вероятно всичко с тях било наред.

	Аполон отвел новата си приятелка в Северна Африка. Приземили се в планините на територия, която днес наричаме Либия. Там хълмовете били опасани от кедрови дървета, смирна и кървавочервен олеандър. Чисти ручеи бълбукали в долчинки с диви цветя. В далечината брегът бил заобиколен от чисто бели плажове. Блестящото синьо море се било ширнало на хоризонта.
	— Тук е по-хубаво, отколкото у дома — признала Кирена.
	— И е само твое — казал Аполон.
	Кирена не могла да устои на перспективата да има собствена държава. С Аполон станали отбор. Ловували заедно по хълмовете, тичали по плажовете на лунна светлина и понякога, само за удоволствие, се целели в Хермес, когато профучавал над тях със съобщения за боговете. Винаги било забавно да простреляш Хермес в задника.
	В Гърция оракулите на Аполон разпространили мълвата: Който искал да започне нов живот под властта на красива царица, трябвало да иде в Африка и да се присъедини към купона.
	Скоро цяла гръцка колония заживяла в долината. Построили град на име Кирена, кръстен, разбира се, на царицата. А най-големият и важен храм, разбира се, бил посветен на Аполон.
	Град Кирена станал първата и най-важната гръцка колония в Африка и оцелял почти до падането на Римската империя. (Доколкото знам, руините още са там, но не съм посещавал лично мястото. Всеки път, когато пътувам из такива земи, трябва да се боря с чудовища и почти винаги умирам. Затова ще пусна вас да идете вместо мен. Ще ми изпратите картичка.)
	Аполон и Кирена имали двама синове.
	По-големия се казвал Аристей, което означава „най-полезен“. Хлапето си заслужило името. Когато бил млад, Аполон отвел Аристей обратно в Гърция да се обучава с кентавъра Хирон. Не бил много добър с копието и меча, но имал други ценни качества, като например да прави сирене и да вади мед. Това му спечелило популярност в земеделските среди. Боговете толкова се впечатлили, че превърнали Аристей в низш бог. Когато следващия път решавате кръстословица и ви трябва името на бога на меда и сиренето, имате отговора. После ще ми благодарите!
	По-младият син на Кирена, Идмон, станал пророк, тъй като баща му бил бог на пророчеството. Но за съжаление, когато погледнал в бъдещето за пръв път, Идмон видял смъртта си. Подобни прозрения обикновено побъркват хората, но Идмон го приел мъжки. Години по-късно, когато героят Язон събрал отбор юнаци за Златното руно, Идмон се присъединил, макар да знаел, че щял да загине на борда на „Арго“. Не искал обаче да пропусне шанса да умре като герой. На това му се вика отдаденост.
	Кирена си живяла щастливо в Африка. Харесвало й да бъде царица на собствения си град. Но колкото повече годините минавали, толкова по-самотна ставала. Ловните й кучета починали, децата й пораснали. Аполон я посещавал все по-рядко.
	Боговете са си такива. Смъртните любови бързо им омръзват. За тях хората са като гризачи, които отглеждаш с училищна цел. Първата нощ, когато прибереш такъв у дома, си много развълнуван и искаш да му е добре. Но в края на годината вече питаш:
	— Пак ли е мой ред? Трябва ли?
	Кирена не вярвала, че някога щяло да й домъчнее за Гърция, но добрите стари времена започнали да й липсват — битките с лъвове, пастирството, обидите от страна на грубите лапитски мъже. Кирена решила да се върне отново в Тесалия и да види приятелите си от детинство, а също и да провери дали баща й бил все още жив.
	Пътуването продължило дълго. Когато стигнала там, научила за смъртта на баща си. Новият цар на лапитите не искал да има нищо общо с нея. Повечето й приятелки се били изпоженили и изобщо не я познали. Някои били починали, тъй като лапитите водели тежък живот.
	Кирена излязла сама в дивото, като обикаляла старите пътеки, където навремето ловувала. Липсвали й кучетата. Липсвала й младостта. Чувствала се празна и ядосана, но не знаела на кого. Накрая забила острието на меча си в твърдата земя.
	— Така ще затъпиш острието — казал нечий глас зад гърба й.
	Зад нея се издигал едър мъжага в пълно бойно снаряжение. Носел кърваво копие, сякаш бил излязъл насред клане, за да пие едно кафе. Лицето му било красиво по начина, по който е красива планината — изсечено и сурово, величествено и вероятно смъртоносно. На нагръдника му бил изобразен див глиган.
	— Ти си Арес — предположила Кирена.
	Богът на войната се ухилил. Очите му пламнали като миниатюрни погребални клади.
	— И не те е страх! Разбирам защо Аполон те е харесал! Но какво си правила с лигльо като поета? Ти си воин. Имаш нужда от истински мъж.
	— Сериозно? — Кирена издърпала меча от земята.
	Не се страхувала. Била израснала в тези сурови земи, обкръжена от груби мъже. Познавала Арес. Той въплъщавал цялото й детство. Всичко, от което се била откъснала, когато Аполон я взел със себе си. Не знаела дали обичала, или мразела бога на войната.
	— Предполагам, ще ме отведеш в далечни земи и ще ме направиш царица? — изръмжала Кирена.
	— Не — изсмял се Арес, — но ако ти трябва някого, който да ти напомни откъде си тръгнала… аз съм твоят човек. Или бог. Не можеш да избягаш от корените си, Кирена. Убийствата са в кръвта ти.
	Кирена нападнала с рев бога на войната. Двамата се сбили в планината и отчаяно опитвали да си отрежат главите. Кирена не му отстъпвала в битката. Арес се смеел и я окуражавал. Накрая тя изтощена захвърлила меча и се опряла на гърдите на Арес. Той я прегърнал изненадващо нежно. А после започнали да се целуват, вместо да се млатят.
	Според мен това било грешка. Аз мисля, че да отрежеш главата на Арес, при всяко положение е най-добрият вариант. Кирена обаче била самотна и уязвима. Искала нещо различно, а Арес в сравнение с Аполон бил възможно най-различният бог.
	Кирена живяла с него месеци наред. Двамата имали син на име Диомед, който станал цар на траките — още по-северна и два пъти по-сурова от Тесалия държава. Арес се явява богът покровител на траките. Не било изненада, че Диомед станал техен цар.
	Иначе бил сладур. Когато не воювал и не измъчвал селяни, отглеждал коне човекоядци. Имал ли гости или военнопленници, които не харесвал, всеки път ги хвърлял в конюшните, докато един тип на име Херкулес не прекратил това. Още една глава и стигаме до него.
	Но накрая на Кирена дивият север й дотегнал. Върнала се в града си по африканското крайбрежие и намерила Аполон да я чака на хълма, където се били приземили за пръв път преди много години. Богът се усмихнал, но погледът му останал тъжен и далечен.
	— Добре ли си изкара в Тракия?
	— Хм, Аполон, виж…
	— Не ми дължиш обяснение — вдигнал длани Аполон, — не се грижех за теб както трябва. Отведох те от родината ти и те оставих. Вината не е твоя. Но се страхувам, че времето ни заедно приключва, Кирена.
	— Знам — Кирена се почувствала облекчена. Имала трима героични синове от двама различни богове. Била свършила повече работа от много други хора и със сигурност от много жени. Било настъпило време за мир и спокойствие.
	— Къде ти се живее? — попитал Аполон. — Тук или в Тесалия?
	Кирена загледала хълмовете, осеяни със смирна и олеандър, зелените долчинки, белите плажове и блестящото синьо море. Гръцките колонисти били заети да вдигат нови храмове в града, носещ нейното име.
	— Тук ми е мястото — казала тя.
	— В такъв случай имам още един подарък за теб — кимнал Аполон. — Арес бъркаше. Корените ти са там, където решиш да бъдат. Остани в тази земя завинаги. Духът ти ще пребъде.
	Кирена не знаела какво означава „завинаги“, но Аполон махнал с ръка. Речено-сторено. Топлина изпълнила тялото на Кирена. Погледът й се прояснил, все едно някой й бил предписал очила с правилния диоптър. Внезапно светът добил по-висока резолюция. Можела да види как водните духове летели в небето и правели дърветата да заприличат на гоблен от зелена светлина и сенки. Дивите цветя ухаели по-сладко. Земята изглеждала по-плътна. Ромонът на потоците звучал като хор от красиви гласове.
	— Какво стори? — попитала Кирена, повече изумена, отколкото уплашена.
	— Направих те наяда — целунал я Аполон по челото. — Твоят прапрадядо е Океан. Дядо ти е речен бог. Винаги си била отчасти воден дух. Сега есенцията ти е свързана с реките в тази долина. Ще живееш по-дълго от всеки смъртен. Ще се радваш на мир и на добро здраве. Докато долината процъфтява, ще процъфтяваш и ти. Сбогом, Кирена. И благодаря за хубавите спомени.
	Не знам какво е мислела за това Кирена. Нямах представа, че е възможно да превърнеш смъртен в природен дух, но боговете са пълни с изненади.
	Както Аполон обещал, Кирена живяла дълго. Накрая напуснала гръцката колония, прекарвайки цялото си време с другите наяди. Е, понякога се появявала на приятели и роднини със съвет. Веднъж синът й Аристей изгубил пчелите си и тя му помогнала да ги намери. Но това е друга история. Мога да я разкажа в „Наистина низшите богове на Пърси Джаксън“. (Шегувам се, хора. Не давайте повече идеи на издателя ми.)
	Никой не знае дали накрая Кирена все пак не умира, или до ден-днешен обитава някой поток до руините на стария град. Не мога обаче да не й се възхитя. Всеки, който оцелее след две божествени връзки, при това без да полудее, е по-силен от повечето герои. Кирена няколко пъти претърпяла пълна промяна. Приела да се установи в нова страна и да води нов живот, а след пътуването до Тракия повече не погледнала назад.
	Това е смело. Да се обръщаш постоянно назад, това може да те убие.
	Попитайте Орфей.
	Но нямате шанс. Той изгубил главата си.
	Искате да чуете как? Искате, разбира се. Нека ви разкажа за провала на най-великия музикант в света.


>	Орфей избира соло кариера

	Добрата стара Тракия, моята любима постапокалиптична пустош, където животът бил труден, жреците принасяли човешки жертви на Арес, а царете гледали коне, които се хранели с човешка плът. Отвсякъде било подходящо място, където едно младо момче можело да стане изпълнител на арфа, нали?
	Там бил роден Орфей. Разбира се, „Бийтълс“ са от Ливърпул, а Джей Зи от предградията на Бруклин, така че да, музиката може да се роди на невероятни места.
	А как станало така, че да се срещнат родителите на Орфей… Историята е още по-неочаквана.
	Баща му бил тракийски цар на име Еагър. (Късмет с произношението.) Когато Еагър бил млад ерген, обичал да празнува и да пее толкова много колкото и да се бие. Затова, когато богът на виното Дионис и армията му пияници минали през града му на път за Индия, която възнамерявали да завладеят, Еагър ги приел с отворени обятия и с чаша, която се нуждаела да бъде напълнена.
	— Нападате чужда страна без причина? — попитал Еагър. — Навит съм да участвам!
	Владетелят събрал хората си и се присъединил към експедицията на бога на виното.
	Първоначално всичко вървяло по мед, масло и шардоне*. Еагър се разбирал чудесно с последователите на бога на виното, особено с менадите, лудите нимфи, които разкъсвали враговете си с голи ръце. На един тракиец подобно поведение му допадало.
	[* Сорт вино — Б.пр.]
	Една нощ край лагерния огън Еагър се напил с менадите и запял тракийски балади. Човекът имал дълбок баритон и когато запеел тъжно, слушателите се просълзявали. Когато пеел весело, всички танцували. Всъщност пеел толкова добре, че привлякъл вниманието на една от музите.
	(Брат ми Тайсън е тук. Той не ме разбра, защото помисли, че съм казал „бузите“. Сега е тъжен.)
	Деветте Музи били безсмъртните сестри, които наглеждали различните изкуства — пеене, драма… ъъъъ… комикси, техно и още някакви други неща, дето съм ги забравил. Калиопа, най-старата сестра, отговаряла за епическата поезия. Вдъхновявала авторите, които разказвали истории за герои, битки и…
	Знаете ли какво? Осъзнах, че преди да започна книгата, е трябвало да й направя жертвоприношение. Та това е нейната територия. Извинявам се на всички. Книгата не е благословена от Музата. Ако избухне в ръцете ви, вината е моя.
	Измежду всички музи Калиопа най-много обичала музиката. От апартамента си в планината Олимп чула пеенето на Еагър, докато марширувал на изток с армията на бога на виното. Калиопа била толкова запленена, че ставайки невидима, полетяла да провери кой бил този пиян воин с красивия глас.
	— Това вече е певец! — въздъхнала Калиопа.
	Макар да не бил специално обучен, Еагър изумявал с природен талант. Пеел, влагайки толкова емоция и увереност, а и не бил грозен. Докато армията марширувала, Калиопа я следвала, кръжейки над главите им като гигантска чайка. И всичко това само за да чуела как Еагър пеел всяка нощ.
	Най-накрая Дионис пристигнал в Индия. Ако сте чели другата ми книга, „Гръцките богове“, знаете, че нашествието не било успешно. Гърците преминали река Ганг и там изяли боя от група индийски светци. В паниката си Еагър навлязъл в Ганг, като забравил тънката подробност, че не можел да плува.
	Орди пияници и менади го стъпкали, докато се мъчел да избяга. Еагър щял да се удави, ако Калиопа не гледала. Веднага щом потънал под водата, тя се стрелнала в реката. Някак си успяла да го подхване и да го отнесе на отсрещния бряг. Гледката сигурно била странна: красива дама в бяла рокля излиза от Ганг, носейки космат пиян тракиец на рамо. Армията на Дионис се върнала обезсърчена в Гърция, но Калиопа и Еагър си изкарали прекрасно. По време на пътуването се влюбили. Докато тракийците се върнат вкъщи, Калиопа била родила син полубог, когото нарекла Орфей.
	Момчето израснало в Тракия, която не била най-доброто място за чувствителен млад музикант. Баща му изгубил интерес към него, когато осъзнал, че Орфей никога нямало да стане воин. Вземел ли лък, почвал да свири на тетивата. Вземел ли меч, хвърлял го и викал:
	— Мразя острите предмети!
	Другите деца тормозели и мразели Орфей… докато не се научил да използва музиката като защитна броня. Постепенно осъзнал, че с пеенето си можел да накара и най-големия грубиянин да заплаче. Можел да избегне побоя само като посвири на флейта. Нападателите застивали омагьосани и оставяли Орфей да си върви. Всеки уикенд майка му Калиопа го водела на уроци по музика с другите Музи. Орфей живеел заради тези посещения. Безсмъртните му лели го научили на всичко, което знаели за музиката, а то на практика било всичко, което изобщо се знаело за музиката.
	За нула време хлапето надминало учителите си. Орфей притежавал финеса и божествените умения на майка си, в съчетание с таланта и страстта на смъртен, наследени от баща му. Музите никога не били чували толкова красив глас.
	Подарили на Орфей различни инструменти — комплект барабани, френски рог, синтезатор от 67-ма. Орфей бил добър на всички тях. Но един ден открил инструмента, който щял да го направи известен. Проблемът — принадлежал на бог.
	Един уикенд Аполон посетил Деветте музи, за да му помогнат за новия му мюзикъл „Двайсет и пет страхотни неща за мен: Продължение на «Двайсет страхотни неща за мен»“.
	Аполон им изсвирил песните на лирата си, докато Орфей стоял в ъгъла, слушайки в захлас. Никога не бил чувал лира преди. Никой смъртен не бил. Тогава имало само една и тя била собственост на Аполон. Хермес я бил създал от черупка на костенурка, две клечки и няколко овчи жили, понеже бил пич. Подарил я на Аполон, за да не го арестуват за кражба на добитък (дълга история), и така лирата станала най-ценната собственост на Аполон.
	След няколко песни той оставил инструмента и събрал Деветте музи при пианото в другия край на стаята. Докато те били потопени в разговор за деветте хармонии на гранд финала, Орфей отишъл до лирата.
	Не могъл да се удържи. Взел инструмента и изсвирил един акорд.
	Аполон скочил на крака. Очите му заблестели от гняв. Деветте Музи се изпокрили, понеже никой не пипал играчките на бога без разрешение.
	Само две неща спрели Аполон да не изпепели хлапето. Първо, Орфей държал лирата и богът не искал да я повреди. Второ, Орфей изсвирил най-невероятната песен, която Аполон бил чувал.
	Момчето така свирело, сякаш лирата била част от собственото му тяло. Пръстите му минали по струните и изтръгнали от тях невероятно нежни мелодии. Деветте Музи заплакали от удоволствие. Гневът на Аполон се изпарил.
	Музиката на Орфей била изпълнена с болката и тъгата на смъртен. Нямало бог, който можел да изсвири нещо подобно. Аполон оценил това. На два пъти Зевс го бил наказал, превръщайки го временно в човек. Аполон си спомнил колко трудно му било с божествения дух, пленен в крехкото тяло на смъртен. Музиката на Орфей прекрасно уловила това настроение.
	Орфей привършил песента. Погледнал извинително към Аполон.
	— Простете, господарю мой. Вече можете да ме убиете. Свирих на лирата. Това бе мечтата на живота ми.
	Коленичил и подал музикалния инструмент на бога. Аполон поклатил глава.
	— Не, момчето ми. Задръж лирата. Ще си направя друга.
	— Наистина ли? — ококорил се Орфей.
	— Заслужи си я. Вземи лирата. Твори музика. Научи другите да свирят. Но ми направи една услуга. Не ги учи на песента _Stairway to Heaven_*, става ли? Омръзнала ми е.
	[* Рок балада на „Лед Цепелин“ — Б.пр.]
	Орфей се поклонил и благодарил на бога, след което направил това, което Аполон поискал. Пътувал по света, учил другите да правят лири и да свирят красиво. Събрал песни от всички земи. Стигнал чак до Египет, където добавил мелодии от тази древна страна към репертоара си. Усъвършенствал собствената си свирня и пеене. А когато попаднел на някого, който искал да свири песента _Stairway to Heaven,_ му взимал музикалния инструмент и го чупел в стената.
	Орфей бил толкова талантлив, че музиката му карала жителите на цели градове да притихват. Когато минавал през пазара, свирейки на лирата си, всички застивали. Търговците спирали да продават, джебчиите да крадат. Кокошките не кудкудякали, бебетата не плачели. Цели тълпи го следвали, само за да чуят как свирел. Вървели подире му стотици километри, а накрая спирали сепнати:
	— Ама аз живея в Египет. Какво търся в Ерусалим?
	А Орфей ставал все по-добър и по-добър. Дивите животни били беззащитни пред музиката му. Щом влезел в гората, лъвовете се събирали около него и се обръщали по гръб, за да ги чеше по корема, докато свирел. Вълци се търкали в краката му и махали с опашка, щом чуели песента „Гладен като вълк“, която много харесвали. Птиците се събирали по дърветата и слушали как Орфей свири с надеждата самите те да се научат как да подобрят пеенето си. Накрая музиката на Орфей добила такава сила, че започнала да въздейства върху околната среда. Дърветата се движели по земята, пълзейки чрез корените си като раци, само и само да се приближат до лирата му. Скалите плачели, когато пеел. Камъни се търкаляли по петите му, а сред тях сигурно са били и музикантите от „Ролинг Стоунс*“, тъй като изглеждат достатъчно стари, че да познават Орфей.
	[* Буквално „Търкалящи се камъни“ — Б.пр.]
	Реките спирали да текат, за да го чуят. Облаците заставали над него, така че да бъдат на първия ред по време на концертите му. Нищо и никой в целия свят не можел да устои на Орфей. Музиката му била като гравитацията, привличала всичко към себе си.
	Когато не свирел, вършел подвизи. Плавал на борда на кораба „Арго“, но ще стигнем и до това в главата за Язон. Очаквайте от вашия диджей Пърси Джаксън!
	(Опитах музикална шега. Според Тайсън е забавна.)
	Орфей станал толкова известен, че не можел да отиде никъде, без да бъде обкръжен от фенове и фенки. Когато пеел, сърцата на всички се топели. Печелел награди. Получавал покани за брак отвсякъде. Музикалните канали не можели да заредят клиповете му, тъй като сървърите им се претоварвали. Бил по-популярен от Елвис* и Бийбър**, а също и от момчешката група, която е на върха в момента (съжалявам, но не ги следя).
	[* Американски певец, наричан „Кралят на рока“ — Б.пр.]
	[** Канадски певец — Б.пр.]
	За да избяга от собствената си слава, Орфей се върнал у дома, в Тракия, където на никого не му пукало за него. Смешно е, но е факт. Целият свят може да е луднал по теб, но за хората, с които си израснал, всичко си е все същото.
	— Здравей, татко — казал Орфей, — прибрах се, за да се скрия от милионите фенове.
	— Фенове? — изръмжал баща му. — Че откъде пък имаш и фенове?
	— Музиката ми спира реките и кара дърветата да се движат. Веднъж цял град ме последва на няколкостотин километра, за да ме слуша как свиря.
	— Ама още не можеш да въртиш меч — мръщел се баща му.
	Докато бил в Тракия, Орфей прекарвал повечето си време с последователите на Дионис, тъй като те ценели хубавата музика. Орфей им помогнал да организират Дионисиевите мистерии — голям религиозен празник с много вино, музика и театър в чест на бога. Не че Дионис не бил достатъчно театрален, но музиката била хубава.
	Дори в Тракия Орфей се сдобил с луди фенове. По време на фестивалите менадите се напивали и започвали да флиртуват с него. И понеже Орфей се интересувал само от музика, не им отвръщал и менадите се ядосвали. На няколко пъти едва не го разкъсали в яростта си.
	Калиопа решила, че заради собствената му безопасност било по-добре Орфей да се ожени. Може би това щяло да накара фенките да го оставят на мира. Обсъдила го с Аполон. Оказало се, че той имал дъщеря за женене на име Евридика.
	Калиопа уредила на Евридика място зад кулисите за следващия концерт на Орфей. Двамата се срещнали и се влюбили от пръв поглед… или поне преди антракта. Като дъщеря на Аполон, музиката била в кръвта й, така че веднага се разбрала с Орфей. Говорили си в гримьорната по време на почивката. След финалния бис Орфей извел Евридика на сцената и обявил, че щели да се женят.
	Фенките му почнали да вият и да си скубят косите, но Евридика изглеждала толкова красива, а Орфей тъй радостен, че тълпата щедро се въздържала и не ги стъпкала на сцената. Седмици наред социалните мрежи и медиите не могли да решат как да кръстят двойката. Ордика. Еврифей*?
	[* Рик Риърдън се шегува с феновете си, склонни да комбинират имената на неговите герои от поредиците „Пърси Джаксън и боговете на Олимп“ и „Героите на Олимп“, които искат да станат на двойки (или „шипове“ от relationSHIP). Така например Пърси Джаксън и Анабет стават „Пърсабет“, а Нико ди Анджело и Уил Солас „Соланджело“. — Б.пр.]
	Сватбата им посетили всички красиви хора и богове. Деветте Музи осигурили музиката. Аполон извършил богослужението. Дионис донесъл цветята. (Добре де, може и да си измислям.)
	Хименей, богът на сватбените церемонии, се появил лично, за да води тържеството, макар че — доста странно наистина! — плачел, докато изпровождал булката до олтара. Дрехите му били в погребално черно. Сватбената факла трябвало да грее ведро, но само плюела пушек. Гостите се зачудили какво става. Било лоша поличба за младоженците, но всички се страхували да попитат.
	Що се отнася до Орфей и Евридика, те били твърде влюбени, за да забележат. По време на церемонията младоженецът пял така сладко, че цялата публика се просълзила.
	Това трябвало да бъде най-хубавият романтичен меден месец на всички времена, но уви, един таен обожател провалил цялата работа. Сигурно смятате, че се касае за обожател на Орфей, но бъркате. Оказало се, че и съпругата му си имала луд фен.
	Години наред низш бог на име Аристей опитвал да привлече вниманието на Евридика. Може би си спомняте Аристей от последната глава — детето на Кирена. Ако ли не, не се тревожете. Той бил бог на меда и сиренето, не от важните играчи.
	Бил лудо влюбен в Евридика, която не подозирала за съществуването му. Аристей бил съсипан, когато се омъжила за Орфей. Евридика допускала ужасна грешка! Защо й било да се обвързва с най-добрия музикант в света, когато можела да се омъжи за бога на сиренето? Аристей държал да я накара да прозре истината.
	Един следобед по време на медения месец Евридика и Орфей си почивали в красива долчинка в гората.
	Орфей решил да посвири малко на лирата си, тъй като дори музикалните гении се нуждаели от практика, затова Евридика отишла да се разходи сама.
	Голяма грешка.
	Аристей я последвал, скрит в храстите. Зачакал, докато Евридика се отдалечила на километър от долчинката, след което скочил пред нея и извикал:
	— Омъжи се за мен!
	Какво си мислел Аристей? Предполагам, че представата му за жените изхождала от модела, зададен от майка му Кирена, която не била особено романтична. Да припомним, че била привлякла вниманието на първия си съпруг като убила лъв, а на втория — като опитала да го обезглави. Навярно Аристей бил преценил, че ако се прояви като агресивен, Евридика щяла да го забележи.
	И тя наистина го забелязала. Изпищяла и побягнала.
	В девет от всеки десет случая, ако някой изскочи пред вас с крясък „Омъжи се за мен!“, ще е най-добре да извикате за помощ и да избягате. Сега обаче Евридика трябвало просто да фрасне Аристей в лицето. Той все пак бил бог на сиренето. Вероятно щял да се разреве и да си тръгне. Но Евридика се паникьосала. Не гледала къде стъпва. Заплела се във високите треви и попаднала в гнездо на отровни змии. Една усойница я ухапала за глезена и младата булка припаднала. Докато Аристей я настигне, вече била посиняла. Забелязал как усойниците се отдалечават с пълзене. Това били най-смъртоносните змии в Гърция. Отровата им вече била стигнала сърцето на Евридика.
	— Ех, да го вземат пчелите! — промърморил Аристей.
	Той не бил от най-могъщите богове. Вероятно можел да спаси живота й, ако се бил досетил да я превърне в царица пчела или огромна буца сирене. Преди това обаче доловил как Орфей я викал. Музикантът явно бил чул писъците й.
	Аристей не можел да поеме вината за смъртта на Евридика. Никой повече нямало да си купува от меда или сиренето му! Затова постъпил като страхливец и избягал.
	Орфей намерил тялото на любимата си. Сърцето му било разбито. Прегърнал я и заплакал. Опитал с песен да я върне към живота. Когато това не помогнало, помолил усойниците, дошли да послушат гласа му, да ухапят и него, за да последва жена си в Подземното царство. Змиите обаче само го погледнали, сякаш му казвали:
	— Не, ти ни харесваш, имаш хубав глас!
	Замаян, Орфей погребал Евридика в долчинката, където били споделили последните си хубави моменти. После взел лирата си и тръгнал накъдето му видели очите, изливайки тъгата си в музиката.
	Дни наред свирел песни, навяващи непоносима тъга. Споменете си най-тъжния момент, който сте преживели. Сега си представете тъгата ви умножена по сто. Така звучала музиката на Орфей.
	Цели градове избухнали в ридания. Дърветата заплакали със сълзи от смола. Облаците изпуснали порои солена вода. В планината Олимп Арес се разридал върху рамото на Хефест. Афродита и Атина седнали на дивана по пижами, хълцайки от мъка и утешавайки се с шоколадов крем. Хестия търчала в тронната зала и предлагала на всички салфетки.
	Орфей изсвирил най-дългото и тъжно соло в историята на музиката. Докато траело, никой не можел да стори нищо. Целият свят тъгувал, ала на певеца това не му било достатъчно.
	— Смъртта на Евридика беше несправедлива. Ще сляза в Подземното царство — решил Орфей.
	Когато някой близък умре, това трудно се преодолява. Повярвайте ми, загубил съм добри приятели. Повечето от нас обаче успяват да продължат напред. Повечето от нас нямат друг избор.
	Но Орфей не можел да се примири със смъртта на Евридика. Трябвало да я върне от света на мъртвите. Не го интересували последствията. Знам, че сега си мислите: „Това е лоша идея. Няма да приключи добре“.
	И сте прави.
	От друга страна, разбирам как се е чувствал Орфей. На няколко пъти едва не изгубих гаджето си. Дори не ми се мисли за това. Ако бе загинала, щях да направя каквото мога, за да я върна обратно. Щях да взема меча, да сляза в двореца на Хадес… вероятно щях да постъпя точно толкова безотговорно, колкото и Орфей, с тази разлика, че аз не мога да пея*.
	[* Всъщност Пърси Джаксън пада в Тартара, защото отказва да остави приятелката си Анабет в романа „Знакът на Атина“. Двамата обаче успяват да се измъкнат в „Домът на Хадес“. — Б.пр.]
	В Подземното царство има много входове. Фисури в земята, подземни реки, тоалетни в бензиностанции. Ридаеща горска нимфа насочила Орфей към голяма купчина скали, прикриваща някакъв тунел, водещ към царството на Хадес. Орфей засвирил на лирата си и скалите се разцепили на две, като разкрили тясна пътека, слизаща навътре в земята.
	Спуснал се в мрака, свирейки толкова нежно, че нито призрак, нито демон дръзнал да се изправи на пътя му. Най-накрая стигнал до бреговете на река Стикс, където лодкарят Харон товарел новодошлите мъртъвци на лодката си.
	— Махай се, смъртнико! — извикал Харон. — Не ти е мястото тук!
	Но Орфей изсвирил сърцераздирателна мелодия и Харон паднал на колене.
	— Това беше… нашата песен! Бях млад замечтан демон. Тя беше красиво младо зомби. Щяхме да…
	Избухнал в плач.
	— Хубаво! — избърсал очи лодкарят. — Качвай се! Не мога да понеса ужасно тъжната ти музика!
	Докато прекосявали река Стикс, Орфей изсвирил толкова тъжни мелодии, че някои от мъртвите избрали да скочат в реката и да се разпаднат. Може би не харесвали блус.
	Пред вратите на Ереб Орфей подхванал нота, която накарала железните порти да зейнат отворени, треперейки на пантите си, покорени от силата на лирата му. Цербер, огромното триглаво куче, се привел и изръмжал, готов да разкъса смъртния натрапник.
	Орфей обаче изсвирил друга кахърна мелодия и Цербер се свил, скимтейки. Орфей преминал през портите.
	Прекосил Полята на Асфодел и пробудил духовете с музиката си. По принцип те са сиви бърборещи сенки, отдавна забравили собствените си имена, но Орфей им върнал спомените за света на смъртните. За няколко мига възобновили човешките си очертания и цветове и заплакали от радост.
	Звуците на лирата стигнали до Полята на мъченията. Трите Еринии, най-коравосърдечните сред слугите на Хадес, забравили за задълженията си. Застанали в кръг и сълзи потекли от демоничните им очи, след което отишли на психиатър. Споделили с него чувствата си и сами си направили комплимент за огнените камшици и прилеповите криле. Така прокълнатите души можели да си починат.
	Сизиф застанал на хълма, забравил за скалата. Тантал най-после успял да достигне храната и водата, но бил твърде зает да слуша музиката. Пленниците на машините за изтезания се обадили:
	— Простете? Не трябва ли да ни одирате живи? Ехо?
	Орфей продължил да свири и накрая стигнал до двореца на Хадес. Тежковъоръжените стражи зомбита не се опитали да го спрат. Последвали го по коридора, издавайки странни стенания, докато се мъчели да си спомнят какво означавало да плачеш.
	В тронната зала царят и царицата на Отвъдното обядвали. Хадес носел върху черните си дрехи жълта престилка специално за раци. Парченца черупки се валяли по подиума около скелетния му трон. Персефона бодяла с вилица светеща подземна салата, откъсната от градината в двореца. Роклята й била жълто-сива, като слънцето, скрито зад облаци. Тронът й бил оплетен в клоните на нарово дърво.
	Когато натрапникът приближил трона, Хадес се изправил.
	— Какво означава това? Стража, унищожете смъртника!
	Трудно е обаче да изглеждаш заплашителен с масло по брадичката и нарисуван на престилката рак.
	А Орфей отново засвирил тъжна мелодия — този път на Дюк Елингтън*.
	[* Американски композитор на джаз — Б.пр.]
	Челюстта на Хадес увиснала и той седнал обратно на трона си.
	— О! — заръкопляскала Персефона. — Но, скъпи, това е нашата песен!
	Хадес не бил чувал досега някой да свири Дюк Елингтън така добре — истински, живо и болезнено, сякаш смъртният бил дестилирал живота на Хадес с всичката му тъга и разочарование, мрак и самота, след което го пренесъл в изящна музика. Богът установил, че плачел, ала не искал мелодията да свършва.
	Накрая песента на Орфей секнала. Зомбитата избърсали очи. Призраците из коридорите на тронната зала въздъхнали. А господарят на Подземното царство си наложил да се успокои.
	— Какво… какво искаш, смъртнико? — гласът му треперел от емоция. — Защо изсвири тази сърцераздирателна мелодия в чертозите ми?
	— Господарю Хадес — поклонил се певецът, — аз съм Орфей и не ида като турист. Не исках да безпокоя владенията ви, ала моята съпруга Евридика почина преждевременно. Не мога да продължа без нея. Дойдох да се помоля за живота й.
	Хадес въздъхнал. Свалил престилката и я поставил до чинията.
	— Такава изключителна музика за съпровод на толкова предвидима молба. Младежо, ако имах навика да връщам душите всеки път, щом някой ми се помоли за това, владенията ми щяха да са празни, а аз безработен. Всички смъртни умират. Така е отредено. Не може да се промени.
	— Разбирам това — отвърнал Орфей. — Всички наши души ти принадлежат и някога ще са твои. Не възразявам. Но не тъй скоро! Изгубих любимата си след по-малко от месец! Опитах да понеса болката, ала не мога. Любовта е сила, по-велика дори от смъртта. Трябва да върна жена си в света на живите. Или пък ме убий, така че душата ми да остане с нея.
	— Е — намръщил се Хадес, — да те убия, е лесна работа.
	— Съпруже — Персефона поставила ръката си върху тази на Хадес, — това е тъй романтично. Не ти ли напомня през какво мина, за да ме спечелиш? И ти не игра по правилата.
	Лицето на Хадес поаленяло. Съпругата му била права. Хадес бил отвлякъл Персефона и предизвикал световен глад в сблъсъка си с майка й Деметра. Хадес можел да бъде романтичен, стига да пожелаел.
	— Да, скъпа — казал той, — но…
	— Моля те — отвърнала Персефона, — поне дай шанс на Орфей да докаже любовта си.
	Хадес не можел да й устои, когато го погледнела с красивите си очи.
	— Хубаво, малкото ми нарче — рекъл той и се обърнал към Орфей. — Ще разреша да се върнеш в света на смъртните с жена си.
	За пръв път от дни насам Орфей се почувствал така, сякаш бил в състояние да изсвири и нещо весело.
	— Благодаря ви, господарю!
	— Ала имам едно важно условие — добавил Хадес. — Твърдиш, че любовта е по-силна и от смъртта. Сега ще трябва да го докажеш. Ще допусна духа на съпругата ти да те последва към изхода на Подземното царство, ала трябва да имаш вяра, че тя е по петите ти. Силата на любовта ти би следвало да е достатъчна, за да я изведе. Не се обръщай да погледнеш към нея, докато не стигнеш повърхността. Ако дори само надзърнеш преди светлината на живота да я окъпе, ще я изгубиш отново. Този път завинаги!
	Гърлото на Орфей пресъхнало. Огледал тронната зала с надеждата да види някаква следа от духа на съпругата си, но забелязал само физиономиите на сбръчканите стражи зомбита.
	— Разбирам — казал той.
	— Върви тогава! — наредил Хадес. — И без повече музика, ако обичаш. Пречиш ни да си вършим работата.
	Орфей се върнал по стъпките си през Полята на Асфодел. Без музиката, върху която да се съсредоточи, осъзнал колко ужасяващо било Подземното царство. Призраци шепнели около него, докосвали ръцете и лицето му със студените си, безплътни ръце, молейки го да засвири отново.
	Пръстите му потреперила. Коленете му омекнали.
	Не знаел дали Евридика го следвала. Ами ако се била изгубила в тълпата? Ако Хадес си бил направил жестока шега? На идване в Подземното царство Орфей бил погълнат от печал. Сега имал надежда. Имал какво да губи. Това било много по-страшно.
	На портите на Отвъдното Цербер размахал опашка и изскимтял, настоявайки за още музика. Орфей продължил напред. По бреговете на Стикс му се сторило, че чувал стъпки в пясъка зад себе си, но не бил сигурен.
	Харон го очаквал в лодката.
	— Рядко връщам пътници — казал той и се облегнал на греблото си, — ама шефът рече, че този път може.
	— Жена ми зад мен ли е? — попитал Орфей. — Тук ли е?
	— Ако ти кажа, ще е измама — усмихнал се хитро Харон, — но всички са на борда.
	Орфей застанал на носа. Обхванало го напрежение, по гърба му сякаш лазели мравки, но той останал загледан в тъмните води. Харон си гребял и си тананикал под носа. Накрая стигнали от другата страна.
	Орфей се изкатерил по стръмния тунел към света на смъртните. Стъпките му отеквали. Веднъж чул тиха въздишка зад себе си, но не бил сигурен дали не си въобразявал. А и този аромат на орлови нокти… дали това не бил парфюмът на Евридика? Сърцето го боляло, искал да провери. Възможно било тя да е зад него, да се протяга към него… Мисълта го изпълнила с агония и екстаз. Коствало му огромно усилие на волята да не погледне назад. Накрая видял топлата дневна светлина в устието на тунела над себе си.
	— Още само няколко крачки — рекъл си той, — продължавай да вървиш. Изчакай да я видиш на слънце.
	Но волята го предала. Гласът на Хадес отекнал в ушите му:
	— Трябва да вярваш. Силата на любовта ти би следвало да е достатъчна.
	Орфей се спрял. Никога преди не бил вярвал в силите си. Бил израснал обсипван с постоянни обиди от страна на баща си, който го смятал за слаб. Ако не била музиката, Орфей нямало да бъде никой. Евридика нямало да се влюби в него. Хадес нямало да я пусне обратно.
	Как можел да вярва сега, че любовта му щяла да бъде достатъчна? Как можел да вярва в нещо друго, освен в музиката си?
	Зачакал с надеждата да чуе още една въздишка зад гърба си, отново да усети аромата на парфюма от орлови нокти.
	— Евридика? — извикал.
	Нищо.
	Почувствал се напълно сам.
	Представил си как Хадес и Персефона се смеели, задето се бил вързал на шегата им. „Богове. Наистина се върза, какъв идиот! Подай ми още малко рачешко!“, щял да каже Хадес.
	Ами ако духът на Евридика не го следвал? Или пък наистина бил зад него, но тя се нуждаела от помощта му, за да се върне в света на живите. Можел да излезе на слънчевата светлина и да се обърне назад, за да види как пада обратно в Подземното царство, а тунелът се срива подире й. Струвало му се, че само Хадес бил способен да измисли подобно нещо.
	— Евридика — извикал той, — моля те, кажи нещо.
	Но чул само ехото от собствения си глас. А ако има нещо, което един музикант не може да понесе, то това е тишината. Обхванала го паника. Обърнал се.
	На няколко крачки зад него, в сенките на тунела, на по-малко от един хвърлей до слънчевата светлина, красивата му съпруга стояла облечена в същата онази синя рокля, с която била погребана. Лицето й възвръщало розовия си цвят.
	Кръстосали погледи. Протегнали ръце един към друг.
	Орфей поел нейната, ала пръстите й станали на пушек. Докато изчезвала, изражението й се изпълнило с жал, но не и с яд. Орфей се бил опитал да я спаси. Не успял, но въпреки това тя го обичала. Точно това прозрение разбило сърцето му наново.
	— Сбогом, любими — прошепнала тя. А после изчезнала.
	Писъкът на Орфей бил звук, какъвто никога досега не бил издавал. Земята се разтърсила. Повей на вятъра го издигнал като пуканка във въздуха. Викал и удрял с юмруци по скалите. Опитал да свири на лирата си, но пръстите му били сякаш от олово. Пътят към Подземното царство не се отворил отново.
	Орфей не помръднал седем дни. Не ядял, не пиел, не се къпел. Надявал се жаждата или телесната му миризма да го убият, но не станало така.
	Помолил боговете на Отвъдното да вземат душата му. Не получил отговор. Покатерил се на най-високия хълм и се хвърлил, но вятърът го отнесъл нежно до земята.
	Потърсил гладни лъвове. Животните отказали да го убият. Змиите не искали да го хапят. Опитал да удари главата си в една скала, ала тя се превърнала в прах. Буквално не му разрешавали да умре. Светът прекалено много обичал музиката му. Всички искали да остане жив и здрав и да продължи да свири.
	Накрая, смазан от скръб и отчаяние, Орфей се запътил обратно към родната си Тракия.
	Смятате, че дори историята да свършва тук, пак е достатъчно тъжна, нали?
	Не се надявайте. Става и по-лошо.
	След смъртта на Евридика Орфей никога не се възстановил. Отказал да ухажва други жени. Свирел само тъжни песни. Пренебрегнал Дионисиевите мистерии, които бил измислил. Скърбял и развалял настроението на цяла Тракия.
	Ако си преживял трагедия от типа на тази мъртвата ти съпруга да се превърне в пушек, повечето хора биха ти простили. Биха ти съчувствали. До едно време. Но после започват да се дразнят: „Достатъчно, Орфей. Присъедини се обратно към човечеството!“.
	Не казвам, че е правилно, но така постъпват хората, особено ако тези хора са менади.
	През годините Орфей си бил спечелил симпатията на последователките на Дионис. Бил организирал фестивала им. Баща му бил ветеран от войната в Индия. Накрая обаче менадите се обидили, че той вече не посещавал тържествата им. Бил най-желаният мъж в Тракия, но не флиртувал с тях. Не пиел с тях. Дори не ги поглеждал.
	Майката на Орфей, Калиопа, опитала да го предупреди за опасността, но синът й не я послушал. Не можел да напусне града. Просто не му пукало.
	Накрая гневът на менадите изригнал. Една нощ, след като пили повече от обичайното, чули как Орфей свирел на лирата си в гората. Поредната песен за нещастната любов и отчаянието му. Колкото менадите си били луди, сладкият му глас ги подлудил още повече.
	— Мразя този тип! — креснала едната. — Вече не излиза с нас! Пълен сдуханяк!
	— Да го убием! — възкликнала друга. По този начин менадите разрешавали повечето си проблеми.
	Тръгнали на глутница, следвайки звука на лирата. Орфей си седял на брега на реката и искал да се удави. Видял, че менадите идвали, но продължил да свири. Не се боял от смъртта. Не знаел дори дали можел да умре. Менадите първо започнали да хвърлят камъни по него, но те падали на земята. После копия, но вятърът ги отвял.
	— Е — казала една от менадите, — предполагам, че трябва да вземем нещата в свои ръце.
	И замахнала с дългите си нокти.
	— Дами, в атака!
	Дивите им викове заглушили музиката на Орфей. Менадите покрили тялото му. Той не се и опитал да избяга. Всъщност бил благодарен, че най-после някой искал да го убие и по този начин да му позволи да види отново Евридика.
	Менадите с радост му помогнали. Разкъсали го на парчета.
	Последвалата тишина била оглушителна. Дори менадите се ужасили от това, което били направили. Избягали и оставили разкъсаното тяло в гората.
	Калиопа и останалите музи го открили. Събрали това, което намерили, и погребали останките в подножието на планината Олимп. Две важни части обаче липсвали — лирата и главата на Орфей. Те били паднали в река Хебър и се влели в морето. Според легендата лирата продължила да свири сама, а главата му — да пее, досущ като онези ужасни говорещи играчки (извинявам се, но имам кошмари от тях).
	Накрая Аполон взел лирата от морето и я хвърлил в небето, където тя се превърнала в съзвездието Лира. Говорещата глава на Орфей пристигнала на остров Лесбос. Местните направили храм около нея, а Аполон я дарил с дарбата на пророчеството. Така известно време хора от цяла Гърция идвали на Лесбос, за да се консултират с отрязаната глава на Орфей. Накрая Аполон решил, че това било зловещо и накарал Оракула да замлъкне. Храмът бил изоставен, а главата на Орфей погребана.
	Що се отнася до духът на Орфей, чувал съм слухове, че бил заедно с Евридика в Елисейските поля. Вече можел да я гледа колкото си искал, без страх, че щяла да изчезне. Но където и да ходели, за да е спокоен, Орфей позволявал на Евридика да го води. Предполагам, това означавало, че живели щастливо, само дето и двамата били мъртви.
	Сигурно си пеели:
	— Лалалала, обичам те жива или мъртва, ла-ла-ла, жив или мъртъв, ла.
	Няма значение. Мисля да остана на вълна мечове. Музиката е прекалено опасна.


>	Херкулес и неговите дванайсет глупости

	Откъде да започна с този тип?
	Дори името му е сбъркано. Ще го наричам по римски, Херкулес, понеже хората го познават така. Гърците обаче му викали Херакъл, което не било истинското му име. Роден е като Алкид или Алкей, в зависимост от историята, която четете, но великият Ал му придава съвсем друго звучене.
	Преди пичът с многото имена да се роди, в Южна Гърция се разиграла същинска сапунена опера. Помните ли Персей, дето отрязал главата на Медуза? След като станал цар на Аргос, той обединил редица градове-държави — Тиринт, Пилос, Атина, Дупница и много други — в могъщо царство на име Микена. (Знам, звучи като мигрена.) Всеки град се гордеел със свой цар, но имало и върховен цар, който управлявал останалите. Той можел да бъде от всеки град, но се предполагало, че бил най-старият потомък на Персей.
	Объркахте ли се? И аз така.
	Когато третото поколение потомци на Персей се появили, водещите съперници за трона на върховния цар били двама братовчеди от град Тиринт. Единият се казвал Амфитрион, а другият Стенел. Явно конкурсът бил за хора с най-шантавите имена.
	Амфитрион бил с няколко дни по-стар, затова всички смятали, че той щял да получи работата. После обаче оплескал нещата, тъй като убил тъста си.
	Нещата се развили по следния начин:
	Амфитрион преговарял с някой си Електрион да му дадял ръката на дъщеря си Алкмена. Веднага щом сключили сделка, Електрион извикал Алкмена, за да й докладва добрите новини.
	ЕЛЕКТРИОН: Алкмена, запознай се с новия си съпруг Амфитрион.
	АЛКМЕНА: Не можа ли да ме предупредиш?
	ЕЛЕКТРИОН: Стига си се цупила. Скоро ще стане върховен цар и ще си плати щедро, за да те има. Освен това те обича. Нали я обичаш?
	АМФИТРИОН: Аха.
	АЛКМЕНА: Но ти ме виждаш за пръв път!
	АМФИТРИОН: Аха.
	АЛКМЕНА: Друго можеш ли да казваш освен „аха“?
	АМФИТРИОН: Аха.
	АЛКМЕНА: Татко, този тип е идиот.
	АМФИТРИОН: Но аз те обичам ей толкова!
	(Разтваря ръце, удря Електрион по лицето, без да иска, и го убива)
	АМФИТРИОН: Опа…
	АЛКМЕНА: Идиот!
	Когато новината се разнесла, другият претендент за короната Стенел видял възможност да спечели трона. Обвинил Амфитрион в убийство и провел изключително негативна предизборна кампания, в която глашатаи, плакати и телевизионни реклами повтаряли:
C>
	ТОЗИ ИДИОТ УБИ ТЪСТА СИ. ЩЕ МУ ДОВЕРИТЕ ЛИ РОДИНАТА СИ?
C$
	Накрая на Амфитрион му дошло в повече и избягал от Микена. Отвел и новата си жена Алкмена, която не била очарована.
	Настанили се в Тива, град на северозапад от Атина, извън властта на Микена. Амфитрион станал най-важният генерал в града, но това не било много впечатляващо, тъй като армията на Тива била със силата на пенсионери охранители. Алкмена не харесвала съпруга си. Технически били женени, но глупакът бил убил баща й и успял да навлече изгнание и на двамата.
	— Няма да имаме деца — отсякла Алкмена. — Това ще намали коефициента на интелигентност на цялата гръцка цивилизация.
	— Ще се докажа пред теб! — обещал Амфитрион. — Какво да направя?
	Алкмена се замислила.
	— Завладей няколко града. Докажи ми, че си силен водач. Можеш да започнеш с унищожението на остров Тафос. Братята ми го нападнаха преди няколко години и бяха избити. Отмъсти за тях!
	Амфитрион не успял да проследи мисълта й.
	— Какво?
	— Тафос — посочила Алкмена. — Убивай!
	— Добре.
	Амфитрион повел армията си и преживял приключения, за които няма да ви разправям. Срещнал лисица, която не можела да бъде уловена. Русокос мъж, който не можел да бъде убит. Кръв, изтезания и грабежи. Типичният уикенд за Древна Гърция.
	Амфитрион убивал хора и опожарявал градове, докато не сметнал, че вече бил станал достоен за Алкмена. Обърнал армията си и се отправил към Тива. Нямал търпение да се прибере у дома, където да изкара медения си месец. Бил женен вече повече от година, а дори не се били целунали.
	За негово нещастие, друг вече бил изкарал меден месец с жена му. Старият ни приятел Зевс, богът на небето и свалките, наблюдавал Алкмена. Харесало му каквото видял. Бил обещал (за трийсети път) на Хера да спре да й изневерява със смъртни. Разбира се, нямал намерение да спазва обещанието си, но преценил, че щяло да бъде по-добре да не посещава явно Алкмена. Сметнал, че най-простичкият начин бил да й се яви в образа на съпруга й. Зевс се превърнал в клонинг на Амфитрион и отлетял за Тива.
	— Скъпа, върнах се! — обявил той.
	— Какво търсиш тук? — попитала Алкмена. — Вестоносците казаха, че все още си с армията. Не те очаквах поне още три дни.
	„Три дни? Страхотно“, помислил си Зевс.
	— Подраних — казал той, — да го отпразнуваме.
	Зевс поръчал пица, отворил бутилка шампанско и пуснал Джъстин Тимбърлейк*. Първоначално Алкмена се изпълнила с подозрения. Съпругът й не изглеждал идиотски както обикновено. Трябвало обаче да признае, че предпочитала тази негова версия. Вероятно бил научил нещо от приключенията си. Изкарали прекрасна романтична нощ заедно. Всъщност била толкова романтична, че по едно време Зевс се извинил, взел телефона в банята и написал съобщение на Хелиос:
	[* Американски певец — Б.пр.]
	— Братле, вземи си почивка! Искам да удължа тази нощ!
	— С Алкмена ли си? — отвърнал на съобщението Хелиос.
	— Туше — написал Зевс.
	— Леле, много е яка! — възкликнал Хелиос.
	— Знам! — отвърнал Зевс.
	Така Хелиос оставил слънчевата каляска в гаража за седемдесет и два часа. Когато най-сетне се появила, Алкмена страдала от безсъние и твърде голяма доза Джъстин Тимбърлейк. Зевс я целунал за добро утро:
	— Това беше страхотно, скъпа? Трябва да вървим. Имам работа… с армията.
	И излязъл през входната врата.
	След десет минути истинският Амфитрион се прибрал.
	— Скъпа, върнах се!
	— Толкова скоро — погледнала го замаяна Алкмена. — Забрави ли нещо?
	Амфитрион се надявал да го посрещнат по-топло.
	— Ами не. Току-що се върнах от война. Може ли да го отпразнуваме?
	— Шегуваш ли се? Прибра се още вчера. Цяла нощ изкарахме заедно!
	Амфитрион не бил сред умниците в Древна Гърция, но осъзнал, че нещо не било наред. С Алкмена посетили местен жрец, който се отдал на гадания и впоследствие решил, че първият Амфитрион бил всъщност Зевс.
	Древните разказвачи сметнали цялата тази случка за невероятно смешна. Създали цели комедии по този повод. Само си представете как Алкмена поглеждала към публиката и казвала:
	— НО ТОВА НЕ Е БИЛ СЪПРУГЪТ МИ? ОПА!
	А зрителите в тоги почвали да се търкалят по земята от смях.
	Но Амфитрион не можел да помогне. С Алкмена изкарали свой меден месец. В шестия месец от бременността си Алкмена, както се случва с някои майки, разбрала, че носела близнаци. Досещала се, че едното дете било на Зевс, а другото на Амфитрион. Бебето на Зевс щяло да й донесе много неприятности.
	В същото време братовчедът Стенел от Микена още опитвал да стане върховен цар. Смятал, че сега след като Амфитрион бил в изгнание, титлата му била в кърпа вързана, но никой не харесвал Стенел. Той бил страхлив и жесток, а и името му звучало като „ченгел“. Благородниците отказали да го подкрепят. Селяните го освирквали. Стенел опитал да реши проблема с избори, но завършил трети след двама дописани кандидати — Мики Маус и котаракът Том.
	Единствената добра новина за Стенел била, че жена му Никипа носела в утробата си първото му дете. Ако било момче, то щяло да бъде най-големият син на най-стария потомък на Персей (без да броим Амфитрион, разбира се), което означавало, че щяло да има шанс да стане върховен цар дори в случай, че Стенел не успеел.
	А горе на планината Олимп царица Хера си мислела същото. Била разбрала за изневярата на Зевс с Алкмена. Вместо да избеснее, предпочела да изиграе картите си хладнокръвно.
	— Зевс вероятно иска копелето на Алкмена да стане върховен цар на Микена — изръмжала тя на себе си. — Е, тая няма да я бъде!
	През следващата нощ направила всичко по силите си, за да разведри Зевс. Пуснала любимите му песни на Тимбърлейк. Сготвила любимото му ядене — палачинки от амброзия с крем от амброзия и нарязани парченца амброзия. Масажирала раменете му. Прошепнала му:
	— Миличък?
	— Хмм? — Зевс кръстосал очи от удоволствие.
	— Може ли да ми издадеш божествен декрет?
	— За какво?
	Пъхнала една покрита с амброзия ягода в устата му.
	— Сметнах, че царство Микена има нужда от мир и сигурност! Това би било прекрасно, нали?
	— Мхмм — преглътнал ягодата Зевс.
	— Какво ще стане, ако издадеш декрет, че следващият потомък на Персей ще бъде върховен цар? Това няма ли да опрости нещата?
	Зевс сподавил усмивката си. Знаел, че близнаците на Алкмена щели да се родят всеки момент, а до идването на детето на Стенел имало поне седмица. Но не подозирал, че и Хера била наясно с това.
	— Разбира се, миличка. Няма проблем!
	Същата нощ божествени оракули предсказали най-свежите новини от Зевс — следващият мъжки наследник на Персей щял да стане върховен цар! Точно така, публиката не можела да гласува за Мики Маус!
	След вечеря Хера се устремила към земята, където дъщеря й, богинята на раждането Илифия, тъкмо била пристигнала в дома на Алкмена.
	— Спри! — изкрещяла Хера. — Не позволявай на Алкмена да роди!
	Илифия отстъпила назад и проверила медицинските си принадлежности.
	— Но тя почти ражда? Не помниш ли колко болезнено е това?
	— Не ми пука! — отвърнала Хера. — Не бива да ражда, докато не се появи синът на Стенел.
	— Но той е в програмата за следващата седмица!
	— Ела с мен в Тиринт! ВЕДНАГА!
	Илифия била свикнала с родилните драми, но не и с тези на Хера. Оставила Алкмена да стене, да ругае и да се поти в леглото и последвала другата богиня до град Тиринт.
	Щом пристигнала там, Илифия използвала магическата си възглавница и Никипа, жената на Стенел, веднага започнала раждането. БУМ. След пет минути държала малко момченце в ръцете си. Това било най-лесното раждане на света.
	Нарекли детето Евристей, тъй като не се сетили за по-непроизносимо име. Той станал най-големият наследник на Персей. Незабавно го короновали за върховен цар, макар че им било трудно да намерят тиара за мъничката му глава на новородено.
	Що се отнася до Алкмена, Хера била готова да я остави да се мъчи вовеки веков, такъв й бил характерът. Илифия обаче я съжалила. След като вече било сигурно, че Хера била решила проблема с царуването, Илифия помогнала на Алкмена да роди бързо и безболезнено.
	Първият близнак се казвал Херкулес (но по това време го наричали Ал), а подир него се появило и братчето му Ификъл. Гордият Амфитрион погледнал новородените. Почувствал се привързан и към двете бебета, въпреки че Алкмена отрано го била предупредила, че едното от децата било на Зевс. „Но кое е моето и кое на Зевс“, запитал се той.
	Ификъл се разплакал, а Херкулес напрегнал бебешките си мускули и плеснал брат си да замълчи.
	— Предполагам, че мускулестото е на Зевс — казала Алкмена.
	— Навярно си права — въздъхнал Амфитрион.
	На следващия ден дошла новината от Тиринт — новият върховен цар Евристей се бил родил само няколко часа преди Херкулес.
	— Хера е направила нещо — досетила се Алкмена, — затова раждах толкова дълго.
	Херкулес извикал в ръцете й, след което гордо се наакал.
	Алкмена се отдръпнала от миризмата.
	— Значи не харесваш Хера? — попитала тя бебето.
	То отново извикало и пак се изакало.
	Това притеснило Алкмена, но не само защото не знаела какво било яло детето. Известни й били историите за това как Хера тормозела смъртните любовници на Зевс. Трудната й бременност била доказателство, че Хера жадувала за мъст. Новото й бебче Ал/Херкулес можело да загине!
	Уплашена и разколебана, Алкмена сторила това, което прекалено много родители правели с нежеланите деца. Измъкнала се от къщата, отнесла бебето в дивото и го оставила на една скала да умре.
	Малкият Херкулес бил много ядосан. Часове наред се мятал на камъка, викал, ругаел на бебешки и удрял всяко диво животно, което дръзнело да го приближи.
	За щастие Зевс наглеждал мъника. Проумял бил номера на Хера с върховния цар и си казал:
	— Значи искаш битка? Така да бъде… миличка.
	Изпратил Атина, богинята на мъдростта, да вземе бебето от земята.
	Херкулес погледнал към Атина и изгукал, но стомахът му къркорел. Атина не била от богините с майчински инстинкт и не знаела какво да го прави.
	— Трябва ми дойка — промърморила тя, — някоя, която обича бебета. Хм…
	Хрумнало й нещо хитро. Отнесла детето при Хера.
	— О, царице моя! — казала Атина. — Намерих това нещастно бебче изоставено насред дивото! Не е ли ужасно! Не знам как да го нахраня, а е толкова гладно!
	Хера нямала представа чие било това бебе. Погледнала мъника и майчинското й чувство победило.
	— Горкичкото. Доведи ми го, ще го накърмя.
	Навремето нямало бебешки храни. Когато бебето огладнявало, го кърмели. Точка. Обикновено майката вършела тази работа, но ако не била наоколо, и друга жена можела да се справи.
	Хера, богинята на майките, сметнала, че била напълно достойна за тази задача. Задържала Херкулес до гърдите си и му позволила да си пийне няколко глътки божествено мляко. Бебето щастливо си смучело, когато Атина казала:
	— Благодаря ти, Хера!
	За пръв път името на Хера било изречено в присъствието на бебето. Херкулес силно захапал нежната кожа на Хера, извикал и се изакал — вероятно двете неща едновременно. Хера изпищяла и изхвърлила детето. Добре, че Атина имала добри рефлекси.
	Според някои легенди млякото на Хера се разпръснало в небето и образувало Млечния път. Не знам. Това са много звезди и само няколко капки. Но едно нещо било сигурно — малкото глътки дали на Херкулес божествена сила и здраве, и то от богинята, която го мразела най-много.
	Атина отнесла бебето обратно в дома на майка му. Поставила го на прага, натиснала звънеца и отлетяла. Алкмена отворила вратата. Бебчето Херкулес сладко й се усмихнало. Лицето му било покрито от мляко.
	— Ами добре…
	Алкмена сметнала това за знак от боговете. Прибрала детето и повече не опитала да го изхвърли.
	Следващите месеци минали спокойно. Херкулес се научил да пълзи и да разбива тухлени стени. Зъбите му израснали и той изгризал няколко седла. Наказали го, задето счупил ръцете на бавачката си. Дори произнесъл първата си дума:
	— Мачкам!
	Една нощ, докато кротко си спяло с брат си Ификъл, Хера опитала да се отърве от най-омразното бебе на света веднъж и завинаги. Смятала, че ако допуснела детето да порасне, в бъдеще щяло да й създава само неприятности. Зевс го наблюдавал, затова не можела просто да го превърне в пепел. Но се сетила за друго — инцидент, който можел да мине за случаен. Например отровни змии да влязат в детската стая. Подобно нещо се случвало често, била сигурна тя.
	Две отвратителни усойници се промушили през една пукнатина в стената и запълзели към бебешките легла.
	Ификъл се събудил пръв. Усетил, че нещо се плъзгало над завивката му, и изпищял. Алкмена чула вика му, скочила от леглото и събудила мъжа си.
	— Амфитрион, нещо не е наред в детската стая!
	Родителите хукнали, но били закъснели. Херкулес се бил погрижил за всичко. Със свръхбързите си бебешки рефлекси бил хванал змиите и ги бил удушил.
	Когато пристигнали, Херкулес стоял в креватчето си ухилен и размахвал двете умрели змии:
	— Чао-чао!
	А Ификъл се криел в ъгъла под завивката, плачел и викал.
	— Хайде, Ификъл — въздъхнал Амфитрион, — всичко е наред. Просто си имал лошия късмет да вземеш моята ДНК.
	Същата нощ нашият змиеукротител получил ново име. Вече не го наричали Алкид, Алкей или с някоя друга вариация на Ал. Станал известен като Херакъл (на латински Херкулес), което ще рече „Слава на Хера“. Благодарение на Хера добил популярност още преди да тръгне на детска градина. Тя сигурно много се била зарадвала.
	Когато пораснал, Херкулес имал неколцина наистина добри учители. Баща му Амфитрион го научил да кара колесница. Генералите на Тива му показали как да върти меч, да стреля с лък и да се бори. Слаб предмет му била само музиката. Родителите му наели най-добрия учител по лира в града, Лин, който бил полубрат на Орфей. Херкулес, уви, нямал никакъв усет за това изкуство. Пръстите му били прекалено едри и непохватни, за да докосват струните. Накрая нервите на Лин не издържали и той се разкрещял:
	— Не, не, не и не! Не го правиш както трябва!
	Лин изтръгнал лирата от ръцете на момчето и го ударил с нея през лицето (да ви кажа, боли да удариш някого с лира през лицето).
	Херкулес на свой ред издърпал лирата от ръцете му.
	— Е, сега ще бъде както трябва!
	И заудрял Лин по главата, докато инструментът не се разпаднал на части, а учителят по музика не починал.
	Херкулес бил на дванайсет. Осъдили го за предумишлено убийство. Строго, но това било положението. За щастие Херкулес бил умен. Пледирал самозащита, тъй като Лин го бил ударил пръв, и се измъкнал с шест години общественополезен труд в качеството на говедар.
	Фермата не била толкова лоша. Херкулес обичал да работи навън. Дишал чист въздух, пък и не му преподавали музика. Родителите му се радвали, че бил далеч и че не можел да привлича вниманието на отровни змии, да убива учители или случайно да срине града.
	Херкулес напуснал ранчото на осемнайсет. По това време бил най-големият, високият, силен и лош тиванец в историята. Години наред не бил идвал в града и не знаел какво ставало. Затова се смаял, когато се върнал вкъщи и видял местните да плачат на градския площад и да събират говедата, сякаш предстоял търг. Херкулес разпознал много от кравите, за които се бил грижил, докато бил зачислен на служба. В тълпата намерил и семейството си.
	— Тате! — викнал той на Амфитрион. — Какво става с кравите?
	Доведеният му баща направил гримаса.
	— Синко, докато те нямаше, воювахме с минийците. Сигурно си чувал за тях. Живеят в съседния град. Хората на цар Ергин.
	— Знам ги. Та?
	— Понесохме тежка загуба. За да не унищожат града ни, цар Креонт се принуди да плаща годишен данък от сто крави.
	— Какво? Това е пълна лудост! Аз отгледах тези крави. Ето го Петното, хей там. А това е Масленко! Не може да подарите Масленко!
	На вас сто крави може да не ви звучи като нещо кой знае какво, но едно време било равностойно на сто къщи или сто ферарита. Кравите били доста скъпи. Явявали се една от най-добрите инвестиции, които да направите. А и Масленко! Не може да се лишите от крава, на която не друг, а Херкулес бил дал име.
	— Трябва да се бием! — рекъл той. — Този път ще надвием злите минийци!
	— Но те ни взеха оръжията — намесил се болнавият му брат Ификъл — и това бе част от сделката.
	— Всичките оръжия? — Херкулес се обърнал към цар Креонт, който стоял наблизо със стражите си. — Ваше Величество, нямало ме е само няколко години, а вие сте останали без оръжия и без крави!
	Старият цар се изчервил и погледнал към земята.
	— Трябва да направим нещо! — настоял Херкулес.
	— Твърде късно е — отвърнал Ификъл, — ето ги!
	Тълпата се разделила, когато дузина едри минийци в пълно бойно снаряжение минали през площада. Изритали старците от пътя си, блъснали възрастните дами и си откраднали няколко дюнера от уличните продавачи.
	Цар Креонт не сторил нищо, за да ги спре. Нито пък стражата. Дори бащата на Херкулес, великият генерал Амфитрион, само стоял и гледал как минийците си проправяли път към говедата.
	Накрая Херкулес не издържал.
	— Я СТИГА!
	Минийците спрели и погледнали удивени надвисналия над тях Херкулес — голям космат тийнейджър с проста кожена туника и наметка на говедар.
	— Как дръзваш да ни заговаряш? — попитал лидерът на минийците. — Ние сме твои господари, говедарю! Целуни ми обущата!
	— Няма да стане — изпукал кокалчетата на юмруците си Херкулес, — вървете си мирно и тихо. Няма да получите нито една крава!
	Минийците се изсмели.
	— Погледни ни внимателно, момче — казал водачът, — имаме мечове, а ти не. Взимаме си стоте крави, както е по договор. Догодина ще отведем още сто. Какво ще направиш, за да ни спреш?
	Херкулес го повалил с едно кроше. Останалите минийци посегнали към мечовете си, но той бил прекалено бърз. Преди остриетата да излязат от ножниците и дванайсетимата лежали мъртви — със счупени носове, насинени очи и зъби наполовина по-малко отпреди. Херкулес им взел оръжията.
	После… внимание, гадно е! После използвал меча на водача, за да отреже носа, ушите и ръцете на всички минийци. Нанизал отрязаните части на противни огърлици и ги окачил на вратовете на затворниците. По чудо това не ги убило, а когато се свестили, Херкулес ги изправил на крака.
	— Вървете при цар Ергин — наредил той. — Кажете му, че единственият данък, който ще получава занапред от Тива, е това, което носите на вратовете си!
	После плеснал водача по задника с плоското на меча си и изпратил осакатените минийци по пътя им. Удивените тиванци се съвзели от шока. По-младите се зарадвали и затанцували около освободените крави. По-старите, свидетели на достатъчно войни, не били толкова доволни.
	— Синко — казал Амфитрион, — цар Ергин няма да прости това. Ще се върне с цялата си армия.
	— Хубаво — изръмжал Херкулес, — ще ги избия всичките.
	Цар Креонт дошъл при тях с позеленяло лице.
	— Какво направи бе, момче! Подслоних семейството ви от изгнание, дадох ви дом, а ти… ти ни погуби!
	— Не берете грижа за това, господарю — рекъл Херкулес, — ще се погрижа за минийците.
	— Как? — настоял царят. — Сега имаш… дванайсет меча! Не можеш да победиш минийците с тях!
	Херкулес не бил запомнил цар Креонт като чак такъв страхливец, но решил да не коментира.
	— Храмът на Атина — казал Херкулес. — Нали там има брони и оръжия по стените?
	Амфитрион погледнал към небето в очакване на божия гняв.
	— Синко, тези оръжия са церемониални, посветени на богинята. Минийците не ги взеха, понеже само глупак би ги използвал. Ще те прокълне Атина!
	— Няма бе. С Атина знаеш ли откога сме гъсти? Освен това тя е богиня на градската защита, нали? Ще иска да браним града си!
	Херкулес се обърнал към тълпата:
	— Не бива да живеем в страх и ужас от минийците! Всеки, който е с мен, да дойде в храма на Атина. Подгответе се за бой! Ще стъпчем потисниците!
	Младите тиванци заръкопляскали и се събрали около Херкулес. Дори Ификъл, който бил винаги слаб, болнав и се боял от сянката си, пристъпил напред да вземе меч. Това засрамило много от по-старите тиванци и те също се присъединили. Амфитрион поставил ръка върху рамото на Херкулес:
	— Прав си, синко! Върна ми храбростта. Да се борим за родината!
	Взели оръжията и бронята от храма на Атина. Богинята не усмъртила никого, което приели за добър знак. Херкулес повел новообразуваната чета. Накрая намерили подходящо място, където пътят минавал през две стръмни скали, за да организират там отбраната. Тиванците построили барикади и изкопали ров покрай пътя. После Херкулес разпределил повечето от хората си по върховете на скалите от двете страни. Голямата армия на минийците не можела да им помогне в такъв тесен проход.
	На следващия ден цар Ергин лично повел армията към Тива. Веднага щом минали прохода, Херкулес задействал капана. Битката била кървава. Доведеният баща на Херкулес, Амфитрион, паднал в боя. Това сполетяло и много други тиванци, но армията на минийците била унищожена.
	Херкулес не се спрял. Отишъл до град Миния и го изпепелил. Върнал се, триумфирайки, у дома. Цар Креонт бил толкова благодарен, че за награда оженил Херкулес за първородната си дъщеря Мегара. Дори боговете били впечатлени. Слезли от Олимп и засипали Херкулес с толкова похвали, че било чак обидно. Хермес му дал меч. Хефест му изковал броня. Аполон му подарил лък и колчан. Атина — царска роба. Освен това се съгласила да не убива никого от хората, взел оръжия от храма й. Било чудесно олимпийско празненство.
	На Херкулес и Мегара им се родили две деца. Известно време животът бил хубав. Херкулес поел старата работа на баща си като генерал. Начело на тиванската армия извоювал множество победи. В една от тях брат му Ификъл бил убит, оставяйки жена си вдовица с малко дете — Йолай. Поне загинал като герой. Всички смятали, че след смъртта на Креонт Херкулес щял да стане цар на Тива.
	Ако историята свършва дотук, Херкулес щеше да бъде един от най-великите гръцки герои. Тя обаче тепърва започва.
	Същото важи и за Хера. Царицата на боговете беснеела на Олимп заради успехите на Херкулес. Не можела да допусне той да бъде щастлив. Решила да направи живота му толкова ужасен и трагичен, та един ден на Пърси Джаксън да му е наистина трудно да го разкаже.
	Мразя Хера.
	Докато Херкулес се изявявал като говедар в Тива, братовчед му Евристей израснал като върховния цар на Микена. Звучи страхотно хората да ти се кланят и да ти се подчиняват още докато си бебе. Така обаче Евристей станал надменен и гневлив.
	Въпреки това Хера го смятала за най-хубавото нещо, измислено от олиото насам. Благословила царството с мир и благополучие. На всеки рожден ден му пращала по двайсет драхми. Освен това правела така, че Евристей да научава всички дразнещи новини, свързани с Херкулес, та да пораснел завистлив, както се полагало на върховен цар.
	Когато станал на осемнайсет, Хера започнала да му шепти на сън, окуражавайки го да се заяде с прочутия си братовчед.
	— Извикай Херкулес в двореца — казала богинята. — Поискай да извърши десет велики подвига. В противен случай никога не ще уважава властта ти!
	— Имам страхотна идея — рекъл си Евристей, щом се събудил. — Ще извикам Херкулес в двореца и ще изискам от него да извърши десет подвига в моя чест. Иначе никога няма да уважава властта ми!
	Евристей изпратил вестоносец в Тива, който наредил на Херкулес да отпътува за столицата Тиринт. Херкулес реагирал спокойно и не отрязал нито един от крайниците на вестоносеца. Само пратил съобщение:
	— ХА-ХА. НЯМА.
	Евристей не бил доволен, но, уви, Тива не била под негова власт. Не можел да направи нищо друго, освен да обяви война. Но дори Евристей не бил толкова глупав, че да тръгне на война срещу Херкулес.
	Същата нощ обаче Хера отново пошепнала в съня на царя:
	— Не бързай. Херкулес ще ти се поклони. Ще се погрижа за това.
	През следващите няколко седмици всеки път, щом Херкулес отидел в храма, жреците и жриците го предупреждавали:
	— Боговете искат да служиш на Евристей. Сериозно е! Иди в Тиринт или ще се случи нещо ужасно!
	Първоначално Херкулес не обърнал внимание. Бил прекалено силен и важен, за да служи на червей като Евристей. Но предупрежденията не секнали. Обикновени хора го спирали на улицата и го заговаряли с дрезгави гласове, сякаш били обсебени:
	— Върви в Тиринт. Подчини се на царя!
	Жената на Херкулес се изнервила:
	— Скъпи — намесила се Мегара, — глупаво е да обръщаш гръб на боговете. Може би трябва да посетиш Делфийския оракул за… ами, за консултация!
	На Херкулес не му се ходело, но за да не се сърди жена му, поел към Делфи.
	Пътуването било ужасно. Подаръците му стрували скъпо. В Делфи било пълно с търговци, които продавали евтини сувенири. Накрая Херкулес отишъл да види Оракула, а тя му казала същото, което постоянно слушал през последните няколко седмици:
	— Върви в град Тиринт. Извърши десет подвига в името на върховния цар Евристей. Изборът какви да са те ще бъде негов. Благодаря и приятен ден!
	Херкулес толкова се ядосал, че взел трикракото столче на Оракула и я погнал из стаята с него.
	— Настоявам за по-точно пророчество! — викнал той. — Искам по-хубаво пророчество!
	Трябвало Аполон лично да се намеси. Божественият му глас разтърсил пещерата:
	— ТОВА Е ГРУБО, ПИЧ! ВЪРНИ НА ОРАКУЛА ТАБУРЕТКАТА!
	Херкулес си поел дълбоко въздух. Не искал да бъде убит от златна стрела, затова оставил табуретката и си излязъл.
	Когато се върнал в Тива, нервите му били опънати. Търпението му се било изчерпало. По улиците хората го питали:
	— Вярно ли е? Десет подвига в името на върховния цар? Това е скапано.
	У дома Мегара го подхванала:
	— Какво става, скъпи? Как мина в Делфи?
	Херкулес полудял. Изпаднал в ярост и избил всички в дома си, като започнал от жена си. Знам, в книгата пише отвратителни неща, но това тук е наистина ужасяващо. Според някои разказвачи Хера го била подлудила и той не знаел какво вършел. Може, но според мен това не е извинение. Вече разбрахме, че трудно овладявал яростта си. Бил убил с арфа учителя си по музика. Бил насякъл минийските пратеници.
	На Хера не й се налагало да го подлудява, трябвало само да го бутне от ръба.
	Какъвто и да бил случаят, Херкулес убил Мегара. Убил и слугите, опитали да го спрат. Синовете му се разкрещели и избягали, но Херкулес взел лъка и ги прострелял. Болният му ум го уверявал, че те били негови врагове.
	Само племенникът му Йолай, който бил заживял с Херкулес след смъртта на Ификъл, оцелял. Йолай се скрил зад един диван. Когато Херкулес го намерил, поставил още една стрела в тетивата. Момчето изкрещяло:
	— Чичо, спри!
	Херкулес замръзнал. Може би в този миг Йолай му бил напомнил за брат му Ификъл. За старите времена, когато били деца. Тогава Херкулес винаги го бранел от побойници. Когато Ификъл загинал, Херкулес се заклел да пази Йолай като свой син.
	Гневът му се изпарил. Погледнал с ужас телата на децата си. Погледнал и лъка в ръцете си — лъкът, даден му от Аполон, оръжието на бога на прорицателите. Съобщението било от ясно по-ясно.
	_Казахме ти, че ако не ни послушаш, ще се случи нещо ужасно_.
	Обзет от пълно отчаяние, Херкулес напуснал Тива с разбито сърце. Върнал се в Делфи и се метнал на пода пред Оракула.
	— Моля! — възкликнал той, треперещ от ридания. — Какво да сторя, за да изкупя греховете си! Има ли начин да ми простите!
	— Иди при върховния цар, както ти бе наредено — рекъл Оракула. — Извърши десетте подвига, както той бе пожелал. Евристей едничък може да реши дали си се справил. Само ако успееш да извършиш подвизите, ще ти бъде простено.
	Херкулес се преоблякъл като просяк и се покрил с пепел, след което отпътувал за Тиринт. Коленичил пред трона на върховния цар:
	— Грешен съм, господарю — казал Херкулес, — не послушах нито вас, нито боговете. В гнева си убих жена си и децата си. В покаянието си съм готов да извърша десетте подвига, които пожелахте, независимо колко трудни, опасни или глупави са те.
	— Братовчеде — усмихнал се студено Евристей, — жалко е това, което е сполетяло семейството ти, но съм доволен, че си дошъл на себе си. Десет глупави подвига, казваш? Да започваме!
	Евристей бил много доволен. Можел да възложи на Херкулес каквато си искал задача, колкото и опасна да била тя. Ако имал късмет, Херкулес щял да загине в мъки. Така щяла да бъде премахната най-голямата заплаха за трона, тъй като Евристей бил сигурен, че известният му братовчед щял да опита да завладее Микена.
	Дори Херкулес да оцелеел, Евристей пак щял да си реши няколко проблема. Чувствал се така, сякаш бил пуснал духа от бутилката, готов да му изпълни десет желания. Само дето този дух бил тиванец, притежаващ не магия, а огромни мускули и брада.
	— Ето каква е първата задача — обявил Евристей. — В региона на Немея, на север от тук, вилнее огромен лъв. Искам да го убиеш.
	— Този лъв има ли си име? — попитал Херкулес.
	— След като живее в Немея, му викаме Немейския лъв.
	— Колко оригинално.
	— Просто го убий! — наредил Евристей. — Стига да можеш.
	Прозвучала драматична музика, а Херкулес се досетил, че тук имало някаква уловка. Въпреки това нарамил лъка, препасал меча и тръгнал към Немея.
	Денят бил подходящ за убийство на лъвове.
	Хълмовете на Немея блестели на слънчевата светлина. Прохладен бриз повявал в гората и създавал от шумата златно-зелени вихри. В центъра на долината, покрита с диви цветя, огромен лъв разкъсвал трупа на една крава, разхвърляйки навсякъде кървави парчета месо.
	Лъвът бил по-голям и от най-едрия кон. Мускулите му се издували под лъскавата златиста козина. Ноктите и зъбите му блестели в сребристо и приличали повече на стоманени. Херкулес не можел да не се възхити на величествения хищник, но имал работа за вършене.
	— Това нещо е убило крава — рекъл си той, — а аз обичам кравите.
	Вдигнал лъка си и стрелял. Улучил врата на лъва, което трябвало да пререже гръкляна му и моментално да го убие. Вместо това стрелата се пръснала като висулка, хвърлена върху тухлена стена. Лъвът се обърнал и изръмжал. Херкулес продължил да стреля, докато стрелите в колчана му не свършили. Целел се в очите, устата, носът и гърдите. Всички стрели се счупили още при докосването, а лъвът си стоял и ръмжал леко раздразнен.
	— Хубаво — казал си Херкулес и изтеглил меча. — План Б.
	Нападнал лъва. Ударил звяра в челото със сила, способна да разсече секвоя на две. Острието се счупило, а лъвът леко се поклатил от удара.
	— Глупав лъв! — извикал Херкулес. — Мечът ми бе скъп подарък.
	— ГРРР! — Немейският лъв замахнал с лапите си. Херкулес отскочил назад, за да не бъдел разпорен. Нагръдникът му се скъсал като салфетка.
	— НЕ! — извикал Херкулес. — Това беше подарък от Хефест!
	Лъвът отново изревал. Херкулес също изревал и го ударил между очите. Хищникът се олюлял, замаян от болката. Не бил свикнал на болка. Нито пък на отстъпление, но решил, че Херкулес не си струвал усилията. Кравите били по-лесна мишена. Обърнал се и побягнал към дърветата.
	— Не, няма да стане — хукнал подире му Херкулес.
	Последвал го. Лъвът се скрил в една пещера на половината път нагоре по склона. Вместо да тръгне след него, Херкулес се огледал наоколо.
	„Ако бях лъв, щях да избера пещера с два изхода, за да не ме пленят“, помислил си той.
	И наистина! Забелязал, че някаква назъбена черна цепнатина водела към другата страна на хълма. Колкото се можело по-тихо, Херкулес награбил няколко огромни скали и блокирал изхода.
	— Сега няма накъде да бягаш, котаранчо. — Херкулес се върнал обратно при главния вход и извикал: — Има ли някой вкъщи?
	Отвърнало му ръмжене:
	„Не, това е телефонен секретар. Моля, оставете съобщение.“
	Херкулес влязъл вътре и принудил Немейския лъв да отстъпи. Онзи опрял гръб в скалите.
	Сега, деца, трябва да знаете, че да притиснеш диво животно е лоша идея. Това ги прави раздразнителни и свирепи. Но пък и Херкулес бил такъв.
	— Съжалявам, котаранчо — казал той, — ти си истински красавец и добър убиец, но върховният смешник те иска мъртъв.
	Лъвът изръмжал. Очевидно не уважавал много върховния смешник. Скочил, но Херкулес бил обучен от най-добрите борци на Гърция. Избегнал ноктите и хванал лъва за гърба, като кръстосал крака около ребрата му и увил ръка около косматия му врат.
	— Май нищо не може да пробие кожата ти — изръмжал Херкулес в ухото на лъва. — Да видим обаче как се справяш без въздух.
	Стиснал с всичка сила и лъвът умрял. След като се уверил в смъртта му, Херкулес се изправил задъхан, възхищавайки се на козината на животното.
	— Ще стане страхотно наметало от нея — помислил си той, — но как да го одера.
	Очите му се стрелнали към блестящите нокти на лъва.
	— Чудя се…
	Използвал ги, за да смъкне кожата му. Коствало му няколко часа тежка, черна работа, но накрая Херкулес се сдобил с ново лъвско палто и достатъчно лъвски пържоли, за да изкара зимата.
	Може би смятате, че лъвските кожи са прекалено топли за ежедневна употреба, особено в Гърция, където летата могат да бъдат изключително жежки. Но палтото на лъва било изненадващо меко и хладно. Оказало се далеч по-удобно от бронзовите доспехи. Херкулес използвал главата на лъва като качулка, кръстосвайки лапите му около врата си. След това се насладил на отражението си в най-близкото езеро.
	— Леле. Модерен и неуязвим!
	Върнал се в Тиринт, за да докладва на върховния цар. Ако всичките му задачи били толкова лесни, можел да приключи, сдобивайки се с нов гардероб.
	Херкулес влязъл в града и предизвикал паника. Покрит с козината на Немейския лъв, можел да бъде взет за звяр, човек или нещо средно, пръкнало се от някой по-безумен епизод на „Истинска кръв“*. Местните се развикали и побягнали. Стражите пуснали стрели, които се разбили в палтото му.
	[* Американски вампирски сериал — Б.пр.]
	От тронната си зала Евристей чул шумотевицата. Стражите му търчали, обзети от ужас. Едрият силует на човек-лъв се появил в коридора. Царят демонстрирал кураж, като се скрил в една голяма бронзова делва.
	С лъвската глава над своята Херкулес не виждал много добре. Претърсил царския подиум, дръпнал гривестата качулка и с изненада установил, че бил сам в тронната зала.
	— Евристей? — извикал той. — Ехо? Има ли някого тук?
	Стражите и слугите треперели зад завесите. Накрая един от смелите пратеници на царя, който се казвал Копрей, излязъл, развявайки бяло знаме.
	— Здравейте, ъъ… ваше косматовство. Не знаехме, че сте вие.
	— Къде са останалите? — огледал стаята Херкулес. — Защо завесите треперят. Къде е върховният цар?
	Копрей се почесал по челото.
	— Ами царят… той е… неразположен.
	Херкулес погледнал към подиума.
	— Крие се в декоративната ваза, нали?
	— Не — отвърнал Копрей. — Може би. Да.
	— Добре, кажете на Негово Величество, че съм убил Немейския лъв. Искам да знам каква е втората ми задача.
	Копрей се изкачил по подиума и зашепнал на бронзовата делва. Делвата прошушнала нещо в отговор.
	— Вазата повелява — поколебал се Копрей, — искам да кажа, върховният цар повелява да отидете в Лернейското мочурище и да убиете изчадието, което го обитава. Говоря за Хидра!
	— Какво? — Херкулес май бил чувал това име в последния филм за Капитан Америка*, но не знаел дали се отнасяло за същото.
	[* „Хидра“ е шпионска организация от неонацисти, която опитва да завладее света, във филма „Капитан Америка: Завръщането на първия отмъстител“. — Б.пр.]
	— Хидрата е изчадие с много отровни глави — обяснил Копрей. — Избива хората и добитъка ни.
	— Мразя чудовища, които убиват добитък! — намръщил се Херкулес. — Ще се върна!
	На излизане от града Херкулес осъзнал, че нямал никаква идея къде се намирало Лернейското мочурище. Застанал на едно място, за да си помисли, когато някаква колесница, теглена от черни коне, спряла до него.
	— Искаш ли да се качиш?
	Младежът, държащ юздите, му изглеждал много познат, но Херкулес бил отсъствал дълго време от Тива. Едва разпознал младия си племенник.
	— Йолай? — разсмял се невярващо Херкулес. — Какво търсиш тук?
	— Здрасти, чичо! Чух за Десетте подвига и дойдох да помогна!
	Сърцето на Херкулес се огънало като претцел*.
	[* Немска соленка — Б.пр.]
	— Но… аз опитах да те убия. Защо ти е да ми помагаш?
	Изражението на момчето станало сериозно.
	— Вината не е твоя. Хера те порази с лудост. Ти си ми като баща. Искам да се бия редом с теб.
	Очите на Херкулес се насълзили, което той опитал да скрие под лъвската глава.
	— Благодаря ти, Йолай. Бих се качил при теб. Знаеш ли къде е Лернейското мочурище?
	— Имам GPS. Скачай.
	Херкулес и верният му помощник излезли от града с новия херкулесомобил.
	— Чувал съм слухове за Хидрата — рекъл Йолай. — Казват, че имала девет глави. Осем от тях могат да бъдат унищожени, ала деветата е безсмъртна.
	— Как така? — намръщил се Херкулес.
	— Нямам идея — отвърнал Йолай, — но ако отрежеш една от небезсмъртните глави, две нови се появяват на нейно място.
	— Нелепо!
	— Знам… скоро ще разберем дали е истина.
	Колесницата спряла в края на мочурището. Мъгли се спускали над земята. Криви дървета се издигали сред мъховете и калта. През високите треви в далечината се придвижвала огромна сянка. Накрая тревите се разделили и Херкулес видял най-странното чудовище на света да напредва през тинята. Девет змийски глави се люлеели хипнотично на дългите си шии, като от време на време удряли водата, поглъщайки риби, жаби и по-малки крокодили.
	Тялото на чудовището било дълго, дебело, кафяво като на питон. Стъпвало на четирите си ноктести лапи. Девет чифта блестящи зелени очи раздирали мъглата като фарове. Жълтеникава отрова капела от челюстите.
	Херкулес потреперил и си спомнил кошмарите, които имал след като бил удушил усойниците в детската стая.
	— Коя от главите е безсмъртна? Изглеждат ми еднакви.
	Йолай не отговорил. Херкулес го погледнал и видял, че лицето на племенника му било побеляло като кост.
	— Спокойно — казал Херкулес, — всичко ще е наред. Донесе ли факли?
	— Факли… да.
	С треперещи ръце Йолай извадил няколко тръстики, чиито върхове били намазани с катран. Запалил краищата им с искра от кремък. Херкулес извадил дузина стрели от колчана и покрил върховете им с плат.
	— Искам да раздразня чудовището, да го накарам да нападне.
	— Искаш да ни нападне?
	— По-добре да се бием на здрава почва, а не в мочурището, където може да се хлъзнем в калта или да потънем в плаващите пясъци.
	Херкулес запалил първата стрела и я изстрелял в тревата, която веднага избухнала в пламъци. Хидрата изсъскала. Тя отскочила от огъня, но Херкулес пуснал втора стрела. Скоро мочурището се превърнало в самия пъкъл. Чудовището нямало къде да иде, освен в тяхната посока. Нападнало. От шарената му люспеста кожа се издигал пушек.
	— Стой тук — наредил Херкулес на племенника си, докато Йолай опитвал да удържи конете да не избягат. — Между другото, може ли да взема меча ти? Моят се счупи.
	Херкулес грабнал меча на момчето и скочил от колесницата.
	— Хей, спагетена главо — извикал той на Хидрата, — ела тук!
	Деветте глави на Хидрата изсъскали в унисон. Чудовището не харесало дето го били уподобили на италианска храна. Стрелнало се напред. За миг Херкулес се усъмнил в себе си. От вонящата отрова очите му започнали да смъдят. Главите на изчадието се движели в толкова различни посоки, че не знаел откъде да започне. Увил палтото си той и влязъл в битка. Устите на Хидрата се впили в лъвската кожа, но отровните зъби не могли да я пробият. Херкулес скачал и избягвал ударите, търсейки пролука. Следващият път, когато една от главите се стрелнала напред, той я отрязал.
	— Аха! Така ти се пада… по дяволите!
	За нещастие информацията на Йолай се оказала вярна. Още преди отрязаната глава да удари земята, кървавата рана забълбукала, а целият врат се разцепил на две в средата като сирене пане. Двете половини завършвали с нови глави. Целият този процес протекъл може би около три секунди.
	— Не е честно! — извикал Херкулес.
	Продължил да отскача и да удря, докато земята не се покрила с отрязани змийски глави, но колкото повече режел, толкова повече нови пониквали. Херкулес все се надявал да уцели безсмъртната глава. Може би, ако успеел да я раздели от тялото, цялото създание щяло да умре. Но осъзнал, че не можел да постигне това на принципа проба-грешка. Вонящата отрова му докарала световъртеж. Безброй зелени очи се появили пред погледа му, изскачайки встрани от него. Било въпрос на време Хидрата да нанесе успешен удар и да го ухапе. Херкулес трябвало да спре с удвояването на главите.
	— Йолай! — извикал той. — Ела тук с тази факла и… ААА!
	Една от шиите на чудовището се била извърнала настрани и съборила Херкулес. Той се завъртял, но друга шия се увила около краката му и го вдигнала от земята. Херкулес успял да се освободи. В следващия миг вече се катерел по слузести вратове и щракащи с челюсти глави. Истинска змийска джунгла. Ритал и удрял, но все още не смеел да използва меча си.
	— Йолай! — извикал той. — Следващият път като отсека някоя глава, трябва да скочиш с тази факла и да завариш раната, за да не поникнат нови, разбра ли?
	— Рак! — отвърнал Йолай.
	Херкулес се потял от напрежение. Ударил още една змийска глава, след което скочил над шиите.
	— Рак?
	— Рак!
	„За какво приказва това момче? Зададох му въпрос, на който да отговори с «Да» и «Не», а той ми разправя за някакви раци?“
	Херкулес погледнал към племенника си. В калта пред Йолай се бил появил рак, голям колкото колелото на колесница. От устата му излизала пяна, а щипците му щракали. Херкулес не бил чувал за гигантски раци, живеещи в блатата, но обикновено и усойниците не пълзели в детските спални.
	— Това е пак някой номер на Хера — изръмжал Херкулес. — Дръж се, Йолай.
	Със сечене си проправил път през лабиринта от глави. Знаел, че щели да поникнат още, но не можел да остави последния си оцелял племенник да бъде изяден от членестоного. Скочил върху рака с ритник и стъпил с пета между очите му. Черупката се пукнала, а кракът му нацелил мозъка на рака, убивайки го мигновено.
	— ГНЪС! — извикал Херкулес и измъкнал крак от слузта. — Виж сега, хлапе, подготви факлата й…
	— Пази се! — изкрещял Йолай.
	Докато Хидрата нападала, Херкулес се завъртял. Само козината на Немейския лъв го спасила от това да бъде нахапан като лигавник. Отрязал най-близката глава.
	— Сега, хлапе!
	Йолай докоснал с факла врата й и заварил раната. Нищо не се появило от овъгления край.
	— Браво! — извикал Херкулес. — Остават ни само още петдесет-шейсет!
	Заедно подрязали главите на хидрата, а въздухът се изпълнил с киселинни изпарения и миризмата на печено влечуго. Накрая чудовището останало само с една глава и корона овъглени шии.
	— И, разбира се, безсмъртната глава е за десерт — изсумтял Херкулес.
	Замахнал към шията. Чудовището паднало на купчина. Живата глава започнала да се мята в калта, да съска и да плюе отрова.
	— Отвратително — казал Йолай, — какво да я правим?
	— Добре се справи, племеннико — потупал го по рамото Херкулес. — Наглеждай скачащата глава за секунда. Не я оставяй да избяга. Имам идея.
	Херкулес събрал няколко от мъртвите глави от земята върху платно и внимателно изцедил от тях отровата. След това увил плата около върховете на стрелите и така ги напоил със смъртоносна отрова. Взел ги и ги върнал в колчана.
	— Някой ден отровните стрели могат да ни помогнат — рекъл той на Йолай. — Предполагам, няма как да унищожим безсмъртната глава?
	— Затова я наричат безсмъртна — свил рамене Йолай.
	— Значи трябва да направим така, че да не създава повече неприятности.
	Херкулес изкопал дълбок трап, погребал главата и покрил гроба с една тежка скала, така че никой да не можел да освободи проклетото нещо по погрешка. След това с Йолай се върнали в Тиринт.
	Според легендата главата на Хидрата е все още жива и вилнее някъде из Лерна под гигантската скала. На ваше място не бих я търсил.
	А в двореца върховният цар Евристей най-после се бил измъкнал от декоративната ваза.
	Херкулес обяснил как успял да победи Хидрата. Показал на царят някои от мъртвите змийски глави, бил донесъл също и малко рачешко от пенестия приятел на Хера.
	— Спомена, че племенникът ти е помогнал? — блеснали очите на цар Евристей.
	— Ами да. Той обгори чуканчетата, докато аз…
	— ГРЕШЕН ОТГОВОР! — заудрял царят по облегалката си. — Никой не бива да ти помага в подвизите! Подвигът не се брои!
	Вратните жили на Херкулес се издули като мостови жици.
	— Шегуваш ли се?
	— Не! Оракулът каза, че само аз мога да отсъдя дали работата е свършена както трябва! В случая не е! Предстоят ти още девет глупави задачи!
	Евристей се усмихнал триумфално, очевидно без да си даде сметка колко силно бил стиснал юмруци Херкулес. Евристей искал разплата заради инцидента с делвата. Не обичал да го правят на глупак (но нямал нужда от помощта на Херкулес за това). Искал Херкулес да страда.
	— По границите на царството ми — продължил той — живее огромна свиня, която причинява страшни неприятности. Опустошава провинцията, избива селяните ми…
	— Искаш да я убия — предположил Херкулес.
	— Съвсем не! Герой с твоя талант има нужда от по-сериозно предизвикателство! Искам да ми доведеш свинята жива!
	Херкулес преброил наум до пет. Толкова пъти му се искало да ритне върховния цар в зъбите.
	— Хубаво. Къде да го търся това чудовищно прасе?
	— Обикновено вилнее в земите на кентаврите до Еримантската планина. Поради това го наричаме…
	— Нека позная. Еримантския глиган.
	— Правилно! Но не взимай племенника си този път. Свърши си работата сам!
	Херкулес излязъл от двореца. С нежелание казал на Йолай да остане в града и да продаде рачешкото, докато той самият отивал на свински лов.
	След седмици тежък път Херкулес стигнал земите на кентаврите. Тревожела го срещата с местните, тъй като на кентаврите им се носела славата на диви и груби. Но първия, когото срещнал, стар жребец на име Фол, се оказал много мил.
	— Богове! — извикал Фол. — Самият Херкулес! Дълго чаках този ден?
	— Така ли? — повдигнал рунтавите си вежди Херкулес.
	— Абсолютно! Ще се радвам да те упътя към Еримантския глиган, но преди това би ли ме удостоил с честта да посетиш моя скромен дом?
	Херкулес бил уморен и гладен, затова последвал Фол обратно в пещерата му. Докато се настанявал, кентавърът запалил скарата и поставил на нея няколко ребърца. След това коленичил на конските си крака и избърсал пода. Появила се дървена врата.
	— Тук е тайният ми килер — обяснил Фол. — Ще ти прозвучи странно, но преди много поколения моят прапрадядо чул пророчество, че негов потомък щял да посрещне важен гост на име Херкулес!
	— Споменали са ме в пророчество?
	— О, да! Прапрадядо задели тази бутилка вино за случая… — Фол извадил керамичен питос*, покрит с прах и паяжини. — Отлежавало е в този килер над сто години в очакване ти да се появиш!
	[* Гръцки съд — Б.пр.]
	— За мен е чест — отвърнал Херкулес, — но какво ще правим, ако е станало на оцет?
	Фол отворил тапата и сладък аромат изпълнил пещерата — като лозя на лятно слънце, като нежен пролетен дъжд над новопоникнала трева, като редки подправки над огъня.
	— Леле — казал Херкулес, — налей ми едно!
	Вдигнали наздравица. И двамата се съгласили, че това било най-вкусното вино, което някога били опитвали. Фол се канел да каже на Херкулес къде ще намери Еримантския глиган, когато пет кентавъра копиеносци нахлули в пещерата.
	— Надушваме вино! — казал един от тях. — Сипвай!
	Фол застанал на копитата си.
	— Ти и другарчетата ти хулигани не сте канени! Виното е специална реколта и е само за приятеля ми!
	— Сипвай! — изревал кентавърът. — Или мри!
	Свел копието си и нападнал Фол. Херкулес обаче бил по-бърз. Свалил лъка си и пуснал пет отровни стрели, с които убил нападателите. Фол погледнал купчината мъртви кентаври.
	— О, богове. Не така си представях специалната вечеря. Благодаря, че ме спаси, Херкулес, но сега ще трябва да ги погребвам.
	— Но защо? — попитал Херкулес. — Те опитаха да те убият.
	— Но пак си остават мои роднини — отвърнал старият кентавър, — кръвта вода не става дори когато искат да те погубят.
	Херкулес не можел да оспори това. Имал опит в семейните убийства. Помогнал на Фол да изкопае гробовете. Тъкмо когато полагали и последния кентавър в земята, където щял да намери вечен покой, Фол извадил от тялото на трупа една от стрелите.
	— Внимавай с… — казал Херкулес.
	— Ох! — Фол убол пръста си на отровния връх и рухнал.
	Херкулес изтичал до стария кентавър, но нямал противоотрова.
	— Приятелю… съжалявам.
	— Беше специален ден — усмихнал се леко кентавърът, — пих хубаво вино, вечерях с велик герой. Ще намериш глигана на изток от тук. Използвай… снега.
	Фол завъртял очи и умрял.
	На Херкулес му станало много гадно. Направил погребална клада за Фол и излял остатъка от виното в чест на боговете. Не проумявал последните думи на Фол във връзка с това, че можел да използва снега, но продължил на изток в търсене на глигана.
	„Кръвта вода не става“, помислил си Херкулес. Но ако Евристей не го бил изпратил на това глупаво пътешествие, добрият стар кентавър сигурно щял все още да си бъде жив и здрав. Идело му да удуши царствения си братовчед.
	Намерил глигана да тъпче хълмовете на изток, както бил предсказал Фол. Описах ви доста гигантски свини, та можете да си представите как изглеждала и тази. В крайна сметка Древна Гърция била пренаселена от огромни зли прасета. Еримантското било толкова голямо, четинесто, грозно и злобно колкото и останалите. Да го убие вече било достатъчно страшно предизвикателство. Но да го хване живо… това било още по-трудно.
	Седмици наред Херкулес гонел глигана в дивото. Опитал да изкопае дупка, в която да подмами прасето. Пробвал с мрежи, капани, ловни комплекти с котви и люлки. Глиганът обаче бил прекалено хитър. Правело му удоволствие да дразни Херкулес, като му позволявал почти да го настигне, преди отново да избяга, прескачайки клопките със свинския си смях.
	„Прасето надушва капана от цяла миля. Но как иначе да го спра?“, помислил си Херкулес.
	По това време бил последвал глигана по по-високите склонове на планината Еримант. Един следобед се покатерил на един хребет с надеждата да огледа земята и забелязал дълбока клисура под тях, пълна със сняг.
	— Хм — казал си Херкулес, — използвай снега.
	Изрекъл благодарствена молитва, отправена към кентавъра Фол. След няколко опита, много крясъци и огнени стрели накрая успял да насочи глигана към клисурата. Прасето бухнало право в снега и се заклещило вътре като нова покупка, опакована в стиропор.
	Ако Херкулес имал достатъчно голям кашон и малко скоч, щял да изпрати глигана на Евристей по пощата. Но понеже нямал, внимателно започнал да копае около прасето. Вързал краката и муцуната му. После използвал огромната си сила, за да извади чудовището от снега и да го отнесе до Микена.
	Търговците от Тиринт се развълнували, като видели Херкулес да се връща с огромно прасе. Първо им донесъл лъвски пържоли, после рачешко от най-висока класа, а сега щели да имат свинско за седмици напред!
	Но Евристей не бил толкова доволен. Тъкмо закусвал, когато Херкулес нахлул в тронната зала и подхвърлил Еримантския глиган към царския подиум. Глиганът се забил в краката на Евристей, а червените му очи се изравнили с тези на краля. Острите му глиги останали на няколко сантиметра от слабините му. Евристей извикал и се прибрал на сигурно място — в една голяма бронзова делва.
	— Какво означава това? — настоял той. Гласът му отекнал в делвата.
	— Ериманстския глиган — отвърнал Херкулес. — Жив, както пожелахте.
	— Чудесно! Разкарай го оттук!
	— А следващата задача? — попитал Херкулес.
	Евристей притворил очи и изплакал. Мразел героите. Били толкова дразнещо… героични. Запитал се дали не можел да накара Херкулес да се самоубие. Но не, боговете нямали да одобрят това. Освен ако… на Евристей му хрумнала брилянтна идея. Ако възложел на Херкулес задача, която да накара боговете да го убият?
	— Керинейската кошута! — извикал царят. — Доведи ми я.
	— Кое? — не разбрал Херкулес.
	— Сам се сети! Потърси в Гугъл! Все тая! Само се махай и ми доведи кошутата жива или мъртва!
	Херкулес не бил на „ти“ с компютрите, затова попитал в града къде била тази Керинейска кошута. Племенникът му Йолай рекъл:
	— Да, знам я тази история. Кошутата е сърна.
	— Сърна — отвърнал Херкулес, — женски елен значи.
	— Точно — отвърнал Йолай, — живее в Керинея. Затова я наричат…
	— Керинейската кошута — въздъхнал Херкулес. — Тези хора винаги кръщават животните на места с труднопроизносими имена. Поне веднъж ми се иска да хвана някой Джо или Тимъти.
	— Така или иначе — продължил Йолай, — разказват, че кошутата е много бърза, способна да надбяга стрела. Има златни рога.
	— Че женските елени имат ли рога?
	— Тази има. И бронзови копита. Освен това е посветена на богиня Артемида.
	— Значи, ако убия елена…
	— Артемида ще убие теб — потвърдил Йолай. — Това е номер на Евристей. Мразя този тип.
	— Сигурен ли си, че не искаш да дойдеш с мен?
	— Не, не желая да те дисквалифицират отново.
	— Е, нищо, благодаря за помощта, все пак.
	Така Херкулес тръгнал да търси вълшебната сърна, която не се казвала Тимъти.
	Задачата не била кой знае колко опасна, но била трудна, досадна и изисквала време. Година Херкулес гонел сърната из цяла Гърция — от замръзналите земи на хиперборейските великани обратно до Южен Пелопонес. Било полезно за здравето, но нямало как да настигне кошутата. Капаните, мрежите и ловните комплекти за елени не помогнали.
	Опитал свинския трик със снега, но еленчето пъргаво изтичало върху леда без да падне.
	Сърната единствено забавяла ход, когато пресичала реките. Може би не искала да намокри лъскавите си бронзови копитца. Винаги се колебаела няколко секунди преди да скочи, което давало шанс на Херкулес да простреля животинката, но понеже не можел да я убие, това не помогнало. „Освен ако… не успея да я обезвредя, без да я убивам“, помислил си той.
	Планът не бил от най-лесните и безопасните, но Херкулес решил да го изпробва. Претърсил припасите си и намерил добра и лека корда за риба. Вързал единия край за стрела и хукнал подир сърната.
	Отнело му дни да нацели точния момент. Трябвало да огледа терена, за да го опознае отлично. Налагало се да предугади в каква посока ще хукне сърната. После трябвало да я насочи към най-близката река, за да се прицели както трябва.
	Заел позиция. Бил на около сто метра надолу по течението. Вдигнал лъка точно когато сърната стигнала до водата. За няколко удара на сърцето се поколебала. Дори най-добрият стрелец щял да се затрудни, но Херкулес нямал избор. Пуснал стрелата. Върхът й минал чисто през мембраната на двете дръжки. Сърната се оплела в кордата и се спънала. Преди да възстанови равновесието си, Херкулес изтичал до реката и сграбчил животното за бронзовите копита. Огледал раните и въздъхнал облекчено. Бил пуснал малко кръв, но сърната не била тежко ранена. Херкулес нарамил кошутата на рамо и тръгнал обратно към Тиринт.
	Бил изминал само около километър, когато един глас зад него казал:
	— Какво правиш със сърната ми?
	Херкулес се обърнал. Зад него стояла млада девица със сребриста туника и лък, а до нея — красив млад мъж със златна роба, също въоръжен с лък.
	— Артемида — продумал Херкулес, като сподавил подтика си да извика и да побегне — и Аполон. Вижте, съжалявам, че трябваше да хвана сърната ви, но…
	— Но — погледнала Артемида към брат си. — Нрави ли ти се, когато смъртните кажат „съжалявам, но!“? Сякаш могат да извинят оскърбителното си поведение!
	Тя се взряла в Херкулес със студените си сребристи очи.
	— Много добре, юначе. Обясни ми защо да не те убия на място.
	— Евристей ми възложи десет глупави задачи — отвърнал Херкулес. — Искам да кажа, нареди да извърша десет велики подвига. Все тая. Поиска ми да му донеса Керинейската кошута, жива или мъртва. Разбира се, аз знам, че тя е свещена. Не бих я убил. Но между десетте подвига, които трябва да направя според пророчеството на Аполон…
	— Вярно е — признал Аполон.
	— … е и обидата спрямо великата богиня Артемида. Бях хванат в капан. Това е по желание на Евристей. Искаше да убия кошутата, за да убиеш ти мен. Но ако ми позволиш да я отведа при него и да извърша подвига, обещавам да не я наранявам повече. Ще я пусна веднага щом я представя пред царя.
	— Мразя, когато смъртните ни използват, за да вършим мръсната им работа — процедила Артемида, а кокалчетата й побелели от стискане на лъка.
	— Да те убие бог — изсумтял Аполон, — че ние да не сме наемници! Не могат да ни казват кого да убием и кого не!
	— Херкулес — махнала Артемида с ръка, за да го отпрати, — вземи сърната. Изпълни обещанието си и няма да имаш проблеми. Но хвана ли този Евристей в горите си, няма да съм толкова милостива.
	Боговете изчезнали, обгърнати в блясък. Херкулес продължил по пътя си, но минало известно време преди коленете му да спрат да треперят. Само глупак не би се уплашил от Артемида и Аполон, а Херкулес, при всичките му недостатъци, не бил такъв. Не и през по-голямата част от времето.
	Когато се върнал с Керинейската кошута в тронната зала се надявал Евристей да се скрие в делвата. Щяло да му стане много смешно. Но вместо това върховният цар само свил рамене:
	— Значи си изпълнил задачата адекватно. Ще запазя сърната за менажерията си.
	— Какво ще направиш? — попитал Херкулес.
	— Имам си лична зоологическа градина, кретен такъв! Всеки цар трябва да си има менажерия.
	— Нее. Обещах на Артемида да пусна сърната. Ако искаш кошута за зоологическата си градина, откарай си я сам в клетката!
	— Но това е част от твоята задача!
	— Не е. Нали каза, че съм я приключил преди малко?
	— Хубаво тогава. Сам ще си я взема.
	Царят станал от трона. Бил изминал половината път по стълбите, когато Херкулес изправил кошутата на копитата й и срязал кордата между краката й.
	— Ето ти я, Евристей. Но внимавай. Тя е…
	Сърната изчезнала, обвита в златистобял блясък.
	— Бърза!
	Царят изкрещял и започнал да тропа с крака, което било почти толкова смешно, колкото криеницата в делвата. Кошутата избягала в дивото и това зарадвало Артемида.
	— Ах, ти, измамнико! — изръмжал Евристей. — Ще направя следващия ти подвиг невъзможен!
	— Мислех, че последните четири са невъзможни.
	— Този ще е още по-невъзможен. До Стимфал има езеро, над което кръжи ято демонични птици…
	— Сега ще кажеш, че се казват Стимфалийските птици…
	— Казват се Стимфалийските птици!
	— Ще повърна.
	— Няма да повръщаш! Ще отървеш езерото от всички тези птици! Хаххаххаха! Копрей, пратенико мой…
	Царският вестоносец изприпкал при владетеля.
	— Да, господарю?
	— Какво казват хората, когато искат да пожелаят на някого късмет, но със сарказъм?
	— Късмет с това?
	— Точно така! Късмет с това, Херкулес! Хаххахахахахаха!
	Херкулес излязъл, мърморейки си под носа.
	Когато наближил Стимфал, забелязал, че всички земеделски земи били опоскани. По клоните на нито едно дърво нямало плод. Тогава започнал да намира трупове — на катерички, елени, крави, хора. Били одрани и избодени до смърт. В шиите на някои имало пера. Херкулес извадил едно. Било твърдо и здраво като стрела.
	Когато открил езерото, сърцето му потънало в петите. Долината била като купа, осеяна с гористи хълмове и с тънък слой зеленикава вода. Над туфите трева гъмжало от черни птици, подобни на гарвани. Милиони, милиони. Дърветата по бреговете се люлеели и огъвали под тежестта на ятата. Граченето им отеквало като сонар по водата.
	Херкулес се насочил към най-близкото дърво. Клюновете и ноктите на птиците лъщели като полиран бронз. Един от малките демони го фокусирал с жълтите си очи. Изграчил, разтърсил тяло и порой от пера полетели към него. Ако не била лъвската кожа, Херкулес щял да стане на решето.
	— Това е наистина невъзможно — казал Херкулес, — няма достатъчно стрели на света, които да убият толкова много птици.
	— Тогава използвай ума си — чул се женски глас.
	Херкулес се завъртял. До него стояла жена с дълга, тъмна коса и сиви като буреносен облак очи. Държала копие и щит, като че готова за бой, но усмивката й била топла и позната.
	— Атина. Отдавна не сме се виждали — поклонил се Херкулес.
	— Здравей — отвърнала богинята. — Виждам, че си заменил царската роба, която ти направих, с лъвска кожа!
	— Аз… извинявам се.
	— Няма за какво, юначе. Мъдро постъпваш, че използваш кожата като броня. Освен това, трудно ще ме подразниш. Още ме напушва смях, когато си спомня как Хера се опита да те кърми… — Богинята се поколебала. — Нали вече не акаш в гащите си, като чуеш името й?
	— Не — изчервил се Херкулес, — само като бебе правех така.
	— Чудесно, браво. Както и да е, беше много смешно. Тук съм, защото Зевс смята, че имаш нужда от напътствия.
	— Страхотно! Каква е тайната на птиците?
	— Казах напътствия — махнала с пръст Атина, — а не че ще ти сервирам отговора. Трябва да използваш ума си.
	— Хм.
	— Помисли, Херкулес. Какво може да накара тези птици да се махнат оттук.
	Херкулес се заиграл с лъвските лапи на врата си.
	— По-големи птици?
	— Не.
	— Хиляди котки?
	— Не.
	— Ако нямат храна?
	— Това е интересно — направила пауза Атина. — Може би, ако храната свърши, птиците наистина ще мигрират нанякъде, но на теб това няма да ти помогне. Трябва да ги накараш да се махнат сега. Какво можеш да сториш?
	Херкулес се върнал мислено към дните, когато бил говедар. Прекарвал много време, наблюдавайки ятата птици по пасбищата.
	— Веднъж — спомнил си той, — по време на една буря отекна гръм. Хиляди птици се вдигнаха от пшениченото поле и отлетяха. Птиците мразят силни шумове.
	— Отлично.
	— Но… как да създам толкова нетърпим шум? — Херкулес се върнал назад към детството си. Тогава все го обвинявали, че предизвиквал ужасни звуци. — Старият ми учител по музика твърдеше, че свиря толкова зле, че съм способен да прогоня всяка публика. Съжалявам, че вече нямам лира. Счупих я в главата на Линей.
	— И аз нямам лира — казала Атина, — но имам нещо, което може да помогне.
	От сгъвките на робата си извадила прът с множество камбанки по него — огромни тимпани от бронз.
	— Хефест изкова това. Сигурно е най-ужасният музикален инструмент, измислен някога. Дори Аполон не го иска, но смятах, че някой ден може да помогне.
	Подала тимпаните на Херкулес. Когато ги разклатил, ушните му барабанчета се скрили в черепа и се помолили да умрат. Всяка камбанка издавала звук, който въобще не си пасвал с този на останалите. Ако няколко таратайки се ударят в автоморга и от произведения шум шофьорите сглобят музикална композиция, така би звучал първият им албум.
	Всички птици в радиус от сто метра се ужасили и се пръснали, но щом Херкулес спрял да издава звуците, отново се върнали по дърветата.
	— Става — намръщил се Херкулес, — но за да изгоня всичките птици, ми трябват повече тимпани.
	— Никой смъртен не бива да използва думите „повече тимпани“ — потръпнала Атина. — Но може би тимпаните са само част от отговора. А ако простреляш птиците, докато бягат?
	— Не мога да изпозастрелям всички! Прекалено много са!
	— Не трябва да изпозастрелваш всички. Само убеди птиците, че това място не е добро за почивка.
	— Ха! Схванах. Благодаря, Атина! — затичал се към езерото, тръскайки тимпаните и викайки ПОВЕЧЕ ТИМПАНИ!
	— Време е да си ходя — Атина изчезнала в облак сив дим.
	Херкулес прекарал дни наред, бягайки край езерото с тимпани и лък. Когато Стимфалийските птици се издигали във въздуха, ужасени от противната музика, прострелвал колкото можел от тях с отровните си стрели.
	След седмица тимпани и отрова цялото ято се вдигнало в огромен черен облак и отлетяло към хоризонта.
	Херкулес останал още няколко дни, за да се убеди, че пернатите демони нямало да се върнат. После си направил прекрасно герданче от птичи трупове и се отправил към Тиринт.
	— Върховни царю! — обявил Херкулес, когато влязъл в тронната зала. — Щастлив съм да ви донеса птицата. Имам предвид… птиците, в множествено число. Стимфалското езеро е безопасно за плуване, може да откриете летния сезон.
	Преди царят да успее да отвърне, цялата публика избухнала в ръкопляскания. Придворните, държейки лъскави снимки с облика на героя, го обкръжили за автографи. Много от царските стражи носели ризи с надпис „Тим Херкулес“, макар Евристей да ги бил забранил като нарушаване на протокола.
	Царят скръцнал със зъби. С всеки следващ нелеп подвиг, който извършвал, Херкулес ставал все по-популярен, превръщал се във все по-голяма заплаха. Хората от Микена го боготворели.
	Евристей май подхождал към проблема, разглеждайки ги от грешна гледна точка. Вместо да убива Херкулес, може би трябвало да му възложи задача така противна и отвратителна, че героят да станел обект на подигравки.
	— Много добре, Херкулес — усмихнал се върховният цар, — време е за следващия, хм, подвиг!
	Тълпата замлъкнала. Хората нямали търпение да чуят с какво чудовище щял да се бори сега Херкулес и какво екзотично месо да очакват на трапезата си.
	— Моят приятел Авгий, царят на Елида, е добре известен с добитъка си — казал Евристей, — но, уви, оборите му са станали малко… мърляви с годините. Понеже имаш опит в това поприще, искам да ги изчистиш. Самичък. Без чужда помощ.
	Част от тълпата се отдръпнала от Херкулес, сякаш вече бил покрит с кравешки фъшкии. Погледът на героя можел да изгори лицето на върховния цар.
	— Това ли е подвигът, който трябва да извърша? Да изчистя нечий обор?
	— Извинявай. Нима честният труд те принизява?
	Евристей нищо не знаел за честния труд, но тълпата промърморила.
	— Точка за царя.
	— Хубаво — изръмжал Херкулес, — ще почистя оборите.
	Подписал няколко автографа, раздал мъртвите Стимфалийски птици за сувенири, а след това отишъл да си купи ботуши и лопата.
	Ето на какво му се вика горчива ирония. Цар Авгий, чието име означавало „светлият“, бил най-грубият, най-тъмен цар в цяла Гърция. Гледал говеда от трийсет години и нито веднъж не благоволил да си почисти обора. Донякъде, защото на говедата това не им пречело. Те били потомци на божествените крави на Авгиевия баща, слънчевият титан Хелиос. Можели да живеят във всякакви условия, хигиенични или не, и никога не се разболявали.
	Всъщност Авгий не чистел оборите, тъй като бил мързелив и стиснат. Не му се плащало на друг човек да върши работата, а тя ставала все повече и все по-малко хора искали да я поемат. Поради божественото си здраве кравите акали като за световно и след трийсет години оборите им заприличали на планина от кравешки пити с толкова гъсти облаци мухи, че не можело да видиш самите животни.
	Херкулес надушил царството на Авгий от сто километра. Когато пристигнал в град Елида, всички местни се движели с шалове на устите и носовете си, за да блокират миризмата. Бизнесът не вървял, тъй като никой не искал да посещава този фекален град. Херкулес решил да огледа оборите преди да говори с царя. Бързо осъзнал, че лопатата и ботушите съвсем не били достатъчни. Оборите обхващали по-голяма територия, отколкото заемала останалата част на града. Намирали се в западния му регион, на нещо като полуостров, където река Алфей образувала гигантско „С“.
	На Херкулес му станало жал за говедата. Никое животно, божествено или не, не заслужавало да живее в такива условия. Шест години бил гледал говеда и знаел как трябвало да изглеждат оборите. Макар че в този случай от планините кравешки пити нищо не можел да види. Измерил бреговете на реката, направил няколко инженерни изчисления и използвал дърводелското приложение от смартфона. Накрая му хрумнала идея. После се отправил към царския дворец.
	Едва стигнал до тронната зала, тъй като мястото било претъпкано с фекалии. Няколко полудели на вид стражи се щурали с униформи втора употреба, минавайки през тунели от стари вестници, счупени мебели, мръсни дрехи и палети животинска храна с изтекъл срок на годност.
	Херкулес си запушил носа. Проправил си път към подиума, където цар Авгий седял на сгъваем плетен стол вместо на трон. Вероятно някога робата му е била синя, но по нея вече имало толкова петна, че нямало как да си сигурен за цвета. Брадата му била пълна с трохи и малки създанийца. До него седял по-млад мъж, може би синът му, чието изражение било застинало, като че перманентно бил готов да повърне. Херкулес не го винял. Дворецът смърдял на развалено мляко.
	— Здравейте, цар Авгий — поклонил се Херкулес, — чух, че ви трябва помощ да почистите обора.
	— Слава на боговете! — викнал младежът до царя.
	— Тихо, Филей! — намръщил се Авгий, след което се обърнал към Херкулес. — Синът ми не знае какво приказва, страннико. Не ни трябва помощ за почистването.
	— Татко! — оплакал се Филей.
	— Тихо, момче! Няма да плащам за такива нещо. Ще е много скъпо, а и говедата са си добре.
	— Но хората не са — прошепнал принцът, — умират от тази смрад!
	— Господарю — намесил се Херкулес, — ще свърша работата срещу разумна сума.
	Херкулес не смятал да иска пари, но сега му се сторило, че можел да се спазари. Работата била отвратителна, а царят заслужавал да си плати, задето държал кравите в такива кошмарни условия.
	— Ще ви струва само четвърт от самото стадо.
	Царят скочил от стола си, а от брадата му полетели трохи и няколко объркани на вид гризачи.
	— Възмутителна наглост! Не бих ти дал и стотна от стадото си!
	— Една десета — предложил Херкулес — и ще свърша работата за ден.
	Цар Авгий бил готов да го залее с обиди или да получи сърдечен удар, но Филей го хванал за ръката.
	— Татко, това е златна възможност! Ниска цена за толкова работа! Но как ще може да свърши това за един ден! Кажи, че ще платиш само ако спази определения времеви срок! Ако се провали, няма да ти струва нищо, а оборът ще е частично почистен.
	— Синът ви е умен — усмихнал се Херкулес. — Имаме ли сделка?
	— Хубаво — изсумтял Авгий. — Стража, донесете ми някакъв пергамент да разпиша договора. И не от хубавите. Имам един използван хей там, под котешкия клозет.
	— Котешки клозет? — попитал Херкулес.
	— Не се знае кога може да потрябва!
	Херкулес и Авгий подписали договора. Принц Филей бил свидетел.
	На другата сутрин, следван от Филей, Херкулес взел лопатата си и тръгнал към оборите. Принцът огледал планините фъшкии.
	— Приятелю, сключи лоша сделка. Няма да можеш да почистиш това до залез.
	Херкулес само се усмихнал. Отишъл на север от конюшните и започнал да копае дупка.
	— Какво правиш? — попитал Филей. — Фъшкиите са хей там!
	— Гледай и се учи, принце!
	Херкулес бил силен и бърз. До обяд изкопал дълбок ров, простиращ се от северния край на оборите до горния ръкав на реката. Оставил само една малка стена, за да възпрепятства реката да наводни всичко. Прекарал остатъка от деня в изкопаването на друг ръкав на юг от конюшните към дъното на извивката „С“ на Алфей, където реката излизала от града. Отново оставил толкова място, че да попречи на водата да наводни ръкава.
	Било вече късен следобед и Филей започнал да се изнервя. Херкулес щял да се провали, без да е изхвърлил дори една лопатка от фъшкиите.
	— Изкопа два канала! — възкликнал принцът. — С какво ще ти помогне това?
	— Какво ще стане — попитал Херкулес, — когато махна северната стена и пусна реката.
	— Водата… о, схванах!
	Филей заподскачал от вълнение, когато Херкулес отишъл на северния бряг. С един удар на лопатата Херкулес разбил останалата стена. Реката наводнила канала и се насочила към обора. Херкулес бил много внимателен с изчисленията. Наклонът и височината отговаряли точно на необходимото. Водата нахлула в обора, разбила планините фекалии и ги избутала към южната част на реката, откъдето те се стекли надолу.
	Херкулес бил изобретил най-голямата тоалетна на света. С едно пускане на водата изчистил екскременти, натрупали се в продължение на трийсет години. Оставил само едно блестящо поле от кал и хиляда объркани, изкъпани крави.
	Филей отново подскочил от радост. Изпратил Херкулес обратно до тронната зала, като нямал търпение да сподели добрите новини.
	— Татко, той се справи! Конюшните са чисти! Градът вече не мирише на канал!
	Цар Авгий вдигнал поглед от смачканите консерви боб, които подреждал.
	— Хайде бе. Не вярвам.
	— Бях там — настоял Филей — и съм свидетел! Трябва да заплатиш на този човек! Една десета от стадото, както обеща в договора!
	— Не знам за какво говориш — казал царят, — не съм подписвал никакъв договор. Нищо не съм обещавал на този мъж.
	— Но… — Филей позеленял като окото на Хидрата.
	— Ти не си ми никакъв син! — избухнал царят. — Взимаш страната на този чужденец, а не моята? Пращам те в изгнание за държавна измяна! Стража!
	Стражите не се появили, вероятно защото се били изгубили сред купчините боклуци в тронната зала.
	— Ти ми изглеждаш умно момче — обърнал се Херкулес към Филей. — Ако станеш цар, ще почистиш ли двореца?
	— Веднага.
	— Ще управляваш ли добре?
	— Да.
	— Ще спазваш ли договорите си?
	— Бъди сигурен.
	— Това исках да чуя.
	— Какво нахалство! — викнал цар Авгий. — Стража! Някой друг!
	Херкулес се покатерил на подиума и забил едно кроше в лицето на цар Авгий, като го убил на място, събаряйки от косата му няколко скрити в нея животинки от неизвестен за тогавашната наука вид.
	— Прощавай — обърнал се Херкулес към Филей, — лазеше ми по нервите.
	Филей станал цар. Веднага наредил кучешката храна с изтекъл срок на годност, котешките тоалетни, старите вестници и ръждясалите брони да бъдат махнати от тронната зала. Обявил, че от тук нататък вехтошарството се наказвало със смърт. Хубаво почистили град Елида, а Херкулес си получил своята част от стадото.
	Когато се върнал в Тиринт с говеда, струващи един милион драхми, и нито петно фекалии по себе си, Евристей побеснял.
	— Какво стана? — викнал той.
	— Почистих оборите — разказал му Херкулес, — забогатях и всички са щастливи.
	— Аз не съм щастлив! Подвигът не се брои! Платили са ти!
	— Не си казвал нищо за това, че не трябва да ми се плаща — преглътнал яростта си Херкулес.
	— Така или иначе, не си извършил подвига сам, реката ти е помогнала!
	— С какво използването на реката е по-различно от употребата на лопатата? Това е просто инструмент.
	— Казах, че подвигът не се брои — затропал с крака върховният цар. — Аз съм върховен цар! Щом толкова обичаш говедата, ще ти възложа друга кравешка заръка! Върви при цар Минос в Крит! Убеди го да се откаже от свещения си бик! Това ще ти отвори работа за известно време!
	Сърцето на Херкулес забило като барабан. Наистина се бил съгласил да се покае за смъртта на семейството си. Наистина бил пакостлив герой. Но сега десетте глупави подвига ставали дванайсет, а той бил отметнал едва половината от списъка. Искал да убие братовчед си. С огромно усилие свалил ръка от дръжката на меча.
	— Отивам за критския бик — изръмжал той.
	Цар Минос имал свирепа репутация и могъща армия. Евристей се надявал да убие Херкулес на място, задето искал свещения му бик. Но както се оказало, мисията била лесна.
	Херкулес пристигнал в Кносос, влязъл в тронната зала и обяснил на цар Минос каквото му било заръчано.
	— За да ви спестя времето, Ваше Величество, ще ви кажа, че трябва да отведа свещения бик на върховния цар от стомната.
	— Взимай го — отвърнал Минос.
	— Сериозно! — премигнал Херкулес.
	— Да! Взимай го и се махайте и двамата!
	Херкулес бил уцелил правилния момент! Белият бик бил подарък от Посейдон. Херкулес обаче пристигнал след като царица Пасифая се била влюбила в звяра и родила Минотавъра. Сега безценният бик напомнял на Минос за унижението му. Той нямал търпение да се отърве от него. Освен това подозирал какво щяло да стане, ако бикът се развилнее в Континентална Гърция. Евристей нямал идея с какво се захващал.
	Херкулес се върнал в Микена с белия бик вързан в товарното отделение. Когато стигнал на пристанището, вдигнал бика, поставил го на главата си като чувал с брашно и го отнесъл в двореца.
	— Къде да го оставя?
	Този път върховният цар бил решил да не се паникьосва. Седял си на трона и се правел, че чете списание.
	— Хммм?
	— Критският бик — пояснил Херкулес, — къде да го оставя?
	— О — сподавил прозявката си Евристей, — до прозореца, ако обичаш.
	Херкулес отишъл до прозореца.
	— Чакай — казал царят, — ще е по-добре до дивана.
	— Тук?
	— Малко наляво.
	— Тук.
	— Не, всъщност до прозореца е по-добре.
	Херкулес потиснал порива си да метне бика към трона.
	— Значи тук.
	— Знаеш ли, бикът не пасва на декора. Отведи го извън града и го пусни.
	— Искаш да го пусна на свобода? Това е диво животно с остри рога? Ще срине всичко по пътя си, хора ще умрат.
	— Прави каквото ти казвам — наредил царят — и се върни за следващата задача.
	На Херкулес това не му се харесало, но пуснал Критския бик в гръцката провинция. Той незабавно унищожил почти всичко. Накрая стигнал до Маратон, където го нарекли Маратонския бик. Убивал и рушал безнаказано, докато Тезей не го хванал накрая, но това станало много по-късно.
	— Кой е следващият глупав подвиг? — попитал Херкулес, като се върнал в тронната зала.
	Евристей се ухилил. Бил дочул слухове за тракийския цар Диомед, който отглеждал човекоядни коне и ги гощавал с гостите си. Оттогава сънувал сладки сънища как конете разкъсвали Херкулес.
	— Подочух, че тракийският цар Диомед има разкошни коне — казал той. — Моля те, доведи ми четири от най-добрите кобилки.
	Херкулес потъркал носа си. Чувствал как го хваща мигрена.
	— Не можа ли да се сетиш за това по-рано, когато преследвах Керинейската кошута в Тракия?
	— Ами не.
	— Хубаво. Тракийски кобилки. Разкош.
	Херкулес отново тръгнал на път с надеждата някой да е изобретил най-сетне самолетите или влаковете стрели, понеже обувките му се били износили от разходки из цяла Гърция.
	Решил този път да опита късмета си по море. Наел трирема и отряд доброволци, като им обещал приключения и съкровища по пътя към Тракия. Взел и племенника си, понеже Йолай се оказал сръчен командир. Херкулес се тревожел, че Евристей щял да обяви пътуването за невалидно, ако екипажът му помогнел да прибере конете, затова решил, че стигне ли в Тракия, ще остави доброволците на борда на кораба и ще се изправи сам срещу Диомед.
	По пътя Херкулес имал няколко малки приключения. Основал олимпийските игри. Завладял няколко държави. Помогнал на боговете да победят раса безсмъртни гиганти*. Предполагам, че бих могъл да ви разкажа за тях, ако имах още няколкостотин страници, но наскоро и аз трябваше да се боря с гиганти, та ми е болна тема, която не съм готов да засегна.
	[* Има се предвид гигантомахията, войната на боговете олимпийци с гигантите, деца на Гея и Тартара. Тази легенда служи за основа на поредицата „Героите на Олимп“, в която Пърси Джаксън и приятелите му трябва да спасят света от завърналите се гиганти. — Б.пр.]
	Когато Херкулес стигнал в Тракия, оставил екипажа на кораба, както бил планирал, и отишъл до двореца на Диомед. С цар Минос в Крит директният подход бил проработил, затова Херкулес решил да пробва отново с него.
	— Здрасти, Диомед — рекъл той. — Мога ли да взема конете?
	Диомед се ухилил. Психопатският блясък в погледа му го правел да изглежда дружелюбен като клоун от кутия*.
	[* Зловеща играчка, в която навит на пружина клоун изскача от затворена кутия. — Б.пр.]
	— Чувал си за конете ми, а?
	— Не, само че се водят най-добрите. Върховният смешник на Микена иска четири от кобилките ти.
	— Няма проблем, ела!
	Херкулес не повярвал на късмета си. Два лесни подвига един след друг? Невероятно!
	Докато следвал Диомед, забелязал нови и нови стражи, които се присъединявали към тях. Когато стигнал до конюшните, вече имало ескорт от петдесет тракийски воини.
	— Ето ни! — разперил ръце Диомед. — Кончетата ми!
	— Леле — казал Херкулес.
	Пред конюшните на Диомед Авгиевите обори били като „Дисниленд“. Подът бил отрупан с отвратителна парчета месо и кости. Копитата и краката на конете били опръскани с кръв. Очите им били умни, но бесни и зли. Когато видели Херкулес, изцвилили и защракали към него с кървави зъби. Най-близките кобили опитали да се освободят от отделенията си. Само дебелите бронзови вериги, с които били вързани за железни колци, ги удържали.
	— Бебчетата ми са силни — казал Диомед, — затова ги държа оковани. Обожават човешка плът.
	— Много мило — промърморил Херкулес. — Предполагам, че аз съм основното ястие.
	— Нищо лично — казал царят, — постъпвам така с всичките си затворници, с всички гости и повечето роднини. Стража! Хвърлете го на конете!
	Съотношението на силите било петдесет към едно. Стражите нямали никакъв шанс. Херкулес ги намятал в конюшните един по един и така хубаво нагостил конете с тракийски воини. Накрая единствените оцелели били Херкулес и Диомед. Царят отстъпил назад в ъгъла.
	— Почакай малко. Нека поговорим за това!
	— Говори с конете си — казал Херкулес, — на мен ми е все тая.
	Сграбчил царя и го хвърлил в конюшните. Конете били вече преяли, но някак си намерили място за десерт.
	След толкова много храна били сънени и покорни. Херкулес избрал четирите най-хубави кобили, оседлал ги и ги отвел на пристанището, където го чакал корабът му.
	Докато пътували обратно по брега, Херкулес и моряците влезли в още няколко битки с траките. Херкулес, разбира се, спечелил всичките, но няколко доброволци изгубили живота си. Един от тях, Абдер, се борил толкова смело, че Херкулес му построил огромна гробница и основал град в негова памет. Това място, Абдера, станало важно пристанище на тракийския бряг. Гръцкият град още си е там и до ден-днешен. В случай че се озовете в страната на Диомед и имате свободен следобед.
	Херкулес отвел човекоядните коне при Евристей, но върховният цар се страхувал прекалено много, за да ги използва. Пуснал ги в дивата пустош до планината Олимп. Някои истории разказват, че конете били изядени от още по-големи хищници. Други — че конете оставили поколения, които векове по-късно били обуздани от Александър Велики. От личен опит знам, че все още можеш да откриеш човекоядни коне, ако се озовеш на неправилното място. Но не препоръчвам да ги търсите.
	По това време Евристей започнал да се паникьосва. Вече не знаел пред какви проблеми за разрешаване да изправи Херкулес. В провинцията нямало чудовища. Всички зли царе били или пребити до смърт, или станали храна на конете си. Херкулес добивал все повече известност, а на всичко отгоре винаги оцелявал.
	За върховния цар друг дразнител била изключително разглезената му дъщеря Адмета, която седмици наред мрънкала, искайки да има истинско злато по роклята си.
	— Настоявам за най-хубавия колан на света, татко, става ли?
	Та когато Херкулес застанал пред него в очакване на следващата задача, мислите на Евристей се въртели около това: „Убий Херкулес. Златен пояс. Опасна задача“.
	И тогава му хрумнала чудесна злокобна идея. Кой притежавал най-хубавия златен пояс в света? Кой обичал да убива мъжете герои?
	— Херкулес — рекъл Евристей, — искам да отидеш в земите на амазонките. Вземи златния пояс на царицата и го донеси на дъщеря ми.
	Зад трона Адмета заръкопляскала и започнала да подскача нагоре-надолу. Изражението на Херкулес заприличало на лъвската глава, която носел като качулка.
	— Искаш дъщеря ти да стане царица на амазонките?
	— Не. Тя мечтае само за златно коланче, което да отива на роклята й.
	— Нали се сещаш, че можех да мина през Амазония на връщане от Тракия? — въздъхнал Херкулес. — Можехме да спестим време и… но няма значение. Хубаво. Ще взема златния пояс. А пържени картофки ще искате ли, Ваше Величество?
	— Пържени?
	— Забрави.
	Херкулес отново отплавал. Единствените добри новини били, че Евристей не се оплакал от доброволците, които Херкулес бил наел да му помогнат в пътуването до Тракия, затова преценил, че отново можел да разчита на тях. Събрал бандата начело с помощника си Йолай и поел към Амазония по южните брегове на Черно море.
	Херкулес предпочитал да не се стига до бой. Омръзнало му било заради прищевките на Евристей да умират хора. Не му се искало да започва война заради някакъв си моден аксесоар, възжелан от някаква разглезена принцеса. От друга страна, знаел, че амазонките уважавали само силата, затова когато корабът стигнал брега, мъжете му слезли и образували на плажа армия, въоръжена с копия и щитове.
	Следотърсачките на амазонките ги очаквали от много време. Царица Хиполита и войската й били готови. Пентезилея, сестрата на царицата, смятала, че просто трябва да нападнат и да избият всички, но Хиполита имала едно наум. Била чувала разни истории за Херкулес. Искала да разбере какво имал да каже гръцкият герой. Взела няколко от телохранителите си и тръгнала със знаме на мира към редиците на гърците. Херкулес и част от хората му отишли да ги посрещнат.
	— Здраво — казал Херкулес. — Знам, че това е тъпо, но в Гърция има една принцеса тийнейджърка, която иска пояса ти за коланче.
	Разяснил й ситуацията. Хиполита първо се вбесила. После, когато проумяла колко мразел Херкулес върховния цар и измислените му подвизи, й станало забавно. А когато Херкулес нарекъл Евристей върховен смешник, дори се разсмяла.
	— Та — казала царицата — разбрах, че си успял да хванеш Керинейската кошута.
	— Вярно е.
	— И си обещал на Артемида, че ще пуснеш животното на свобода, като си удържал на думата си?
	— Да.
	— Това говори добре за теб. Артемида е наша покровителка. Ако ти дам колана си, заклеваш ли се в честта си да го върнеш? Така ще се избегнат много кръвопролития, не мислиш ли?
	— Да — започнал да се отпуска Херкулес, — с удоволствие. Би било страхотно.
	Разбирали се отлично. Хиполита била впечатлена от високия и силен Херкулес, наметнат с лъвската кожа, въоръжен до зъби с божествени оръжия. Херкулес също намирал Хиполита за готина. Ако нещата се били наредили по друг начин, можели да се устроят заедно и да създадат поколение опасни деца.
	Но уви, не. Хера ги наблюдавала от кабинета си на Олимп. След като се била намесила в мисията с Хидрата, имала големи неприятности със Зевс в стил „направи това отново и ще те вържа над ямата на Хаоса“. Правела всичко възможно, та да се удържа. Надявала се Евристей да намери начин да убие Херкулес без нейна помощ. Но засега героят вървял към поредната си лесна победа.
	— Хайде де, амазонки — промърморила си богинята, — къде ви е бойния дух?
	Накрая не издържала. Самата тя се превърнала в амазонка и отлетяла при тях. Докато Херкулес и Хиполита флиртували, Хера минала през амазонките, нашепвайки в ушите им:
	— Това е капан. Херкулес иска да вземе царицата ви за заложница.
	Амазонките станали неспокойни. По природа те нямали доверие на мъжете. Повярвали на думите й. Твърде дълго царицата си приказвала с мъжагата в лъвска кожа. Нещо не било наред.
	— Трябва да защитим царицата — изтеглила меча си Пентезилея. — Атака!
	Херкулес правел комплимент на Хиполита за бронзовите й наколенници, когато мъжете изсвирили тревога. Амазонките нападали.
	— Какво означава това? — възмутил се Херкулес.
	— Не знам! — царицата изглеждала смаяна.
	От другия край на бойното поле Пентезилея вдигнала копие.
	— Ще те спася, сестро!
	Хиполита отчаяно искала да спре войната. Извикала:
	— Това е грешка! Недей!
	Застанала пред Херкулес, когато Пентезилея метнала копието си. Върхът пробол гърдите на Хиполита през бронята и царицата на амазонките рухнала мъртва в краката на Херкулес. Пентезилея завила от болка, а амазонките нападнали гърците.
	Херкулес нямал време да разбере какво се случва. Взел златния пояс от тялото на Хиполита и наредил на хората си да отстъпят.
	Амазонките се биели като демони, но Херкулес оставил кървава просека в редиците им. Мнозина гърци умрели, ала и стотици амазонки паднали в боя. Херкулес удържал врага, докато хората му стигнат до лодките. Започнал да гребе обратно към кораба. После скочил в морето и плувал известно време, а стрелите и копията отскачали от лъвската му кожа.
	Гърците избягали. Не се чувствали като победители.
	По пътя Херкулес имал още няколко приключения. Борил се с морско чудовище, спасил град Троя, убил няколко души на борба и така нататък. Когато се върнал в Тиринт, хвърлил в краката на Евристей пояса на амазонките.
	— Стотици достойни воини загинаха заради него. Дано дъщеря ти е щастлива!
	Принцеса Адмета го взела и затанцувала щастливо.
	— Богове мили, страхотен е! Отивам да го пробвам!
	И хукнала да се похвали на приятелките си.
	— Колко мило — рекъл Евристей. — Да видим сега, Херкулес, колко подвига станаха? Осем?
	— Не, Ваше Величество — казал бавно Херкулес, — това беше подвиг номер девет. Би трябвало да ми остава още един, но понеже в безкрайната си мъдрост отказахте да преброите два…
	— Остават още три — заявил царят. — Стига де, не гледай толкова мрачно. И на мен ми е трудно. Не е лесно да измисляш все по-големи и все по-глупави подвизи.
	— Може да ме пуснете по-рано.
	— Не, хрумна ми нещо.
	— Кълна се, ако ме върнете в Тракия или Амазония…
	— Не се безпокой, този подвиг е в обратната посока! Чух, че далеч на Запад, в земите, известни като Иберия, живее чудовищен мъж на име Герион.
	— Шегуваш се, нали? — зяпнал Херкулес.
	Днес в Иберия се намират държавите Испания и Португалия. За гърците това бил краят на известния на тях свят. Като щата Небраска — чувал си за него, но не вярваш, че там наистина живеят хора. Отвъд Иберия според гърците нямало нищо друго освен безкраен океан, населен с чудовища.
	— Този човек Герион… — продължил царят — разправят, че имал стадо яркочервени говеда. Можеш ли да си представиш? Чудя се дали дават ягодово мляко. Както и да. Искам да ми доведеш стадото му.
	— За какво са ти толкова много крави? — попитал Херкулес.
	— Просто го направи!
	Херкулес наел друг кораб с помощници. Смешното било, че с изключение на Йолай никой от последното пътуване не искал да го придружава повече. Вдигнал платна и поел към края на света и ягодовите крави.
	По онова време било много опасно да плаваш в открито море. Затова Херкулес следвал брега на Африка — най-сигурният начин да не се загубиш. По пътя, естествено, убил няколко зли чудовища и царе.
	Когато стигнал Тунис, попаднал на огромния грозен син на Посейдон на име Антей. Той не е от роднините, които каня за Коледа. Майката на Антей била Гея, богинята на земята. Не ме питайте защо и как Посейдон и Гея са си били родили деца. Твърде ужасно е да си го представям. Знам обаче, че Антей се бил метнал на майка си. Бил кръвожаден, голям и много силен. Всеки, който минавал през земите му, бил принуждаван да се бори с него до смърт. Вероятно защото не излъчвали нищо интересно по тунизийската телевизия.
	Херкулес можел просто да избегне този сблъсък, но той не обичал да оставя кръвожадните убийци да тормозят обикновените хора. Акостирал и призовал Антей на дуел.
	— ГРР! — ударил Антей с юмруци по гърдите си, — не можеш да ме победиш! Докато стъпвам по земята, всичките ми рани се затварят!
	— Професионален съвет — казал Херкулес. — Не започвай битката, разкривайки фаталната си слабост.
	— И как това е слабост?
	Херкулес нападнал. Увил ръце около кръста на Антей и го вдигнал над земята. Антей започнал да се мята и да рита, но Херкулес продължил да стиска, докато нещо в гърдите на онзи не изхрущяло. Антей увиснал. Херкулес изчакал, за да се увери, че е мъртъв, след което оставил тялото на земята.
	— Глупав пехливанин — Херкулес се изплюл в прахта и се върнал на кораба си.
	Най-после стигнал края на Средиземно море, където северния бряг на Африка почти докосвал южния край на Иберия. В чест на това невероятно глупаво приключение, Херкулес издигнал два стълба като портал. Нарекъл ги — както можете да се досетите — Херкулесови стълбове.
	Според някои митове Херкулес създал просеката между Европа и Африка, като разделил континентите с голи ръце. Други твърдят обратното, тоест че бил стеснил прохода, така че да не могат най-големите чудовища да влизат в Средиземно море през Атлантическия океан.
	Вярвайте в каквото искате. Аз лично не желая отново да минавам през Херкулесовите стълбове. Последният път, когато бях там, един летящ ананас едва не ме обезглави. Но това е друга история*.
	[* Пърси и приятелите му се срещат с Херкулес в „Знакът на Атина“. — Б.пр.]
	Херкулес пристигнал в Иберия, оставил хората си на борда на кораба и вървял сам месеци наред, търсейки червените крави. Един горещ следобед погледнал надолу от върха на хълма и видял стадо рубиненочервени животни в долината под него.
	— Това трябва да са — промърморил Херкулес. — Дано да са те.
	Затичал се към долината, уморен и раздразнен. Почти бил стигнал говедата, когато свирепо двуглаво куче изскочило от високите треви и започнало да ръмжи, оголвайки двете си еднакви челюсти. Херкулес принципно обичал кучетата, но двуглавото псе не изглеждало добронамерено, а и нямало табелки на шиите си.
	— Хей, момче! Или момчета? Няма нужда да се караме!
	— Аз решавам това! — довтасал зад кучето един мъжага с брадва.
	— Ти ли си Герион? — попитал Херкулес.
	— Не, аз работя за Герион — отвърнал. — Казвам се Евритион, а това е кучето ми Ортрос.
	— Хубаво — Херкулес вдигнал длани и се опитал да изглежда дружелюбен, което не било лесна работа предвид лъвската му качулка и сериозното му снаряжение. — Дошъл съм да се пазаря за червените крави. Върховният смешник на Микена ги иска.
	— Опасявам се, че това не е възможно — рекъл Евритион. — Господарят ми е дал точни нареждания всички нарушители да бъдат убивани на място. Отдалеч си дошъл, и то само за да загинеш.
	— Тъпо — казал Херкулес.
	Пазачът и кучето нападнали едновременно и умрели едновременно. Херкулес приключил с тях с един удар.
	Тъкмо бършел кръвта от тоягата си, когато друг глас извикал:
	— НЕ! НЕ! НЕ!
	Героят вдигнал поглед. Към него пълзял човек, който изглеждал като излязъл от анимационен филм. Имал нормални крака и глава, но по средата бил плосък и деформиран. Вратът му бил свързан с широките му рамене, които се разделяли на три отделни гръдни коша, разположени един до друг. Всеки носел различен цвят риза — червена, зелена, жълта. Ръцете му излизали от левите и десните гърди, което означавало, че му било невъзможно да закопчае средната риза. Трите отделни търбуха се свързвали в гигантски корем с обиколка 82. Два меча висели от кръста му.
	— Какво е станало с теб? — попитал Херкулес, искрено обезпокоен.
	— Какво е станало… — мъжът изглеждал объркан, после се разгневил. — За тялото ми ли говориш? Така съм се родил, нетактичен идиот такъв! Защо уби пъдаря и кучето?
	— Те започнаха.
	— А знаеш ли колко трудно се намират пъдари в Иберия?
	— Ти ли си Герион?
	— Разбира се! Аз съм Герион, господар на Иберия, син на Хризаор Златния, господар на червените крави!
	— Невероятна титла — отвърнал Херкулес, — господар на червените крави. Като стана дума за тях, искам да ги купя. Колко струват?
	— Кръвта ти! — изръмжал Герион.
	Господарят на червените крави изтеглил мечовете и нападнал. Херкулес не искал да се бие с човек със синдрома на тройното тяло, но се наложило да удари с тоягата средния гръден кош на Герион. Ребрата му се счупили, изхрущявайки. Това трябвало да го убие, но гърдите на Герион просто се наместили някак.
	— Не мога да умра! — заявил той. — Имам три чифта органи и се възстановявам прекалено бързо.
	— Не трябва да казваш на хората кои са фаталните ти слабости — рекъл Херкулес.
	— Че за каква слабост става дума?
	— Трябва да убия и трите тела едновременно, нали?
	— Проклятие! — поколебал се Герион. — Мразя героите!
	Викнал и нападнал, размахвайки мечовете си като американски нинджа. Херкулес хвърлил тоягата и изтеглил лъка си. Герион не бил маневрен. Докато вървял напред, Херкулес кривнал настрани и пуснал стрела под лявата ръка на говедаря. Лъкът минал и през трите гръдни коша, пронизвайки сърцата им. Герион паднал мъртъв.
	— Съжалявам, пич — казал Херкулес, — предупредих те.
	Подкарал червените говеда към кораба си и отплавал към дома. Този път следвал северното крайбрежие на това, което сега е Испания, Франция и Италия. Имал още приключения. В Алпите убил няколко говедокрадци. До мястото, където по-късно основали Рим, погубил огнедишащия великан Как. Основал нови градове и унищожил няколко народа. Сещате се. Познатите неща.
	Накрая се върнал в Тиринт. Евристей много се разочаровал, като установил, че червените крави не давали ягодово мляко, но похвалил Херкулес за свършената работа.
	— Това са десет подвига — викнал върховният цар, — което автоматично означава, че отвори кутията с двата бонус подвига!
	Бонус подвизи?
	— Първо — казал царят, — имам слабост към ябълките. Признавам, че ми донесе страхотни продукти. Рачешко, свинско, говеждо и пилешко…
	— Не трябваше да ядеш Стимфалийските птици!
	— Докторите ми казват да включа повече плодове и зеленчуци в диетата си. Искам да намериш градината на Хесперидите. Донеси ми златни ябълки от свещеното дърво на Хера.
	— Хера — повторил Херкулес, — богинята, която ме мрази повече от всичко живо на света. Искаш да открадна ябълките й.
	— Ами да.
	Херкулес усетил, че лъвското му наметало станало по-топло от обичайното. Пот потекла по врата му.
	— И къде точно е тази градина?
	— Нямам идея. Чух, че е много на запад.
	— Но досега бях на запад! Стигнах колкото е възможно най-далеч на запад!
	— Хесперидите са дъщери на титана Атлас — опитал да помогне Евристей. — Защо не попиташ него къде да намериш въпросната градина?
	— А къде да открия Атлас?
	— Предполагам, че трябва да питаш някого, който познава титаните. Успешен лов!
	Херкулес недоумявал къде да търси Атлас. Титанът нямал профил във фейсбук, нито пишело нещо за него в „Уикипедия“. Дори Йолай, верният племенник на Херкулес, не знаел как да помогне. Накрая Херкулес се консултирал с жрец на Зевс, като се надявал той да го упъти.
	— Ако търсиш титан — казал жрецът, — трябва ти съвета на друг титан.
	— Имаш ли някого предвид? — почесал се по брадата Херкулес. — Мислех, че повечето са хвърлени в Тартара.
	— Има един титан, който би помогнал — отвърнал жрецът. — Винаги е бил добре настроен към хората. Освен това е вързан за една планина, което го прави лесен за откриване.
	— Говориш за Прометей, титана, дарил на хората огъня.
	— Заслужаваш бисквитка.
	— Имаш ли бисквитки? — попитал Херкулес с надежда.
	— Изразих се метафорично. Прометей е твоят най-добър шанс. Ще го намериш в планината Кавказ. Дори ще ти нарисувам карта.
	Планината Кавказ, разбира се, се намирала на милиони километра. След месеци път и много приключения, Херкулес най-после открил Прометей — триметров човек, омотан в мазни парцали, окован за китките и глезените за един планински връх. Лицето му било прорязано от стари белези от нокти, но истински ужасна гледка представлявал стомахът му.
	ВНИМАНИЕ! ДА НЕ ПОВЪРНЕТЕ!
	В ребрата на Прометей се бил впил огромен златист орел, който разкъсвал безсмъртните вътрешности на титана, изяждайки по-вкусната част. Нали се сещате за онези филми на ужасите с евтини ефекти, за които се използват студени спагети, белено грозде и доматен сок? Това било нещо подобно… само че съвсем не било ефект.
	— Човек — отишъл Херкулес до Прометей, — това изглежда болезнено.
	— Така… е — Прометей изкрещял и цялата планина се разтърсила, — извинявай! Трудно ми е да се съсредоточа!
	На Херкулес му станало мъчно. Имало дни, в които се чувствал сякаш и него го кълвели до смърт.
	— Не искам да досаждам. Търся Атлас. Трябват ми златни ябълки от градината на Хесперидите.
	— Мога… да помогна — рекъл Прометей и пот се стекла по лицето му, — но… с този орел.
	— Откога си окован така? — кимнал разбиращо Херкулес. — Хиляда години има ли?
	— Нещо, ОХ!, такова.
	— Ако убия орела, ще ми кажеш ли каквото те питам?
	— С… аааа! удоволствие. Да.
	Херкулес погледнал към небето.
	— Татко Зевсе, мисля, че не съм те молил за нищо досега. Всички глупости на Евристей изстрадах в мълчание. Поне повечето. Но Прометей знае нещо, от което се нуждая. Смятам, че е бил наказан достатъчно. Сега ще убия този орел. Обикновено не правя така, защото орлите са готини. Този обаче е зловещ.
	— АМИ ХУБАВО — проехтял царствен глас от небесата.
	Уверен, че има разрешението на баща си, Херкулес свалил лъка и прострелял орела. Коремът на Прометей веднага се затворил. На лицето му се изписало облекчение.
	— Благодаря ти, приятелю! Ти си една благородна хлебарка!
	— Какво?
	— Извинявай. Исках да кажа благороден човек. Ето какво обаче трябва да направиш. Върви на северозапад в земите на хиперборейците, на края на познатия свят.
	— Бил съм там, убих разни неща и си донесох риза оттам.
	— Да, но Атлас живее в планина, която не може да бъде открита от човек… освен ако не знае къде точно да търси. Ще ти дам насоки. Когато стигнеш там, наблизо ще намериш Градината на Хесперидите, но не опитвай да откъснеш ябълките сам. Драконът Ладон пази дървото, а той не може да бъде убит, дори от силен мъж като теб. Освен това, ако вземеш ябълките със сила, Хера ще е в правото си да те убие на място.
	— Значи…
	— Трябва да убедиш Атлас да вземе ябълките вместо теб. Хесперидите са му дъщери. Може да влезе лесно в градината, а драконът няма да го закача.
	— Но нали Атлас държи небето?
	— Е, не мога да реша всичките ти проблеми — усмихнал се Прометей. — С това трябва сам да се оправиш.
	Щом получил напътствията му, Херкулес благодарил на изпосталелия титан и продължил по пътя си. Имал много време да мисли, затова когато най-после намерил Атлас, вече му била хрумнала идея какво да му каже.
	Старият генерал на титаните бил приклекнал на върха на една планина в мрачните краища на далечния север. Носел белязаната си от мълнии полуразтопена броня, която му служела преди хиляди години по време на войната с боговете. Кожата му била потъмняла от вековете като стара монета, забравена на открито. Бил коленичил с вдигнати ръце, а на гърба му било опряно огромно торнадо. От него излизало цялото небе, което той подпирал.
	— Велики Атласе! — извикал Херкулес. Не правел напразно комплименти. Атлас бил два пъти по-голям от Прометей и два пъти по-як. Дори след хилядолетия брутални мъчения изглеждал впечатляващо.
	— Какво искаш, малък смъртнико — гръмнал гласът на титана.
	— Ябълки — отвърнал Херкулес.
	— Навярно имаш предвид ябълките в градината на дъщерите ми — изсумтял Атлас и посочил с брадичка. На около километър и половина от тях в една долина, обгърната от червеникаво сияние, блещукала красива градина. Слънцето сякаш постоянно изгрявало над нея. Херкулес досега не я бил забелязал. Малки фигурки — жени в бяло — танцували сред цветята. В центъра на градината имало огромно ябълково дърво, което се издигало към небето. Херкулес видял златния плод сред клоните, но също и змиевидното тяло на дракона Ладон, който се бил увил около ствола му.
	Херкулес се изкушавал да отиде там, да убие дракона и да вземе ябълките. Изглеждало толкова просто. Преценил обаче, че Прометей едва ли го е излъгал. Дори да успеел да победи дракона, в момента, в който откъснел плода, Хера незабавно щяла да го изпепели.
	— Да — съгласил се Херкулес, — същите.
	— Никога няма да успееш да ги вземеш сам.
	— Прометей ми каза.
	— Познаваш Прометей? — сбърчил вежди потният Атлас.
	— Застрелях орела, който ръфаше дроба му. Той ме упъти към теб.
	— Май си фенче на титаните, а? След като си помогнал на Прометей, и аз ще помогна на теб. Но няма да е лесно. Трябва да подържиш небето, докато отида да взема ябълките.
	Херкулес очаквал това.
	— Става. Но трябва да се закълнеш в река Стикс, че ще се върнеш.
	— Нямаш ми доверие, а? — изсмял се Атлас. — Не те виня. Много добре, кълна се в Стикс, че ще се върна с ябълките. Ти обаче ще можеш ли да удържиш тежестта на небето? Мъничък ми се виждаш.
	— Хм — Херкулес махнал лъвската кожа и я хвърлил настрана, — подай го насам.
	Сега си мислите: „Пич, говориш за небето! Какво значи да го държиш или да го подаваш на този-онзи? А щом като е толкова тежко и усилието причинява болка, защо Атлас просто не вземел да го хвърли и да си тръгне?“.
	Не става така. Говоря от личен опит.
	Ако Атлас дръзнел да метне небето и да избяга, то щяло да падне и да сплеска всичко живо, включително титана и дъщерите му. А за това как да го удържиш… трудно е да го опиша. Представете си четирийсет милиона тежест да се върти на гърба ви и да боде раменете ви. Много е гадно, но трябва да понесеш тежестта, иначе ще те сплеска.
	Херкулес коленичил до Атлас. Бавно и внимателно Атлас прехвърлил тежестта от раменете си върху тези на Херкулес. Макар и малък, героят не паднал под бремето на товара.
	— Впечатлен съм — казал Атлас.
	— Ти само вземи ябълките — изсумтял Херкулес. — Това нещо тежи.
	— Нищо ново не ми казваш — разсмял се Атлас. — Връщам се след малко!
	Представата на Атлас за „малко“ не съответствала на тази на Херкулес. Титанът слязъл в градината на Хесперидите, разприказвал се с дъщерите си, изкарал един приятен пикник, галил известно време дракона Ладон и накрая се върнал с шепа ябълки.
	Междувременно мускулите на Херкулес били станали на желе. Крайниците му треперели. Пот се стичала по очите му. С бурите си небето му убивало на гърба толкова силно, че неизменно щяло да му направи ужасна синина. Херкулес никога не се бил чувствал толкова слаб. Не знаел дали ще може да издържи.
	След известно време Атлас се върнал, подсвирквайки си.
	— Благодаря ти, приятелю. Забравил съм колко сладко е да си свободен!
	— Страхотно. А сега си вземи обратно небето.
	— Тук е уловката. Заклех се да се върна с ябълките, както и направих. Не съм обещавал обаче да взема небето отново.
	Херкулес отвърнал нещо, което не мога да предам с думи.
	— Хайде стига — казал Атлас, — не бъди груб. Добре се справяш. Сега ще взема дъщерите си, ще събера армия и ще унищожа планината Олимп.
	— Добре — отвърнал Херкулес. — Печелиш.
	— Така е, наистина!
	— Но те моля за една последна услуга. Помогнах на Прометей да се отърве от наказанието. Най-малкото, което можеш да сториш, е да се постараеш да ми бъде поне малко по-удобно.
	— Какво имаш предвид? — поколебал се Атлас.
	— Острият край на торнадото убива на гърба ми.
	— Познато усещане, приятелче!
	— Трябва ми възглавничка.
	— Знам. Умолявах боговете за една голяма, с повечко пълнеж. Не ме послушаха.
	— Ето, имаш шанса да докажеш, че си по-милостив от боговете. Поеми небето за секунда. Нека сгъна лъвската кожа и я поставя на гърба си. После обещавам, че ще поема тежестта на небето върху себе си. Завинаги.
	Атлас можел да се изсмее и да си тръгне. Но генералът на титаните не бил напълно безжалостен. Не мразел смъртните като Херкулес, само боговете. А може би чувствал вина, задето бил стоварил тази тежест върху обикновен смъртен. Или пък му се харесвала идеята да бъде по-щедър от Зевс.
	— Хубаво — казал той, — прекалено добродушен съм.
	— Най-добрият — съгласил се Херкулес.
	Атлас оставил златните ябълки. Коленичил до героя, а Херкулес прехвърлил тежестта на небето обратно върху раменете на титана. Взел златните ябълки и ги пъхнал в лъвската кожа.
	— Благодарско, Атлас. Хайде аз сега ще си тръгвам.
	— КАКВО? — креснал Атлас. — Но ти обеща…
	— Но не се заклех в река Стикс. Плосък номер, но ти се хвана. Приятно носене на небето. Завинаги.
	Дори от седемстотин километра Херкулес чувал ругатните на Атлас.
	Настъпил моментът за последния глупав подвиг!
	Развълнувани ли сте? Херкулес бил развълнуван. Нямал търпение да приключи с тези глупости. Както и нещастникът, записващ всичко. О, чакайте… това съм аз!
	Когато Херкулес се завърнал в Тиринт със златните ябълки, върховният цар Евристей бил пребледнял, изпотен и недоспал. Седмици наред се тревожел какво ще стане, когато Херкулес приключи с подвизите си. Видел ли свободен, нищо не можело да му попречи да метне Евристей на най-близкото сметище и да вземе короната на върховния цар. Цялото царство щяло да бъде хвърлено на кучетата!
	На Евристей му се удавал последен шанс. Трябвало да измисли наистина непосилна задача, за да е сигурен, че Херкулес ще загине и никога няма да се върне.
	И тогава му хрумнало: „Смърт. Никога да не се завърне. Да го хвърли на кучетата…“.
	— Последният подвиг! — обявил царят. — Слез в Подземното царство и ми доведи Цербер, кучето пазач на Хадес.
	— Много смешно — казал Херкулес. — Какво всъщност трябва да направя?
	— Точно това! И не се връщай с друго триглаво псе! Искам самия Цербер! Дръж!
	Това, последното, си било чисто заяждане, но Херкулес нямало да изпусне нервите си сега, когато бил толкова близо до финала. Завъртял се на пети и си излязъл.
	Първо посетил храма на Хадес в Елевзия, за да получи съвет относно Подземното царство. После намерил магазина за кучешка храна и купил дъвчащи кокали.
	Според някои легенди си взел почивка и отплавал с Язон и аргонавтите. Не го обвинявам. В сравнение с Подземното царство, едно опасно морско пътешествие сигурно му звучало като отпускаща ваканция.
	Накрая Херкулес събрал сили, намерил най-близката фисура в земята и слязъл в Ереб. Преминаването през река Стикс не било проблем. Оказало се, че лодкарят Харон му бил голям почитател. Съгласил се да преведе Херкулес в замяна на гласов поздрав по айфона.
	Херкулес пристигнал пред черните порти и намерил Цербер. Трудно било да пропуснеш такъв огромен черен триглав звяр със змийска опашка и блестящи червени очи.
	Херкулес наистина разбирал от кучета. Казал на Цербер да седне. Цербер седнал. Херкулес извадил дъвчащите кокали и хвърлил по един за всяка от устите му. Цербер много се зарадвал. Херкулес можел да го вземе и да си тръгне с него, но предпочитал да бъде любезен, затова решил да поиска разрешение от Хадес. Знаел, че рискувал, но знаел също, че навън било зима, което означавало, че Персефона се подвизавала в Подземното царство. Като дъщеря на Зевс, Персефона се падала полусестра на Херкулес и той се надявал на милостиво отношение. Струвало си да пробва.
	— Ще се върна, момче — казал на Цербер, — не ходи никъде.
	Цербер ударил със змийската опашка по земята, което му докарало главоболие.
	Херкулес прекосил полята на Асфодел. По пътя забелязал атинския герой Тезей, който седял на една скала, парализиран от врата надолу. Не можел да мръдне вече години наред.
	— Помощ — изплакал Тезей.
	— Ти си Тезей, нали? — намръщил се Херкулес. — Какво търсиш тук?
	— Дълга история! Един приятел имаше глупавата идея да отвлечем Персефона и аз се вързах. Той се разпадна и се превърна в камък, но аз съм в плен. Ще ми помогнеш ли да стана?
	Херкулес опитал да го изправи, но задникът на Тезей сякаш бил залепнал за скалата.
	— Хмм. Остави ме да поговоря с Хадес и Персефона. Ще видя какво мога да направя.
	— Благодаря ти, човек. Няма да мърдам от тук!
	Херкулес се затътрил към храма на Хадес. Намерил царят и царицата да играят на „Не се сърди, човече“ върху малка масичка между троновете.
	— Да не прекъсвам нещо? — попитал Херкулес.
	— Не — вдигнал ръце Хадес, — и без това ме направи на бъз!
	— Всичко е до заровете, скъпи.
	— Но ти не си мъртъв — обърнал се Хадес към Херкулес — и не ми носиш чай. Кой си ти?
	— Херкулес, господарю. Тук съм, защото върховният смешник на Микена иска да му занеса кучето ви, Цербер.
	— Каква шега — устните на Хадес се изкривили в ъгълчетата, — почти се разсмях.
	— Какво не бих дал да е шега — казал Херкулес, — но, уви, трябва да извърша дванайсет глупави подвига…
	— Знаем, знаем — отвърнал Хадес, — жена ми ти е почитателка.
	— Следя какво правиш от самото начало! — грейнала Персефона. — Как само отряза ръцете, ушите и носовете на минийците…
	Херкулес трябвало да се напъне, за да си спомни, понеже това се било случило преди около петдесет страници.
	— Май така направих, наистина.
	— А Хидрата! Беше страхотно! Гледахме битката по канал „Близо до смъртта“.
	— Има такъв канал?
	— Страхувахме се, че душата ти скоро ще ни навести, но ти взе, че оцеля! Гордея се, че си мой брат!
	Хадес се привел заговорнически.
	— Всички приказват за теб.
	— Познаваш ли Херкулес? Е, аз съм сестра му! — плеснала Персефона съпруга си по ръката. — Така или иначе, няма проблем да му услужим с Цербер, нали?
	— Естествено, че няма — свил рамене Хадес. — Само го пусни, като си готов. Той знае пътя към дома.
	— Много мило, наистина — казал Херкулес. — Освен това има един герой, Тезей. Залепнал е в Асфодел. Може ли да го пуснеш? Скучно му е?
	— Тезей още ли е тук? — почесал се Хадес. — Ами да, няма проблем, взимай го.
	И така, подир няколко автографа и след като дипломатично загубил на „Не се сърди, човече“ от Хадес, Херкулес минал през полята на Асфодел, освободил Тезей и се върнал пред портите на Отвъдното, за да вземе Цербер.
	— Ела с мен, момче?
	Кучето надушило дъвчащите кокали в джобовете на Херкулес, затова размахало змийската си опашка и го последвало.
	Когато стигнали горната земя, Херкулес и Тезей се разделили с ръкостискане. Херкулес го предупредил да бъде внимателен, но Тезей си падал хиперактивен и не му обърнал внимание. Бляскавият свят на живите вече го бил разсеял и той нямал търпение да се върне в Атина.
	Херкулес се обърнал към Цербер, който примигвал на слънчевата светлина и ръмжал срещу дърветата.
	— Добре, момче — казал му, — ще те вдигна и ще те нося, за да направим добро впечатление. Ти ще ръмжиш и ще се мяташ, все едно съм те взел насила. Някой ден художниците ще рисуват тази сцена върху грънци. Не върви да въртиш опашка за кокали.
	Цербер сякаш го разбрал. Херкулес го вдигнал и го отнесъл в Тиринт. Кучето виело и се мятало като за световно. Когато стигнали града, всички избягали от пътя им. Хората заключили вратите и се скрили под леглата. Стражата хвърлила оръжията и хукнала нанякъде.
	— Евристей, я виж кой пристигна! — нахлул Херкулес в тронната зала. Върховният цар изпищял и се пъхнал в бронзовата си делва. Херкулес се ухилил. Надявал се на нов епизод криеница.
	— Махни го! — викнал царят. — Махни това адско животно от тук!
	— Сигурен ли си? Не искаш ли да му провериш зъбите или да прочетеш името му на табелката на врата? Или нещо такова?
	— Не! Вярвам ти! Подвизите са изпълнени! Освободен си от служба! Моля те, върви си с мир!
	Херкулес не знаел какво да мисли за това. Работел за царя вече осем години. Бил обиколил света няколко пъти. Дълго време фантазирал как убива Евристей след като извършва подвизите си, но сега, докато гледал треперещата бронзова ваза до трона, изпитал само съжаление и облекчение, в съчетание с нещо, което не бил чувствал от много време… щастие.
	— Върви си у дома, момче — обърнал се той към Цербер, — изяж последните кокали.
	Цербер облизал лицето на Херкулес с трите си лигави езика, след това избягал от тронната зала.
	— Благодаря ти, Евристей — обърнал се Херкулес към делвата, — ти ми помогна да изкупя смъртта на семейството си. Изпита ме по начини, които не бих могъл дори да си представя. Освен това ми показа, че твоята работа не е за мен. Царската корона не е за мен. Задръж си трона. По ми е добре да съм герой!
	Излязъл от двореца, без да поглежда назад.
	Хепиенд? Богове, надявате се на такъв след всичко това, нали?
	Ама няма да стане.
	Херкулес решил, че иска да се ожени отново и да се установи. Чул за малкия град Ойхалия, където владетел бил цар Еврит (наистина се казвал така. Изобщо не е объркващо след пъдаря Евритион, върховния цар Евристей, руския мечок Юри и който там още се появява в историята).
	Цар Еврит организирал състезание по стрелба. Голямата награда била изключително красивата му дъщеря Йола. Не мислите ли, че бил страхотен баща?
	„О, скъпа, нали нямаш нищо против да те дам като бонус на състезанието по стрелба? Ще е добра реклама за царството. Страхотно. Благодаря.“
	Херкулес пристигнал в града и лесно спечелил състезанието. Еврит обаче отказал да му даде дъщеря си.
	— Виж, Херкулес — рекъл царят, — нищо лично, но ти уби последната си съпруга и децата. Това е моята дъщеря. Не мога да я дам на някого като теб.
	Много мило, че съвестта на Еврит проговорила, след като бил решил да даде дъщеря си за награда, но както и да е.
	Херкулес можел да убие царя, но бил изпаднал в шок. Бил видял Йола. Невероятна красавица! Вече си представял прекрасния нов живот с нея.
	— Няма да удържиш на думата си? — попитал той Еврит. — Ще съжаляваш за това.
	И напуснал града.
	След няколко седмици говедата на Еврит изчезнали. Царят веднага заподозрял Херкулес.
	— Ах, този разбойник! Ще поема към града му и ще го разруша!
	Синът му Ифит, който единствен в семейството притежавал някакъв здрав разум, вдигнал ръка.
	— Татко… не смятам, че Херкулес е направил това. Казах ти да спазиш обещанието си и да му дадеш Йола. Мисля, че липсващият добитък е наказание от боговете!
	— Глупости! — викнал царят. — Война!
	— И още нещо — добавил Ифит. — Херкулес живее в Тиринт с братовчед си, върховния цар на Микена. Тяхното царство е около двайсет пъти по-могъщо от нашето. Войната би била самоубийствена!
	— О — царят мразел да се сблъсква с реалността, — какво предлагаш тогава?
	— Нека поговоря с Херкулес — предложил Ифит, — ще изясним нещата. Но ако наистина не е взел добитъка, трябва да му дадеш Йола.
	Царят се съгласил, а Ифит отпътувал да се види с Херкулес. Принцът опитал да бъде колкото се можело по-дипломатичен:
	— Виж, човек, на твоя страна съм. Знам, че не си отнел добитъка на баща ми. Просто опитвам да го докажа, така че да изчистя името ти.
	„Да изчистя името ти.“
	Херкулес полудял. Срамувал се, задето го били дисквалифицирали от състезанието, освен това се чувствал измамен. Осем години се старал в извършването на глупави подвизи, за да изчисти името си, а още първия път, когато опитал да започне нов живот, му напомнили за старите престъпления.
	— Ела с мен — изръмжал Херкулес. Отвел Ифит до върха на градската стена и му показал гледката, — да виждаш крави наоколо?
	— Не — поклатил глава Ифит, — няма.
	— Така е. А сега довиждане.
	Херкулес блъснал Ифит от стената. Младият принц паднал и се убил, крещейки съвсем недипломатични фрази по пътя надолу.
	Лош ход от страна на Херкулес, какво друго да кажа? Това му бил проблемът — яростта. На следващия ден боговете го наказали с ужасна болест. Хванала го треска, отслабнал, по кожата му се появили болезнени струпеи, а всички пъпки на света с бели връхчета се пренесли на носа му.
	— Страхотно — въздъхнал. Треперещ и измъчван от гадене, Херкулес се увил с лъвската кожа и излязъл от града, олюлявайки се. Тръгнал към Делфийския оракул.
	Питийската жрица не се зарадвала да го види. Внимателно отворила дамската си чантичка, за да извади сълзотворния спрей в случай че се окажел необходим.
	— Съжалявам! — възкликнал Херкулес. — Блъснах невинен човек от градската стена и сега съм пъпчасал. Какво да направя, за да се отърва от болестта? Още дванайсет подвига?
	— Това е добрата новина — казал нервно Оракула. — Няма нужда от повече подвизи! За да изкупиш греха си, трябва само да се продадеш в робство за три години, а парите да отидат за семейството на Ифит като компенсация.
	Нещата излезли извън контрол.
	Херкулес полудял и започнал да руши храма. Подгонил жрицата из стаята и опитал да я удари с трикракото столче. Тя изпищяла и го напръскала със сълзотворния спрей. Аполон се намесил, като слязъл от планината Олимп. Той и Херкулес започнали да се налагат, бутайки се един друг по пода и обстрелвайки задниците си със стрели. Цялата сцена била като от кечмания.
	Накрая Зевс се намесил. Мълния избухнала в пещерата и разцепила земята между Херкулес и Аполон, като ги разделила един от друг.
	— ДОСТАТЪЧНО! — гръмнал гласът на Зевс. — АПОЛОНЕ, УСПОКОЙ СЕ! ХЕРКУЛЕС, ОТНАСЯЙ СЕ С ПОВЕЧЕ УВАЖЕНИЕ КЪМ ОРАКУЛА!
	Херкулес се успокоил и двамата с Аполон с нежелание си стиснали ръцете. Херкулес почистил Делфи, след което се съгласил да го продадат в робство. Хермес, богът на търговията, наглеждал търга. Победителка станала царица на име Омфала, която владеела царство Лидия в Мала Азия. Понеже в онези години нямало много жени на ръководни постове, Омфала била щастлива да има на разположение някого като Херкулес, който да гарантира, че хората ще я слушат.
	Херкулес й свършил много добра работа — обичайните войни, битки с чудовища, разнасяне на пици и убийства. Един от най-известните инциденти бил този с двете луди джуджета близнаци, наричани Керкопи, които създавали всякакви неприятности в царството. Ограбвали търговци, крадели вещи от магазините и си правели груби шеги. Сменяли например знаците по магистралите или пък подменяли армейските оръжия с гумени. Били същински вредители, затова Омфала изпратила Херкулес подире им. Той ги намерил лесно, но трудно ги хванал. Мъниците били хлъзгави като змиорки, а зъбите им били подобаващо остри. Накрая Херкулес успял да ги върже.
	— Пусни ни! — извикал единият керкоп, — ще ти донесем лъскави подаръци!
	— Млъквай — изръмжал Херкулес.
	— Ще ти разкажем вицове! — предложил другият.
	— Разкажи ги на царицата — отвърнал Херкулес, — тя има чувство за хумор.
	Вързал ксеркопите за края на една пръчка и ги провесил за глезените им, след което ги метнал през рамо като чувалчета. Тръгнал надолу по пътя и Керкопите веднага избухнали в смях.
	— Черен задник! — извикало едното джудже. — Богове!
	— Вече разбрах — казало другото. — Мама беше права, ха-ха-ха!
	— Защо се смеете, идиоти? — спрял се Херкулес.
	Двете джуджета посочили задника на Херкулес. Туниката му се била вдигнала от колана на меча и понеже гърците не носели бельо, се развявал по голо дупе.
	— Имаш такъв тен. Задникът ти е почернял! — весело извикал Керкопът.
	— И моят задник ти е смешен? — намръщил се Херкулес.
	— Да! — отвърнал другият Керкоп със сълзи на очи. — Преди години мама ни предупреди за едно пророчество: „Пазете се от Черния задник!“. Тогава не знаехме какво означава, но вече разбрахме.
	— Браво на вас — промърморил Херкулес, — а сега мълчете.
	— Черен задник, черен задник! — близнаците го майтапели километри наред. В началото се дразнел, но впоследствие станало толкова нелепо, че го досмешало.
	На свечеряване спрял да се нахрани. Седнал до лагерния огън, а Керкопите взели да му разказват вицове и разни глупости, докато коремът на Херкулес не го заболял от смях.
	„Защо Химерата пресича пътя?“, „Колко спартанци трябват, за да се смени електрическа крушка?“ — джуджетата знаели всичко.
	— Вижте сега, юнаци — казал Херкулес, — хайде да сключим сделка. Обещайте никога повече да не създавате неприятности в царството на Омфала и ще ви пусна. Прекалено сте смешни, за да ви убия.
	— Ура! — извикал единият. — Смешни сме!
	— Слава на Черния задник! — добавил брат му.
	Херкулес ги пуснал и продължил по пътя си. Бил доволен от развръзката, но после разбрал, че Керкопите били откраднали меча и парите му. Но не могъл да се разсърди — светът се нуждаел от повече веселяци.
	Накрая годините служба на Херкулес при Омфала приключили. Тя предложила да се омъжи за него, но той учтиво отказал. Било му трудно да пренебрегне факта, че били започнали връзката си като господарка и роб.
	Решил да си потърси жена другаде. И вероятно се досещате какво произтекло от това…
	Херкулес скитал известно време, убивал бандити и разни чудовища, а накрая стигнал до град Калидон. Може би си го спомняте от историята за лова на Прасето на смъртта. За царското семейство последните няколко години били трудни. Мелеагър и повечето други принцове били мъртви, но цар Ойней все още имал една красива дъщеря на име Деянира. Тя и Херкулес се влюбили веднага.
	Докато сервирали десерта, Херкулес й предложил брак. Цялото семейство било очаровано. Наистина Херкулес имал лоша репутация, но това се отнасяло и за калидонците.
	— Съществува само един проблем — казал царят. — Деянира вече е сгодена за речния бог Ахелой. Трябваше да му обещая дъщеря си, за да не наводни провинцията.
	Херкулес стиснал юмруци и кокалчетата му изпукали. За пръв път от години насам се чувствал така, сякаш се залавял със задача, за която наистина му пукало. Задача, с която искал да се справи.
	— Оставете речния бог на мен.
	Отишъл на брега на реката и извикал:
	— Ахелой!
	Богът се надигнал от небето. От кръста надолу имал тялото на бик, от кръста нагоре на човек, а от челото му излизали рога.
	— Какво искаш? — попитал Ахелой.
	— Да се оженя за Деянира.
	— Тя е моя.
	— Ще се бием за нея. Който изгуби, трябва да обещае да не отмъщава нито на Деянира, нито на семейството или на града.
	— Става — приел Ахелой, — не се боя от никой смъртен. Как се казваше?
	— Херкулес.
	— По дяволите — пребледнял речният бог.
	Херкулес му се нахвърлил. Часове наред се борили, опитвайки да се убият взаимно, но Херкулес, разбира се, бил по-силен. Счупил единия рог на бога, след това притиснал шията му във врата си и така принудил Ахелой да се предаде.
	— Без да мъстиш — напомнил Херкулес, — такава беше сделката.
	Речният бог се намръщил и потъркал остатъка от счупения си рог.
	— Няма да мъстя. Не е нужно. Бракът ви ще приключи трагично. Деянира трябваше да остане с мен.
	— Добре, ясно.
	Херкулес се върнал, триумфирайки, в Калидон. Счупеният рог на Ахелой се превърнал в корнукопия, бълващ всякакви блага — храни, напитки, дори закуски без глутен. Херкулес предложил рога на изобилието на боговете в чест на сватбата и няколко седмици с Деянира били много щастливи… докато Херкулес отново не оплескал нещата.
	Една нощ вечеряли в тронната зала на Калидон, когато момчето, което сервирало, без да иска, разляло вода върху ръцете на Херкулес.
	— ЕХ!
	Без да провери чия била вината, Херкулес ударил такъв шамар на момчето, че го накарал да прелети до другия край на залата, убивайки го на място. Това развалило вечерта. Херкулес бил ужасен, още повече, че хлапето се оказало роднина на царя. Благородниците разбрали, че убийството не било умишлено. Бащата на момчето простил на Херкулес, но на него още му било криво. Решил да напусне града, тъй като изгнанието било обичайното наказание за убийство. Цар Ойней не възразил особено. Чувствал, че Херкулес бил ходеща бомба със закъснител.
	Така Херкулес и Деянира се отправили към град Трахин. Той бил чул, че тамошният цар си търсел нов генерал, което се сторило на Херкулес добра възможност за ново начало. (За кой, двайсети път? Изгубих им броя.)
	По пътя попаднали на широка река, която не можела да бъде прекосена лесно. Херкулес и Деянира минали по брега в търсене на брод или мост, но не открили такъв.
	— Мога да преплувам — предложил Херкулес, — а ти ще се държиш за врата ми.
	— Скъпи, това е най-хубавата ми рокля — казала Деянира, — а всичко, което притежавам, е в чантата. Ако се наложи да плувам, много от нещата ще се изгубят.
	— Аз мога да помогна — чул се глас от гората.
	Един кентавър пристъпил напред. Имал дружелюбна усмивка и добре поддържана брада, което говорело добре за него.
	— Казвам се Нес — рекъл той. — Нося на гръб пътниците през реката. Само ми платете толкова, колкото искам.
	— О, Херкулес — казала Деянира, — това е чудесно.
	Но Херкулес не бил така сигурен. Бил срещал кентаври и преди. Старият Фол наистина го бил почерпил с вино и се държал много мило. Но някои други кентаври не чак толкова.
	— Можете да ми имате доверие — обещал Нес. — Боговете ми дадоха тази работа заради добрата ми репутация. Ревютата ми в интернет са все пет звезди, проверете в Гугъл.
	Херкулес още не бил убеден, но Деянира се помолила, а и петзвездните ревюта звучали впечатляващо.
	— Хубаво. Първо преведи жена ми, но внимавай! Ако се справиш добре, ще платя добре.
	— Както кажеш, шефе!
	Деянира се покатерила на гърба на кентавъра и той прекосил реката. Уви, Нес лъжел за репутацията си. Истинските ревюта относно работата му гласели:
	МНОГО СЪМ РАЗОЧАРОВАН, ОБСЛУЖВАНЕТО Е УЖАСНО, НИКОГА ПОВЕЧЕ НЯМА ДА ИЗПОЛЗВАМ ТОЗИ КЕНТАВЪР.
	Когато стигнал отсрещния бряг, Нес хукнал да бяга. Деянира трябвало да се хване, за да не падне и да не се нарани.
	— Вече си моя, миличка! — извикал Нес. — Това е цената, която искам!
	Деянира изпищяла. На другия край на реката Херкулес грабнал лъка си. Кентавърът му се мярнал като петно, което профучало през дърветата на отсрещния бряг. Изстрелът бил непосилна работа за повечето герои. Ако пропуснел, Херкулес можел да убие жена си. Въпреки това се прицелил и стрелял. Улучил Нес право в гърдите и пронизал сърцето му. Кентавърът се препънал и паднал. Деянира рухнала на земята, но някак успяла да не счупи врата си. Точно пред нея кентавърът простенал, кръв покапала по гърдите му.
	— Момиче — изхриптял той, — ела по-близо.
	— Не, благодаря — отвърнала Деянира.
	— Съжалявам, че те отвлякох, но си толкова красива… слушай! Преди съпругът ти да дойде тук искам да ти направя подарък. За да се извиня. Кръвта на кентавъра представлява силна любовна отвара. Вземи от моята кръв. Ако някога се усъмниш, че съпругът ти е решен да те изостави, намажи с кръв дрехите му. Щом тя докосне кожата му, ще си спомни, че те обича и ще забрави за другите жени.
	— Лъжеш — отвърнала тя.
	Нес отворил уста, но не казал нищо. Умрял със стъклен поглед, втренчен в нея.
	— Деянира? — обадил се Херкулес от гората.
	Деянира потръпнала. Бързо бръкнала в чантата си и извадила една стара стъкленица за парфюм. Внимавала да не докосне кръвта на кентавъра, но с част от нея напълнила бутилката. Затворила капачето. Пъхнала стъкленицата обратно в чантата, точно когато Херкулес се появил.
	— Добре ли си? — попитал той.
	— Да. Благодаря.
	— Глупав кентавър. Нарани ли те?
	— Не. Да го забравим. Трябва да вървим.
	Повече не станало дума за кентавъра. Херкулес пристигнал в град Трахин и получил работата на царски генерал. Спечелил няколко войни. Известно време животът бил хубав.
	Но после Деянира дочула слухове, че съпругът й не й бил верен по време на военните акции. Понякога взимал като награда за победите жени, които определено не използвал за готвачки или чистачки. Деянира се уплашила съпругът й да не я изостави. Не вярвала много на кентавъра Нес, но се чувствала все по-отчаяна.
	Чашата преляла, когато Херкулес отишъл да воюва с град Ойхалия. Това било мястото, където цар Еврит бил организирал състезанието по стрелба, на което измамил Херкулес. Той още мразел царя, затова с радост унищожил града и поробил хората му. Взел принцеса Йола като лична слугиня и я върнал в Трахин окована, заедно с още плячка. Пратка с писмо пристигнала за Деянира: „Здрасти, скъпа, връщам се в армията. Ти се погрижи за мацката, дето хванах. Като се прибера, ще си направим голяма церемония. Може ли да изпереш най-хубавата ми риза? ХЕРКУЛЕС“.
	Когато Деянира прочела това, изпаднала в паника. Най-хубавата риза на Херкулес била сватбената му. Знаела коя била Йола — момичето, за което Херкулес опитал да се ожени преди да срещне Деянира. Когато погледнала Йола, която още била млада и хубава, Деянира разбрала за каква церемония се готвел мъжът й. Херкулес искал да се разведе с нея и да се ожени за Йола. Паникьосаната Деянира потърсила старата стъкленица с кръвта на Нес. Намазала с нея ризата на Херкулес отвътре. Кръвта засъхнала и веднага станала невидима.
	— Ето — казала си тя, — Херкулес ще я облече и ще си спомни, че ме обича.
	Но Херкулес не планирал сватба. Искал само да посвети бойните трофеи на Зевс, включително новата си робиня Йола. По средата на церемонията, докато се молел на Зевс, Херкулес подушил пушек.
	— Чичо! — извикал Йолай, който още служел като лейтенант на Херкулес. — Пушиш!
	Кръвта на кентавъра не била никаква любовна отвара. Била най-лошата отрова на света, комбинация от цианид и сярна киселина. Кожата на Херкулес се напукала и се опекла. Тялото му се стегнало в агония. Извикал и опитал да свали ризата, но тя така била залепнала за тялото му, че одрала кожата му.
	(ОПА, ТУК ТРЯБВАШЕ ДА ПРЕДУПРЕДЯ, ЧЕ ЩЕ Е ГАДНО)
	— Умирам — казал Херкулес и допълзял до олтара. — Йолай, моля те, имам нужда от още една услуга.
	— Не можеш да умреш! — извикал Йолай.
	Но Херкулес видимо си отивал. Пронизвали го болки, губел кръв, миришел на опърлено.
	— Моля те, разпали ми клада. Нека умра с поне някакво достойнство.
	Хората заплакали и завили, понеже Херкулес бил спечелил много битки за тях. Напътствани от Йолай, те построили огромна клада, а Херкулес сам се качил на нея.
	— Сбогом — рекъл той. — Кажи на жена ми, че я обичам.
	Пламъците лумнали, а с тях и най-великият измежду героите.
	Когато Деянира чула новините и осъзнала, че сама била убила мъжа си, толкова се ужасила, че се обесила.
	А Зевс погледнал към умиращия си син от планината Олимп и рекъл на останалите богове:
	— Момчето ми умира там долу. Сторил е повече и е преживял повече от който и да е друг герой. Ще го превърна в БОГ! Някой да възразява?
	Погледнал към Хера, но царицата на небето не казала нищо. Трябвало да признае, че Херкулес бил изстрадал достатъчно. Всичко, което сторила, за да съсипе живота му, само го направило по-силен и по-известен. Знаела кога трябва да се предаде.
	Духът на Херкулес се възнесъл на Олимп. Станал безсмъртен и получил работа като пазител на олимпийските порти. С охрана като Херкулес нежеланите гости вече не били проблем.
	Омъжил се за Хеба, богинята на младостта, и накрая получил мир и спокойствие. Бил почитан като бог от гърци, римляни, също и от сценаристи на евтини филми.
	А според мен всеки, успял да прочете цялата глава, следва да бъде превърнат в безсмъртен като отплата за болката и страданията, но олимпийците не са ме питали.
	Единствената награда, която мога да предложа, е последната глава, която ни предстои и която е посветена на герой, когото много харесвам. Той има почти същото име като на един мой приятел*. Освен това, всеки тръгнал на опасно пътешествие заради някаква стара овча кожа заслужава внимание.
	[* Има се предвид Джейсън Грейс от „Героите на Олимп“. Неговото име, както и ролята му на избраник на Хера, е заимствано от оригиналния мит за Язон. — Б.пр.]
	Нека отплаваме с Язон!


>	Язон намира завивка за цяло царство

	Историята започнала по обичайния начин. Едно момче се влюбило в облак. Момчето и облакът имали деца. Момчето се развело с облака и се оженило повторно. Злата мащеха опитала да пожертва децата на облака. А те избягали на един вълшебен летящ овен. Знам, чували сте историята един милион пъти, но все пак останете с мен.
	Момчето, за което говорим, бил Атамант. Той управлявал град на име Беотия, в онази част на Централна Гърция, наречена Тесалия. Като млад Атамант се влюбил лудо в облачна нимфа на име Нефела и двамата се оженили. Добре станало, тъй като преди това хората се чудели защо Атамант винаги вървял под облак. Когато връзката им станала явна, хората разбрали, че това била жена му.
	На царя и облака им се родили две деца — момиче на име Хела и момче на име Фрикс. Ето ни още забавни имена. Предполагам, че на Хела й викали на галено „Хей, ела!“.
	Но и името на момчето не звучи добре. Фрикс значи „къдрав“ на старогръцки. Но поне не го кръстили Лари или Мо.
	Накрая Атамант и Нефела се развели. Може би въздушният фронт над Беотия се бил променил и Нефела трябвало да си търси работа другаде. Атамант обаче не губел време и си намерил втора жена — смъртна принцеса на име Ино.
	Ино била истинска чаровница. Веднага щом с Атамант им се родили деца, тя решила, че Хела и Фрикс трябвало да умрат, за да може нейните чеда да наследят царството. Дори в Древна Гърция обаче ти било нужно добро извинение, за да убиеш доведените си деца. Затова Ино измислила такова.
	В онези времена със земеделската работа се занимавали основно жените. Така било, защото мъжете били заети да се избиват в битки. И понеже царица Ино наглеждала посевите, тайно взела всички семенца и ги опекла във фурната, като така ги направила безполезни. Дала семенцата на беотийските жени и им казала да ги засадят. И каква изненада, нищо не поникнало. Настъпило време за жътва, но нямало какво да се жъне, което било гадно, защото това означавало, че цяла година щели да гладуват за хляб, бисквити и сладкиши.
	— Леле — казала Ино на съпруга си, — кой знае какво е станало? Трябва да изпратим вестоносци при Оракула в Делфи, за да разберем какво е ядосало боговете.
	Атамант се съгласил. Когато вестоносците отишли в Делфи, Оракулът им съобщил истината:
	— Царица Ино е лъжкиня и е готова да умори цялото царство от глад, само и само да стане нейната.
	Вестоносците се върнали в Беотия, но царица Ино се постарала първа да ги посрещне, след което им дала тлъст подкуп, заплашила семействата им, а после им напомнила колко неприятно място била царската тъмница. Когато вестоносците се явили пред цар Атамант, казали това, което искала царицата.
	— Боговете са полудели! — докладвал предводителят. — Оракулът твърди, че единственият начин да спасим положението с жътвата е да пожертваме първите ти две деца, Хела и Фрикс!
	— Колко жалко — ахнала царица Ино, — ще приготвя ножовете.
	Атамант бил съкрушен, но знаел, че не можеш да спориш с Делфийския оракул. Позволил децата да бъдат отведени до жертвения олтар на брега на морето, където царица Ино острела комплекта си от четиринайсет остри като бръснач ножа.
	В същото време Нефела чула от небето как децата й плачели за помощ. Тя била нежен облак, който не си падал по гръмотевиците и не знаела как се спасяват заложници, но пък имала приятел, който можел да помогне, затова го помолила за услуга.
	През последните стотина години летящ овен със златно руно обикалял Гърция без причина. Казвал се Хризомал и бил плод на странната връзка между Теофана и баща ми Посейдон. Разказах ви за това в „Гръцките богове“, затова не ме молете пак да обяснявам, страшно унизително е.
	Хризомал минал през Гърция за нула време, но било трудно да го забележиш — все едно да видиш падаща звезда, двойна дъга или знаменитост на опашка за хляб. Гърците много обичали Хризомал, тъй като бил летящ златен овен и считали появата му за добра поличба. Когато се появявал над някой град, царят му казвал:
	— Виждате ли? Добре се справям! Суперкоч ме благослови!
	Според легендата, ако Хризомал вземел да се застои в твоята родина, посевите растели по-бързо, хората се изцерявали от болестите, а скоростта на Интернет се подобрявала с 500%.
	Хризомал и Нефела били стари приятели, затова, когато тя извикала, че децата й щели да се превърнат в жертвени филета, златният овен отвърнал:
	— Не бой се! Ще се погрижа за това!
	Спуснал се от небето и съборил царица Ино на земята.
	— Скачайте, деца! — извикал той с мъжествения си овчи глас. Фрикс и Хела се покатерили върху гърба на овена и отлетели.
	Овенът допуснал, че нямало да бъдат в безопасност никъде в Гърция. Щом гърците били склонни да фалшифицират пророчества и да жертват децата си, не заслужавали благини като златни овни и хлапета. Хризомал решил да отведе Фрикс и Хела колкото се можело по-надалеч, за да започнат живота си наново.
	— Дръжте се, вие двамата — казал овенът. — В тази част на морето има турбуленция и…
	— АААА! — Хела, която не слушала особено внимателно, се хлъзнала от гърба на овена и се убила при падането.
	— Проклятие! — рекъл Хризомал. — Казах й да се държи здраво!
	След случката Фрикс заровил ръце в руното на овена и не го пуснал за нищо на света. Мястото, където Хела починала, представлявало тесен канал с вода между Егейско и Черно море. Оттогава насам го наричат Хелеспонт, понеже „Хей, ела, глупачко“ щяло да бъде невъзпитано.
	Овенът отлетял чак до Колхида, на източния бряг на Черно море. Според гърците не можело да отидеш по-нататък, без да напуснеш познатия свят. Отвъд Колхида имало дракони, чудовища, китайци и други подобни.
	Царят на Колхида се казвал Еет. Той посрещнал Фрикс с отворени обятия, най-вече, защото му бил довел готин летящ овен. Щом Хризомал се уверил, че момчето било в безопасност, той се обърнал към Фрикс и казал:
	— Сега трябва да ме принесеш в жертва!
	— Какво? — извикал Фрикс. — Но ти спаси живота ми!
	— Няма проблем — уверил го овенът. — За спасението си трябва да благодариш на Зевс. Моят дух ще се превърне в съзвездие. Винаги съм мечтал да бъда звезда, а ето че сега ще бъда няколко! Освен това златното ми руно ще запази вълшебството си и ще накара това царство да процъфтява години напред! Радвам се, че те познавах, Къдрокоско!
	Със сълзи на очи Фрикс убил овена. Духът на Хризомал станал съзвездието Овен. Цар Еет взел златното руно и го закачил на едно дърво в свещената горичка на Арес, където двайсет и четири часа в денонощието и седем дена в седмицата го охранявал свиреп дракон.
	Фрикс се установил, оженил се за най-голямата дъщеря на царя и се сдобил с няколко деца. Колхида станала богата и известна, а на гърците им било криво, че изгубили благословията на суперкоч.
	През годините Златното руно се превърнало в легенда. От време на време някой гръцки цар възкликвал:
	— Трябва да ида до Колхида и да си върна Руното! Това ще докаже, че съм благословен от боговете!
	Никой обаче не знаел къде се намирала Колхида и как можело да се стигне дотам. Няколко смелчаци опитали. Корабите им никога не се върнали и така, докато…
	ДЪН-ДЪН-ДЪН
	Превъртаме едно поколение напред и попадаме на историята за това как Язон изгубил обувката си и как станал изключително важен.
	Почти всеки тесалийски цар се падал някакъв роднина на Атамант. На всички им било криво заради загубата на Златното руно. Всеки цар бил готов на всичко, за да си го върне, но никой не разполагал с ресурсите да се проведе голяма експедиция. Повечето от тях дори нямали нормални семейства.
	Вземете например цар Кретей. Той управлявал малкия град Йолк, затова пък драмите му били достойни като за голям град. Отглеждал осиновената си племенница Тиро, което било мил жест, но жена му Сидра много ревнувала, понеже била млада и красива.
	Когато Тиро станала на седемнайсет, хванала окото на Посейдон и нещата се усложнили. Тиро се оказала в ролята на самотна майка тийнейджърка на две момчета. Нарекла големия Пелий, което значи „рожден знак“, тъй като първото нещо, което забелязала, било червеното петно под дясното му око. Пак добре, че не го кръстила Сливово лице или Слузеста глава.
	Когато царица Сидра научила за децата на Тиро, побесняла.
	— Да бе, деца на Посейдон! Колко удобна история! Убедена съм, че мъжът ми е имал връзка с тази малка никаквица!
	Разбира се, Тиро била племенница на царя, така че това щяло да бъде отвратително, но все пак говорим за Древна Гърция. Ако това е най-противното нещо, за което си чел, трябва да се върнеш няколко глави назад.
	Сидра не можела да убие момичето просто така. Царят нямало да го допусне, затова царицата сторила каквото могла, за да направи живота на Тиро черен. Тъй като Сидра не можела да има бебета, взела момчетата на Тиро и ги отгледала като свои. Забранила й да не им казва коя е истинската им майка. После Сидра изпратила Тиро да работи в конюшните. Търсела си извинение да бие или бичува момичето за лошо поведение. Здравословна връзка.
	Вече като тийнейджър Пелий открил истината. Когато установил как мащехата му Сидра се била отнасяла с истинската му майка през всички тези години, изпаднал в ярост. Извадил меч и подгонил Сидра из двореца. Никой не се опитал да го спре, вероятно защото Пелий бил син на Посейдон. Нашият род може да бъде много страшен, стига да поиска. А и никой не харесвал царицата.
	Сидра избягала в храма на Хера. Хвърлила се в краката на статуята на богинята и извикала:
	— Спаси ме, Хера!
	Хера била богиня на съпругите и майките, но не знаела какво да стори. Сидра не била въплъщение на майчинските добродетели. Но както се оказало, на Хера не й се наложило да прави нищо. Докато богинята се чудела, Пелий нахлул в светилището и убил Сидра, като опръскал хубавия олтар на Хера с кръв. На богинята не й пукало за Сидра, но никой не можел да осквернява храма й! Оттогава намразила Пелий и започнала да мисли как да му отмъсти. Когато царицата умряла, старият цар Кретей решил:
	— Какво пък толкова? Сидра се е бояла да не би да се оженя за Тиро! Може би така трябва!
	Направил Тиро царица. Родили им се няколко деца. Най-голямото било момче на име Езон (като Джейсън, но не е същото). И оттук нататък нещата стават сложни. Кой трябвало да стане цар след смъртта на Кретей? Най-старият му син Пелий дори не се явявал негов истински роднина. Бил дете на Тиро и Посейдон. Кретей го бил осиновил, но повечето хора виждали истинския наследник в лицето на Езон.
	Кретей не можел да реши и не направил завещание. Когато внезапно починал, Пелий взел нещата в свои ръце. Обявил се за цар и веднага започнал да избива братята и сестрите си, за да е сигурен, че никой нямал да тръгне да му отнеме трона.
	Но Езон някак си се измъкнал. Може би успял да инсценира смъртта си или да влезе в програма за защита на свидетелите. Или пък Пелий го бил пропуснал в списъка с осъдените на смърт. Не било лесно да убиеш толкова много роднини.
	Езон се скрил в провинцията и се оженил за Полимеда. Двамата имали син, когото го кръстили Язон (това вече е като Джейсън, но на старогръцки). И знам какво си мислите — срещаме се с главния герой в историята чак на осма страница! Но такива били древните гърци. Никога не правели нещата по простичкия начин.
	С цел да опазят детето в безопасност и да скрият самоличността му, Езон и Полимеда изпратили Язон при кентавъра Хирон в дивото. Той прекарал години наред, обучавайки го как да бъде герой. Обяснявал му, че ако светът бил по-добро място, Язон щял да бъде отгледан като истинския цар на Йолк.
	По това време Пелий създал собствено семейство. Първородният му син се казвал Акаст. Когато хлапето станало на шестнайсет, цар Пелий решил да го отпразнува. Организирал голям фестивал със спортни състезания, ценни награди и жертви в чест на Посейдон, който бил — изненада! — любимият му бог.
	Младежи от цялата страна били призовани да направят жертвоприношения и да подготвят подаръци за рождения ден на Акаст, като посетят тържеството. Язон бил у дома на визита у родителите си, когато получил поканата.
	— Спортни състезания? — изпъчил се Язон. — Това е моят шанс да спечеля слава! Трябва да ида!
	— Синко — рекъл Езон, — ако Пелий разбере кой си…
	— Не се тревожи, татко. Никога не ме е срещал. Как може да ме познае?
	Но Пелий си имал начини да го разпознае. По обущата.
	Като всички зли царе, Пелий се страхувал най-много да не изгуби трона си. След като избил до крак роднините си, до които се бил докопал, се консултирал с Оракула от Делфи, за да е сигурен, че се намирал в безопасност.
	— Няма да има повече проблеми, нали? — попитал той Оракула. — Ще остана цар, нали?
	— Съществува една заплаха — предупредил го Оракулът. — Пази се от човека с един сандал!
	— Как така? — разтреперили се ръцете на Пелий. — Защо ще носи един сандал? Това трябва да го направи по-страшен ли? Метафора ли е? Не разбирам!
	— Благодаря ви за даровете и…
	— НЕ ГО КАЗВАЙ!
	Пелий си излязъл преди да му пожелаят „приятен ден“. Страхувал се, че можел да убие пророчицата.
	След години, когато настъпил моментът за големия фестивал, Пелий почти бил забравил за пророчеството. Прекарвал си страхотно. Всичко изглеждало чудесно. Почти се бил отървал от навика да гледа хората в краката или да крещи на посланиците с по-дълги роби:
	— КАКВИ ОБУВКИ НОСИТЕ?
	Рано в същия този фестивален ден Язон си вървял през гората на път към града. Спрял до една широка река и видял стара бабичка с раздърпана дреха, която седяла на брега и кършела ръце.
	— О, миличък — казала тя, — как ще премина през реката?
	Язон не бил глупав. Знаел, че старите бабички обикновено не седели сами на брега, очаквайки да бъдат пренесени. Обикновено пращали друг да им свърши работата или за по-сигурно пътували на бабешки глутници. Язон допуснал, че жената била замаскирана богиня. Хирон му бил разказвал подобни истории. Решил да действа умно.
	— Ще ви помогна, госпожо! — казал той след учтив поклон. Старата жена се ухилила беззъбо:
	— Какви хубави обноски! Прекрасен младеж сте вие, но аз съм много тежка. Ще можете ли да ме пренесете?
	— Няма проблем, трениран съм.
	Взел бабата на гръб и влязъл във водата. Течението било бързо и студено. Старицата си затананикала:
	— Пляс, пляс педалите, водно колело — докато той се олюлявал. Подразнил се, но Язон допуснал, че това било част от изпитанието. На половината път през реката краката на Язон потънали в калта. Когато излязъл, сандала му го нямало. Бил засмукан от кишата. Спънал се и погледнал надолу, но не можел да си върне сандала, особено със старицата на рамо.
	— Всичко наред ли е, миличък? — попитала възрастната жена.
	— Да, няма проблем.
	Джейсън я отнесъл на отсрещния бряг и я свалил на безопасно място.
	— Нещо друго мога ли да направя за вас?
	— Ама вие си изгубихте обувката заради мен! — забелязала крака му старицата.
	— Не го мислете. Ще подскачам на един крак до Йолк.
	— Обещаващо момче си ти, Язоне — старицата засияла и внезапно се превърнала в богинята Хера, със златна корона, вееща се бяла рокля и колан от паунови пера. — Аз съм Хера, царицата на небесата.
	— Знаех си! — Язон се усетил. — Исках да кажа… нямах представа!
	— Ти ми помогна, затова и аз ще ти помогна. Върви в Йолк и вземи царския трон, който ти се полага!
	— Това е, защото мразиш Пелий, нали? Хирон ми разказа историята за убийството в храма.
	— Е, да, мразя Пелий. Но смятам, че от теб ще излезе добър цар. Честна дума!
	— А Пелий няма ли да опита да ме убие?
	— Не и на фестивала. Стотици хора ще гледат. Рейтингът му ще спадне. Подмами го да сключи сделка с теб. Когато разкриеш самоличността си, помоли Пелий да ти възложи невъзможна задача, за да докажеш, че си истински цар. Той ще се съгласи, защото ще сметне, че ще се провалиш и ще умреш. С моя помощ обаче ще успееш. И тогава ще станеш цар!
	— Невъзможна задача… нещо, което да докаже, че съм достоен за цар!
	— Да — усмихнала се хитро Хера, — ще намериш…
	— Златното руно — подскочил Язон. — Ще върна Златното руно!
	— Аз трябваше да кажа това — въздъхнала Хера.
	— Съжалявам.
	— Развали момента, но нищо. Върви, Язоне! Докажи, че си голям герой!
	Хера изчезнала във взрив от паунова светлина, а Язон закуцукал напред.
	Когато стигнал в града, всички забелязали, че Язон имал само един сандал. Защо не вземел да свали и другия, продължавайки бос? Предполагал, че с един било по-добре, отколкото без нито един. А и по онова време обувките били скъпи. Местните се заподхилквали, когато заподскачал по горещия паваж, за да пита за мястото на фестивала, но на Язон не му пукало. Бил прекалено развълнуван. За пръв път стъпвал в голям град (в Йолк имало цели хиляда човека). Когато намерил регистрацията за спортните състезания, се записал на всичко.
	Никой не бил чувал за него, затова коментаторът решил да се пошегува, обявявайки първото събитие:
	— И ЕТО ГО ЯЗОН, ЧОВЕКА С ЕДИН САНДАЛ!
	Цар Пелий едва не паднал от трона.
	Тълпата избухнала в смях и задюдюкала, когато Язон пристъпил напред. Той поставил една стрела в лъка си. Три пъти уцелил центъра на мишената и с лекота спечелил състезанието по стрелба с лък.
	„Съвпадение. Хората често си губят обущата. Нищо не означава“, помислил си Пелий.
	Но после Язон спечелил състезанието по борба. И по хвърляне на копие. И на диск. И по танци. И по надяждане с торти. Дори бягането на петдесет метра, нищо, че бил с един сандал.
	Местните завикали:
	— САНДАЛ! ЕДИН САНДАЛ!
	Но вече не на шега. Звучало като лозунг.
	На церемонията по награждаването всички се събрали да видят колко готин бил Язон. Според обичая царят трябвало да попита големия победител каква награда искал.
	Пелий мразел този обичай. Бил уредил фестивала за сина си Акаст в прослава на Посейдон. А не за някакво селянче с един сандал и дивни умения.
	— Е, младежо — казал Пелий, — какво искаш за награда? Може би друг сандал?
	Никой не се разсмял.
	— Царю Пелий — поклонил се Язон, — аз съм Язон, син на Езон и законен владетел на Йолк. Искам си трона обратно. Ако обичаш.
	Тълпата замлъкнала. Язон се целел нависоко. Но когато го погледнали внимателно, видели прилика с Пелий. Само дето Язон нямал червен белег и лицето му не било изкривено от постоянен яд.
	Царят опитал да се усмихне. Изглеждал, сякаш някой бил забил нокът в задника му.
	— Язоне, нека помислим върху това. Представи си, че си на мое място. Непознат младеж идва от нищото. Твърди, че е твой племенник, но няма доказателства. Просто иска трона. Какво би направил?
	Язон отворил уста да отговори, но Пелий вдигнал ръка.
	— Нещо повече — продължил царят. — Преди години отидох при Делфийския оракул. Пророчеството ме извести, че ще бъда убит от човек с един сандал, който ще вземе трона ми. Но това е измяна, нали така? Ще дестабилизира цялото царство! Затова те питам отново, ако си на мое място и срещнеш човека с един сандал, какво би направил?
	Язон знаел, че царят очаквал следния отговор:
	— Ами вероятно ще го убия.
	Така Пелий нямало да изпитва угризения да го екзекутира. Но вместо това Язон си спомнил разговора с Хера.
	— Добър въпрос, вуйчо Пелий. Бих проверил дали този човек е истинският цар. Бих го натоварил с непосилна задача, нещо, което само най-великият герой би могъл да изпълни. И само ако успее бих му дал трона си.
	Тълпата се размърдала и зашумяла. Случващото се било по-интересно дори от надяждането с торти.
	Пелий се облегнал назад и погладил брадата си.
	— И каква непосилна задача би му дал?
	— Ние сме тесалийци — разперил ръце Язон, — отговорът е ясен. Бих наредил на претендента за короната да върне Златното руно.
	Тълпата избухнала от вълнение. Хиляди гласове започнали да се надвикват.
	— Златното руно?
	— Златното руно?
	— Този да не е луд!
	— Яко!
	— Суперкоч?
	Пелий вдигнал ръце, за да накара останалите да замлъкнат. Искал да запази изражението на лицето си спокойно, но вътрешно ликувал. Никой не се бил завърнал от Колхида. Младият глупак Язон бил подписал смъртната си присъда.
	— Добре казано, предполагаеми мой племеннико — рекъл царят. — Златното руно би направило царството ми специално. Ще обедини народа ни. Ще ни донесе мир и благоденствие. Освен това ще пасва на хубавите нови завеси, които купих за тронната зала. Нека боговете решат съдбата ти. Няма да се меся. Намери Златното руно и го върни в Йолк. Успееш ли, ще те обявя за следващия цар.
	— Какво? — обадил се Акаст, който стоял зад Пелий. Само с един поглед баща му го накарал да млъкне. Царското семейство нямало от какво да се безпокои. Дори Язон да успеел, да не дават боговете, пътуването щяло да отнеме години. За това време Пелий щял да измисли нов начин, по който да го убие.
	— Тръгвай с благословията ми, Язоне — усмихнал се Пелий. — Нека видим достоен ли си за короната?
	Когато мълвата за похода за Златното руно се разнесла, всички гръцки герои поискали да идат. Да, щяло да бъде опасно, но това бил звездният миг за цяло едно поколение. Като Световното по футбол, Олимпийските игри, Супербоул и турнето „Елада търси мутант“ в едно.
	За да стигне в Колхида, Язон се нуждаел от най-бързата и модерна трирема, строена някога. Тя трябвало да удържи пирати, вражески флот, урагани, морски чудовища. Освен това хладилникът й за сладолед не бивало в никакъв случай да се разваля. Най-добрият корабостроител в Гърция, тип на име Аргос, предложил услугите си да построи кораба. Самата Атина изготвила плана.
	Корабът разполагал с петдесет гребла, повече от всеки друг гръцки кораб по онова време. Килът му бил направен така, че да минава и през най-опасните плитчини, без да заседне, както и да плава над най-големите дълбочини, без да се преобърне. Нищо не липсвало и в интериорно отношение. Имало кожени седалки, място за краката, всички необходими камбани и звънци, ръчно направени катапулти, използващи най-хубавите камъни. Снабден бил дори с интерфейс, разпознаващ гласове на магическия си нос, който Атина изработила ръчно от свещения дъб на Додона, втория най-важен оракул в Гърция.
	Очевидно жреците на Додона си прекарвали времето, като танцували сред дърветата и търсели през сенките и листата поличби или пък очаквали някое вълшебно дърво да ги заприказва. На мен ми звучи налудничаво, но щом поставили фигурата на носа на „Арго“, корабът заговорил. Вълшебният нос не бил приказлив, но понякога съветвал моряците, предавал предсказания от името на боговете или известявал Язон къде се намирал най-близкият китайски ресторант. Язон искал да кръсти носа „Сири“*, но това била запазена марка.
	[* Запазена марка на „Епъл“. Възможно е в книгата да има продуктово позициониране. — Б.пр.]
	Щом веднъж завършил кораба, Аргос решил да го нарече „Арго“, на себе си, понеже си падал скромен тип. Сега на Язон му трябвали само аргонавти, сиреч достатъчно смели — или глупави — хора, готови да отплават на борда на „Арго“. Нямало проблем да намери доброволци. Дори Херкулес се появил, при което всички си казали:
	— Той трябва да е капитан!
	Но Херкулес отвърнал:
	— Хора, стига. Това пътуване е на Язон. За мен вече написаха сто страници.
	Другите се съгласили с този аргумент.
	Херкулес се появил с нов чирак на име Хилас. Често намирал такива, като Батман*. Корабостроителят Арго се подписал, тъй като познавал кораба по-добре от всеки друг. Музикантът Орфей се присъединил, понеже пътуването щяло да бъде дълго, така че им трябвал хубав саундтрак. Дошла и великата ловджийка Аталанта, единствената жена, която можела да издържи с четирийсет и девет миризливи моряци, без да повърне или да бъде обект на свалки.
	[* Рик Риърдън прави цитат на комиксите за Батман, в които той има няколко чираци, носещи името Робин. По същия начин и Херкулес има помощници — първо Йолай, а после и Хилас. — Б.пр.]
	Но вероятно най-странните помощници били бореадите — Зет и Калаид, двамата синове на Борей, бога на северния вятър. Те приличали на хора, но имали огромни пурпурни криле, така че нямало как да очакваш, че ще гребат с останалите. Но това, че летели, можело много да помогне. Например като отскочат до най-близкия магазин, в случай че аргонавтите пропуснели да си вземат дезодорант или четки за зъби.
	Кой още? Няма да изброявам всички, но повечето били герои. Имало двама синове на Зевс, трима на Арес, двама на Хермес, по един на Дионис, Хелиос, Посейдон, Хефест и яребица в крушово дърво.
	Нощта преди да отплават, аргонавтите пожертвали двойка крави в чест на боговете. Всички били изнервени и пренавити. Хората от екипажа се събрали на брега и започнали да изливат мачовщината си в спорове „кой е по-добър“. Накрая Орфей им посвирил и всички заспали.
	На сутринта ги събудил гласът на самия кораб „Арго“.
	— Време е да вървим, момчета и момичета! — обадил се вълшебният нос. — Да не губим време! Имаме да вземаме руно от съседна страна! Да живее овчата вълна!
	Аргонавтите се покатерили на борда и отплавали от пристанището, а Орфей и носът заедно изпели „Деветдесет и девет кани с вино на стената“, която се превърнала в опера в две действия. А от балкона на двореца си цар Пелий се усмихнал и помахал.
	— Отървахме се. Петдесет герои, за които няма да има нужда да се безпокоя. Ще ме обявят за най-злия от всички зли царе, поне в годишната класация.
	Останалата част от града се събрала по доковете и покривите. Хората гледали красивия кораб, който постепенно се скрил в спокойното синьо море. Гърците имали чувството, че това бил най-славният им миг. Никога досега не се бил събирал толкова велик екипаж, преследващ такава доблестна цел.
	Язон щял да успее и да се покрие с вечна слава… или да изгори и да изпепели мечтите на гърците.

	Първата спирка на „Арго“ била в Лемнос, известен още като острова на миризливите жени.
	Как си бил спечелил такова мило име? Е, няколко години по-рано местните жени забравили да почетат Афродита. Богинята на любовта, бидейки блага и всеопрощаваща, проклела всички жени на Лемнос, пращайки им такава смрад, че никой мъж не можел да ги приближи на по-малко от петнайсет метра. Един от старогръцките автори написал, че миризмата била тъй силна, че можело да я чуеш. Звучи брутално.
	Жените на острова не били доволни, че мъжете им ги пренебрегвали. Те не искали да ги целуват. Не искали да спят в една стая с тях. Прекарвали повечето си време в местните кръчми, където гледали футбол и пиели бира с превръзки върху носовете си.
	Накрая жените на Лемнос се ядосали толкова много, че избили почти всички мъже на острова. Малцина избягали, предупреждавайки съседните гръцки царства. Жените на Лемнос си избрали господарка на име Хипсипила (звучи като царица на хипитата).
	По ирония на съдбата, след като избили мъжете си, жените спрели да смърдят, но вече било късно. След новината за клането, никой кораб не спирал в Лемнос. Нито една от жените не знаела как да плава по море, така че били заточени на собствения си остров, обречени да изживеят живота си без шанс да имат деца.
	Тази мила Афродита!
	Аргонавтите знаели за репутацията на Лемнос, но им трябвали припаси, затова решили да рискуват. Веднага след като акостирали, стотици хубави жени се събрали по кейовете. И никак не миришели. Вместо това се развикали:
	— Мъже! Слава на боговете! Моля те, ожени се за мен! Моля!
	Аргонавтите се спогледали, сякаш си казвали:
	— Яко.
	Дори Язон бил като омагьосан. Царица Хипсипила го посрещнала с прегръдка и предложение за сватба. Няколко дни аргонавтите живеели като царе. Взели си нови съпруги. Всеки ден жените си припадали по тях, а аргонавтите междувременно пълнеели и мързелували. Забравили за пътешествието си.
	Единственият човек, който не бил очарован от подобно развитие на нещата, бил Херкулес. Години наред тъкмо той се радвал на щастието да бъде звездата. Няколко красавици не можели да го съблазнят. Решил да говори с Аталанта, която също била ядосана. Не се била записала за това пътуване, за да гледа как останалите се държат като… ами като мъже!
	Вълшебната фигура на носа на „Арго“ била съгласна с тях.
	— Богове, толкова ми е скучно! Върнете ми екипажа! Трябва да вървим!
	Херкулес и Аталанта свикали аргонавтите на спешна среща.
	— Момчета, мислете за играта! — извикал Херкулес. — Не се държите като герои!
	— Това, което Херкулес опитва да каже — допълнила Аталанта, — е, че се държите като идиоти. Не сте отплавали от Йолк, за да лежите в Лемнос, докато красиви жени ви хранят с белено грозде.
	— Аз нямам нищо против! — обадил се някой от края.
	— Още една дума — изръмжал Херкулес — и ще запозная лицето ти с тоягата си.
	Язон най-после си спомнил за мисията си.
	— Херкулес е прав — рекъл той. — Позволих си да се разсея. Няма да се повтори. Сбогувайте се с лемноските си съпруги. Трябва да отплаваме незабавно!
	Жените ги изпратили с тъга, но не възразили. Повечето вече имали бебета, тоест били използвали шанса да заселят острова си наново с аргонавти и аргонети.
	Поуката от това малко приключение? Лесно е погледът да изгуби посоката. Удобни дивани, мили хора и хубава храна — всичко това винаги звучи по-добре от тежък път. Но ако искаш да успееш в живота, не трябва да изпускаш целта от очи. В случая Златното руно, а не беленото грозде. Ако обаче ви предложат чийзбургери… не, няма значение. Да продължаваме.
	Няколко седмици по-късно, Арго минал през Хелеспонт — дългата ивица вода между Егейско и Черно море, където милата Хела била паднала и загинала. След дни гребане екипажът бил изял доста храна и бил изпил много вода. Трябвали им още припаси. Спрели на остров, известен като Мечата планина, защото в средата му имало планина, оформена като… изненада, мечка! Местните се наричали долиони. Те били потомци на Посейдон, което обяснява защо били толкова готини.
	Местният цар Кизик (римува се с бъзик) бил младеж на възрастта на Язон. Тъкмо се бил оженил и заедно с царицата се зарадвали на възможността да организират тържество за аргонавтите. Всички си изкарали страхотно. Язон и Кизик се побратимили и дори си разменили телефоните.
	— Много се радвам, че не сте пирати — рекъл Кизик, — много пирати има насам! Вие обаче сте страхотни! Дано пътуването ви мине добре! Но стойте настрани от далечния край на острова, там е много лошо!
	— Защо? — попитал Язон.
	Точно тогава Херкулес разказвал виц и всички се разсмели. Кизик и Язон забравили за какво говорели.
	На следващата сутрин аргонавтите се събудили с главоболие и болни стомаси от многото ядене и пиене. Олюлявали се като зомбита. Успели да отплават, но когато вече били на три часа от Мечата планина осъзнали, че били забравили да вземат припасите.
	— Пратете бореадите — предложила Аталанта, — те са крилати.
	— Но сме само двама — отвърнал Зет. — Ще вземем няколко пици, но за целия екипаж? Затова трябва да се върнем в пристанището.
	— Пристанището е на западния край на острова — изохкал Орфей. — Ще изгубим цели часове да се върнем. А ако останем да празнуваме още една нощ, черният ми дроб ще откаже!
	Останалите аргонавти закимали в знак на съгласие. Аргос корабостроителят посочил към носа.
	— Момчета, вижте, все още сме близо до източния край на острова. Сигурен съм, че ще намерим вода, плодове и пици там. Нека пуснем котва на плажа и слезем бързо на острова. Няма да е трудно.
	— Но Кизик ми каза, че в тази си част островът бил много лош — намръщил се Язон.
	— И какво е имал предвид? — попитал Аргос.
	— Не знам, но предупреди да не ходя там — Язон се обърнал към статуята на носа на „Арго“. — Какво мислиш ти, вълшебен нос?
	— Не ме гледай — отвърнал носът, — израснах като дъб в Додона. Никога не съм ходил толкова надалеч.
	— Няма значение — изсумтял Херкулес, — ние сме аргонавти! Можем да се справим с всичко!
	Затова пуснали котва и изпратили ловджии да претърсят брега. Оказало се, че източната част на острова се обитавала от гегените, което ще рече земеродни. Представете си космати, триметрови троли, облечени само с по една препаска. А сега си ги представете с шест яки ръце, по три от всяка страна, ръце способни да изтръгват дърветата от корените им и да мятат масивни скали. Добавете към всичко това и „шумната“ миризма и вече имате идея за какво става въпрос.
	Язон повел ловджиите през гората в търсене на храна и вода. Нямали проблеми, но след като напуснали плажа група от двайсет великана се насочила към лодките им. Били решени да ги разбият и да целят „Арго“ със скали, докато не потъне.
	За щастие Язон бил поверил на Херкулес задачата да пази лодките. Земеродните заревали и размахали бухалки. В отговор Херкулес също изревал и размахал бухалка. Земеродните започнали да го целят с камъни, които отскачали от кожата на Немейския лъв. Херкулес ги нападнал и избил по-голямата част от тях. Останалите се прибрали в гората.
	След около час Язон и ловджиите се върнали, заварвайки Херкулес над купчина шесторъки трупове.
	— Какво по Хадес… — попитал Язон.
	— Хайде да се качваме на кораба — казал Херкулес. — Имам чувството, че следващия път тези пичове ще се върнат на цели тумби.
	Точно в този момент дивашки ревове отекнали хорово в горите и проглушили половината Меча планина.
	— Хайде на кораба — съгласил се Язон.
	Но веднага щом вдигнали платната, времето се развалило. Спуснала се мъгла, която намалила видимостта. Нощта паднала, а новолунието още повече влошило нещата. Аргос не виждал добре звездите и нямало как да навигира. Аргонавтите запалили факли, но мъглата и тъмата погълнали пламъците.
	За нас, съвременните хора, е трудно да си представим колко тъмно всъщност става без нощно осветление. Аз съм от Манхатън. Освен ако не спре токът, най-тъмно е, когато градът не е окъпан в ослепителни светлини. Но в Древна Гърция „тъмно“ означавало черно като мастилена супа. „Арго“ се изгубил. Дори на фигурата на носа ситуацията не й понесла. Вълшебното дърво се разкрещяло:
	— НЕ ВИЖДАМ НИЩО, НИЩИЧКО НЕ ВИЖДАМ, БОГОВЕ, ОСЛЕПЯХ!
	Накрая един човек от екипажа забелязал червеникаво сияние вдясно на борд.
	— Натам! Да вървим нататък!
	Огънят обикновено означава цивилизация, но когато корабът приближил червеното сияние, аргонавтите вече не били сигурни. Чули гласове да крещят от брега, но мъглата така задушила звука, че не можело да се каже дали това въобще били хора. После корабът заорал в пясъка и фигурата на носа извикала:
	— ОХ!
	Залпове се изсипали върху кораба — стрели, копия, скали.
	— Това са земеродните! — извикал някой и екипажът се паникьосал. Грабнали оръжията си и скочили от кораба, като нагазили в прибоя, търсейки врага. Не можели да позволят на великаните да разрушат кораба. Последвала битка, която протекла в пълен хаос. Мечове се удряли в мечове. Никой не виждал нищо. Аргонавтите крещели в мрака. Факлите само правели мъглата по-плътна, а враговете по-неразличими.
	Най-накрая аргонавтите се отдръпнали назад, образувайки на плажа импровизирана защитна линия с щитовете си. Зачакали нападението, но врагът явно също се бил оттеглил.
	Слънцето изгряло, мъглата се разсеяла и аргонавтите разбрали ужасната истина. „Арго“ бил заобиколил някак си обратно до западната част на Мечата планина. По плажа лежали пръснати труповете на долионците, същите, с които аргонавтите празнували предишната нощ. Сред мъртвите бил и новият побратим на Язон, цар Кизик.
	И двете страни осъзнали грешката си. Аргонавтите смятали, че се борят със земеродни, долионите — че ги нападат пирати. Язон се чувствал съкрушен, задето без да иска бил убил царя. Царицата била дори още по съкрушена. Щом научила новините, се обесила.
	Двете групи опитали да си простят взаимно. Прекарали няколко дни в траур, погребвайки мъртвите си. Времето се прояснило, но нямало вятър, което направило отплаването невъзможно. Накрая Язон се консултирал с носа на кораба.
	— Построй храм в чест на боговете — посъветвал го носът — и направете жертвоприношения, за да се покаете за клането. Вие, хора, сте пълни идиоти.
	Язон сторил това, което го посъветвал носът. Отнело му няколко месеца, но веднага след като храмът бил завършен, ветровете започнали да веят отново и екипажът отплавал от Мечата планина.
	Каква е поуката от това весело приключение? Може би да внимавате с пиячката, иначе този, с когото сега вдигате наздравици, може на следващата нощ да те заколи в мъглата, а някое дърво да те нарече пълен идиот.
	В този момент аргонавтите не се чувствали големи герои. По време на пътешествието се били оженили, по грешка успели да избият неколцина приятели, а след това пък се изгубили. Но и следващата им проява не се оказала благополучна.
	Търсейки прясна вода, спрели на брега на Анатолия и изпратили малка група ловджии — Херкулес и приятелят му Хилас заедно с още един тип на име Полифем. (Същото име носи и един циклоп, но мисля, че става дума за друг човек. Или поне така се надявам.)
	Тримата аргонавти се разделили и претърсили провинцията. Хилас пръв намерил вода — хубав, бистър поток, който си течал между дърветата. Чувствал се отлично, когато коленичил да напълни празната кана.
	Уви, Хилас бил суперкрасавец, а реката се оказала пълна с наяди. Духовете на водата го видели от дъното. Облечени в сини рокли, били почти невидими.
	— Богове, какъв сладур! — казала една.
	— Аз го видях първа! — възразила втора.
	— А аз искам да се омъжа за него! — възкликнала трета.
	Знаете какво се случва, когато се съберат няколко наяди. Стават диви и пакостливи. Започват да отвличат смъртни. Трите водни духа изскочили от потока, грабнали бедния Хилас и го завлекли под водата, забравяйки, че му бил нужен кислород, за да диша.
	Хилас успял само да извика. Полифем го чул и дотичал, но още преди да е стигнал, Хилас вече бил отнесен от потока. Полифем видял само един счупен съд за вода и влажни стъпки по скалите, сякаш преди малко там е имало боричкане.
	— Крадци? — запитал се той. — Бандити? Пирати?
	Полифем изтичал при Херкулес. Заедно претърсили местността. Херкулес толкова се разстроил, задето бил изгубил помощника си, че забравил за мисията, за „Арго“ и за останалите от екипажа, които ги чакали.
	На плажа Язон започнал да се притеснява. Слънцето залязвало, а другарите му не се връщали. Пратил следотърсачи, но те намерили само следи от счупен глинен съд край потока. От Херкулес, Полифем и Хилас нямало ни вест, ни кост.
	На другия ден аргонавтите отново потърсили приятелите си, но без късмет. Носът на кораба не можел да им помогне със съвет. Накрая, докато слънцето залязвало, Язон обявил, че предстояло на следващата сутрин „Арго“ да отплава.
	— Трябва да приемем, че Херкулес и останалите са изгубени и да продължим по пътя си.
	На екипажа това никак не му се харесало. Не било редно току-тъй да оставиш Херкулес. Но когато настъпило утрото, приятелите им все още ги нямало, така че аргонавтите с нежелание вдигнали котва.
	Дни наред екипажът мърморел. Накрая няколко души обвинили Язон, че нарочно бил изоставил Херкулес, за да бъде той голямата звезда на това пътуване. Нещата щели да се развият зле, но точно тогава вдясно от носа морето изригнало. Върху колона от пяна се появил един старец с перки вместо ръце и с рибя опашка вместо крака.
	— Това е Посейдон! — извикал Зет.
	— Това е Океан! — казала Аталанта.
	— Това е бащата на Малката русалка! — предположил Орфей.
	Водният човек въздъхнал и замахал с перки.
	— Аз съм Главк, но не се косете, никой не успява да ме познае.
	Аргонавтите започнали да мърморят, питайки се кой всъщност бил този Главк.
	— Богове — казал носът, — толкова сте прости! Главк е рибар, който след като погълнал няколко вълшебни билки, станал безсмъртен. Сега е нещо като Делфийския оракул на морето!
	— О! — юнаците закимали, сякаш наистина знаели за какво говорел носът.
	Да ви кажа честно и аз не съм наясно кой е този, а съм син на Посейдон. Нямам представа благодарение на какви билки Главк се е сдобил с безсмъртие. Не мисля обаче, че си струва, щом като ръцете ти се превръщат в перки, а краката — в рибя опашка. Затова внимавайте с билките, та да не се преобразите в малки русалки.
	— За нас е чест, Главк — пристъпил към перилата на кораба Язон. — Какво те води насам?
	— Не бойте се за изгубените си спътници. Оставихте ги по волята на боговете.
	Язон се обърнал към аргонавтите, като че ги питал: „Видяхте ли?“.
	— Херкулес трябва да извърши подвизите си — продължил Главк. — Съдбата му е предопределила други пътища! А що се отнася до Полифем, той ще остане на сушата и ще основе великия град Киос, така че не се тревожете.
	— А Хилас? — попитал Язон.
	— Е, той умря. Удавиха го едни наяди. С изключение на това, всичко е наред. Продължете по пътя си!
	Водният гейзер изчезнал. Главк плеснал с перки, завъртял се два пъти във въздуха и се скрил под вълните.
	Така аргонавтите отплавали без Херкулес, боеца от тежка категория, но поне се разминали с бунта. Поуката от тази история… нямам представа. Дори не знам кой е този Главк.
	Аргонавтите продължили на изток през Хелеспонт. Знаели, че така ще стигнат водите на Черно море, но малцина били гърците, плавали толкова надалеч. Никой не бил сигурен колко време щяло да им отнеме и какви опасности ги очаквали. Доколкото били наясно, на входа на Черно море трябвало да въведат парола.
	Решили да спрат на следващото пристанище и да проучат какво им предстояло. Замислете се: петдесет човека се готвели да акостират, за да питат за посоката — до такава степен се чувствали изгубени.
	На следващото пристанище ги чакал цар на име Амик. Звучи добре, като латинската дума за приятел*. Но този Амик не бил дружелюбен. Висок два метра и тежък почти двеста килограма, той бил наричан Човека планина. Всеки път, щом някой спирал в града, настоявал за едно и също:
	[* Amicus, от там и испанското „амиго“ — Б.пр.]
	— Бий се с мен! — крещял той. — Доведете ми най-добрия си боксьор и ще го убия на ринга.
	Язон огледал царя, чиито юмруци били с размера на гюллета.
	— Тук сме да питаме за посоката. Отправили сме се на свещен поход…
	— Не ми пука! Бий се с мен!
	— А ако откажем?
	— Ще ви изтрепя всичките!
	— Предчувствах, че ще отвърнеш така — въздъхнал Язон.
	Започнал да си сваля ризата, тъй като не бил лош боксьор, но един друг аргонавт пристъпил напред — синът на Зевс на име Полидевк.
	— Мой е, капитане.
	Местните се разсмели. До царят им Полидевк не изглеждал никак впечатляващ. Бил лека категория. Но никога не бива да подценяваш Зевсов син. Аз научих това от моя приятел Джейсън Грейс.
	Тълпата заобиколила в кръг двамата бойци. От едната страна били аргонавтите, от другата местните. Амик нападнал, размахвайки тежките си юмруци. С едно попадение можел да убие Полидевк, но аргонавтът танцувал около Амик, избягвал ударите му и изучавал тактиката му. Царят бил силен, но и безразсъден. Винаги прекалявал, когато нанасял дясно кроше, в резултат на което се олюлявал напред. Следващият път, когато това станало, Полидевк се насочил надясно. Царят привел глава като спринтьор, но Полидевк скочил и си забил лакътя зад ухото му.
	ПУК.
	Амик паднал по очи и повече не помръднал. Аргонавтите бясно заръкопляскали. Местните се стрелнали напред, решени да разкъсат Полидевк на парчета, но аргонавтите мъдро били запазили оръжията си. Тръгнали да защитят своя съотборник. Настанала кървава баня. Язон и хората му били по-малко, но за сметка на това — дисциплинирани. Надвили местните, „глобили“ ги с няколко овце заради причинените неприятности, натоварили „Арго“ и отплавали.
	Е, сигурно не ви звучи като да е било наистина голямо приключение, но се случвало за пръв път аргонавт да надвие някого в дуел. Освен това екипажът доказал, че бил способен да се сработи в името на това да надвие по-голяма сила. Язон чувствал, че късметът започвал да му се усмихва.
	Но уви, не се бил осведомил накъде трябвало да отплават. Решил да пита дървото на носа.
	— Здравей, вълшебен нос. Какво става?
	— Добре съм — отвърнало дървото. — А ти?
	— И аз съм добре. Имаш ли идея къде е Черно море и как да стигнем до него?
	— Не, но мога да те насоча към някого, който знае. Плавай още два дни, като търсиш по брега руини. Там ще намериш старец на име Финей.
	— Благодаря — заиграл се с яката си Язон, — но откъде знаеш? Нали не си излизал от Додона?
	— Не съм, умнико. Финей обаче е прорицател. Наясно съм с подобни неща, понеже съм му колега. Предричам ви, че без помощта на Финей няма да преминете Черно море и няма да стигнете в Колхида живи.
	— Леле. В такъв случай ти благодаря.
	— Да, иначе би било лошо. Освен това вземете бореадите с вас, когато тръгвате.
	— Защо?
	— Ще видиш.
	Както ги бил посъветвал носът, плавали още два дни. Накрая забелязали руините на един град. Дори от другата страна на водата надушвали мястото. Имали чувството, че поне сто контейнера с боклук били оставени да се пекат цяло лято на слънцето.
	— Ще бъде фантастично — промърморил Зет.
	Той и Калаид пренесли Язон до брега. Претърсили руините, като си запушили носовете, за да не усещат миризмата. Когато стигнали на градския площад, видели един старец да ридае край угасналото огнище. Косите и брадата му били като раздърпан захарен памук. Дрехите му били парцаливи, а костеливите му ръце — осеяни със старчески петна. Около него имало мухлясали трохи, парчета развалено месо и смачкани плодове. Макар като количество храната да не била много, миризмата определено идвала от нея.
	— Здравей — казал Язон.
	— Посетители? — вдигнал поглед старецът. Очите му били млечнобели. — Не, спасявайте се! Оставете ме да се мъча!
	— Ти ли си Финей? — попитал Язон. — Ако си ти, имаме нужда от помощта ти. Аз съм Язон, а това са бореадите, Зет и Калаид.
	— Бореадите? — старецът с мъка се изправил на крака. Олюлял се напред и се усмихнал с беззъбата си уста, размахвайки ръце, сякаш играел на сляпа баба. — Бореадите? Къде? Къде?
	— Тук — прокашлял се Зет. — Защо?
	— О, светъл ден! — извикал старецът. — Проклятието ми може най-после да се вдигне!
	Едва не забил лице в колоната, но Язон го спрял. Брадата на Финей миришела точно като храната в краката му.
	— Да сключим сделка — предложил Язон, мъчейки се да не повърне. — Ние ще ти помогнем, но и ти ще помогнеш на нас. Кажи ни какво става.
	— Надарен съм с дарбата на пророк — въздъхнал Финей. — Години наред хората идваха при мен, за да чуят каквото искат да знаят. Числата от тотото, датата на смъртта им, за кого да се оженят, дали ще се разведат. Казвах им истината в прав текст, без номера, гатанки или липси в информацията. Дори подаръци не приемах, никога не пожелавах приятен ден.
	— Това не звучи зле — отвърнал Язон.
	— Но беше! Зевс не одобрява пълните разкрития. Той иска само отчасти божественият промисъл да става достояние на хората. Иначе, смятал той, смъртните повече нямали да се нуждаят от боговете. Ако бъдели известявани за всичко, това щяло да срине бизнеса на оракулите и да затвори редица храмове.
	— Зевс е прав — изръмжал Калаид.
	— Затова ме прокле — отвърнал Финей. — Отне ми зрението и младостта. В последните двайсет години съм на осемдесет. Можете ли да си представите?
	— Не звучи забавно — признал Язон, — но защо има толкова миризливи остатъци от храна наоколо.
	— Това е най-лошото! Измъчват ме харпии!
	Язон никога не бил виждал харпии, но бил слушал много истории за тях. Легендата ги описва като хибриди между жена и птица.
	Бореадите нервно плеснали с криле.
	— Мразя харпиите — загледал се в небето Калаид.
	— Представете си какво ми е на мен! — отвърнал Финей. — Всеки път, щом някой ми донесе храна, харпиите я надушват, открадват ми десерта, а каквото остане, веднага се разваля. Разполагам с храна колкото да не умра, но винаги съм или гладен, или ми се гади. Съществува само един начин да ги спрем. Харпиите имат един-единствен враг.
	— Бореадите — казал Зет.
	— Да, децата на северния вятър презират харпиите. Чувствата ни са взаимни.
	Пурпурните му пера настръхнали от погнуса.
	— С радост ще убием тези харпии, но ако са проклятие, пратено от Зевс, може да си навлечем гнева на шефа.
	— Няма — обещал Финей. — Това е клаузата ми за помилване. Ако бореадите победят харпиите, аз съм свободен. Помогнете ми и ще ви кажа как да стигнете до Колхида.
	— Откъде знаеш, че пътуваме за Колхида? — премигнал Язон — О, да. Ти си пророк.
	Бореадите отлетели до кораба, за да донесат малко храна. После в центъра на градския площад тримата аргонавти поканили стареца на пикник.
	— Ухае страхотно — седнал Финей.
	— ГРАААА! — две харпии се спуснали от облаците като камикадзета. Чорлавите им руси коси и белите им рокли се развявали. На земята Язон усетил повей на вятъра, породен от сивите им като буря криле. Той бил повален. Финей се втурнал да търси закрила, а харпиите взели да ровят храната му с мръсните си нокти.
	Само бореадите не трепнали. Разперили пурпурни криле и изтеглили мечове. Харпиите замръзнали, щом ги видели. После крилатите жени изсъскали и се стрелнали към небето.
	Да ви кажа, харпиите са доста силни. Ако се налага, могат да изпреварят всичко живо, с изключение на изтребители и бореади.
	Но дори на Зет и Калаид им било трудно да ги удържат. Отлетели на запад, постоянно изскачайки от облаците, докато накрая бореадите успели да ги хванат за глезените и да ги смъкнат на земята. Бореадите ги притиснали. Харпиите изсъскали и почнали да дерат, но бореадите били по-силни. Братята били вдигнали мечове, за да посекат птичите жени, когато женски глас извикал:
	— СТОП!
	Пред тях се появила жена с криле в цвета на дъгата, очилца на сърчица и дълга коса, окичена с фиби пеперудки.
	— Ирида? — преглътнал Зет. — Богинята на дъгата.
	— Това съм аз — отвърнала Ирида, — нося съобщение от Зевс. Не бива да убивате тези харпии.
	— Но да убиваш харпии… — намръщил се Калаид.
	— Е ваша работа, знам — рекла Ирида. — Обикновено съм за това човек да следва сърцето си, но не и този път. Гарантирам, че харпиите няма повече да безпокоят този старец. Отървахте Финей от проклятието му. Сега се върнете при екипажа си и си изкарайте яко!
	Бореадите с нежелание пуснали пилешките жени. Не искали да спорят с богиня, боравеща с думата „яко“. Освободили харпиите и се върнали на кораба. В същото време Язон дал знак на моряците от „Арго“ да донесат още храна на Финей. Почистили стареца и го облекли в хубави дрехи. После, след като преял, Финей казал на Язон каквото искал да чуе:
	— Първо, трябва да се справите с Блъскащите се скали. Богове, какви хубави бисквити!
	— Блъскащи се скали? — попитал Язон. — Имаш предвид, че вълните се блъскат в тях.
	— Не, глупави ми аргонавте. Те се блъскат една в друга. Прас, прас, прас!
	Финей плеснал с ръце и бисквитени трохи се разхвърчали навсякъде.
	— Единственият път през Хелеспонт към Черно море представлява тесен канал с високи скали, ала те не са вкопани в земята. Блъскат се една в друга отново и отново, като… кътни зъби! — Финей отворил уста, за да покаже двата останали му мухлясали зъба. Язон можел да мине и без тази гледка. — Това, което трябва да направите — продължил Финей, — е да хванете няколко гълъба. Когато приближите Блъскащите се скали, пуснете птиците и вижте какво ще стане. Ако гълъбите минат, значи денят е добър и скалите се движат бавно. Тогава и за вас съществува някакъв шанс да минете. Ако не успеят… е, и вие няма да успеете.
	— Ами ако птиците не прелетят през канала? — замислил се Язон. — Ако отлетят в различни посоки? Спрат по средата или кацнат на скалите?
	— Няма.
	— Защо не?
	— Не знам! Защо пощенските гълъби се връщат винаги обратно в дома? Защо пилетата заспиват с глави, заровени под крилете? Такава е птичата природа! Гълъбите ще искат да минат право през канала.
	— В това няма никакъв смисъл.
	— Не умувай тогава! — отпил малко вино Финей. — Така или иначе, ако минете през Блъскащите се скали, ще продължите да плавате още трийсет дни. Ще попаднете на царство овчари. Не им обръщайте внимание. После ще минете покрай царство кравари. Спрете и завъртете търговия с тях. Те са добри хора. Идва ред на Амазония. Не спирайте там. Лошо място. Накрая, когато бреговете се изкривят на север, ще забележите няколко кули, които се издигат от един хълм върху устието на река. Това е Колхида, земята на цар Еет. Ще намерите Златното руно в свещената горичка на Арес.
	— Благодаря — рекъл Язон. — Значи можеш да ми кажеш дали това пътуване ще приключи успешно, нали? Знаеш цялата ми съдба.
	— Знам всичко — оригнал се Финей, — само не и това как сте приготвили толкова вкусно овнешко! Богове, невероятно е! Мога да ти кажа цялото ти бъдеще, Язон. Доброто, лошото, ужасното. Но вярвай ми, не ти трябва.
	— Сега вече наистина искам да знам — пот потекла по врата на Язон, но Финей поклатил глава.
	— Зевс беше прав, когато ме прокле. Мога да го призная сега, на сит търбух. Никой не бива да знае цялата си съдба. Прекалено опасно и прекалено депресиращо е. Продължавай напред, прави каквото можеш и се надявай да е достатъчно. Това е всичко, което е по силите на всекиго от нас да направи.
	Язон се замаял, но не бил сигурен дали заради развалената храна.
	— На мен ми се струва, че да не знаеш, е по-страшно, отколкото да знаеш.
	Бръчиците около очите на Финей се напрегнали.
	— Уви, не е — гласът му се изпълнил със съжаление. — А сега бягай, юначе. Смятам да се нахраня едно хубаво, да си взема един горещ душ и да умра. Ще е прекрасен ден.

	На другия ден следобед аргонавтите построили плетена клетка и пленили няколко гълъба. Последното начинание никак не затруднило бореадите. Пътували още два дни преди морето да се стесни, сякаш навлизали във фуния. Стръмни скали се издигали от двете страни на водата, така че нямало къде да се пусне котва.
	Накрая, на около километър пред тях Язон забелязал нещо. Най-вероятно били Блъскащите се скали. В това, което видял, не откривал никакъв смисъл. От двете страни на тесния около трийсет метра проток се издигали скали в бяло и златно, досущ като тежащи тонове топки ванилов сладолед с карамелена заливка. Върховете им пронизвали небесата. Скалите били толкова големи, а структурата им толкова сложна, че Язон се замаял само докато ги наблюдавал. Погледнал зад себе си. Целият екипаж се наклонявал ту на една, ту на друга страна, опитвайки да компенсира странния наклон на скалите. При това не ставало дума за оптическа измама. Докато „Арго“ се приближавал, Язон видял как скалите се наклоняват и се движат, разпенвайки морето около себе си. После двата земни къса се ударили с оглушителен трясък, който разклатил греблата на кораба и направил така, че от протока да изригне вълна.
	— Дръжте се! — обадил се от носа коробостроителят Аргос.
	Аргонавтите едва смогнали да хванат перилата преди огромната вълна да се стовари отгоре им. Ако съдът бил по-малък, щял да стане на късове или да потъне. „Арго“ обаче издържал. В същото време Блъскащите се скали се разделили и изсипали лавина от карамелени на цвят скали в канала — всяка голяма колкото „Арго“.
	— Това вече беше страшно — казала Аталанта.
	Половината екипаж не я слушал. Едни били прекалено заети да повръщат в морето, а другите още стискали перилата, пребледнели от ужас.
	— Трябва да минем през това? — попитал Орфей. — Но как?
	Самият Язон треперел, но заради екипажа се налагало да изглежда уверен.
	— Ще пуснем един от гълъбите през канала. Ще видим дали ще успее да прелети и с колко време разполага. Ако той успее, и ние ще успеем.
	— А ако не се получи? — попитал Полидевк.
	— Ще потърсим друг начин или ще опитаме да минем над земята. Или… не знам! Нека боговете са с нас. Стигнахме дотук. Ще можем да се справим и с това!
	Екипажът не изглеждал убеден, но приближили още малко „Арго“ до Блъскащите се скали. В мига, в който Язон преценил, че скалите били достатъчно раздалечени, пуснал първия гълъб. Както бил предсказал Финей, птицата полетяла право към канала, както че опашката й била запалена. Аргос започнал да брои.
	— Едно, две…
	Преброил до трийсет и скалите се блъснали една в друга. Екипажът се подготвил за следващата мощна вълна. Щом скалите се разделили, бореадите отлетели към входа, за да потърсят някаква следа от птицата.
	Когато се върнали, лицата им били мрачни.
	— Малко петно от кръв и пера в единия край на скалата — докладвал Зет. — Птицата е минала половината път, след което канарите са я сплескали.
	Всички от екипажа направили гримаса.
	— Ще опитаме пак утре сутрин — казал Язон. — Ако трябва и вдругиден.
	— А ако ни свършат гълъбите? — попитала Аталанта.
	— Може да пратим някой от бореадите? — предложил Орфей.
	— Млъкни, Орфей — срязал го Калаид.
	На следващата сутрин Язон организирал всичко. В случай на зелена светлина екипажът подсигурил гребла. Бореадите приближили скалите, за да следят напредъка на птицата. Аргос се подготвил да брои. Язон зачакал скалите да се разделят. След това пуснал втория гълъб. Той се стрелнал през канала. Аргос преброил до шейсет, преди канарите да се затворят отново с трясък.
	Когато Блъскащите се скали се разделили, бореадите панически размахали ръце над главите си — предварителният сигнал, че птицата била успяла да мине безопасно.
	— Сега! — извикал Язон. — Греби, греби, ГРЕБИ! Шейсет секунди!
	„Арго“ се стрелнал напред с такава скорост, че корпусът изскърцал. Героите загребали като демони, докато Орфей свирел „Водно колело“ на забързани обороти, за да ги мотивира. Теченията помогнали, като издърпали кораба в канала, докато скалите се разделяли. Въпреки това да минат през пасажа само за минута изглеждало невъзможно.
	Трийсет и две секунди по-късно били на по-малко от половината път. Блъскащите се скали надвиснали над тях — жълто-бели зъби на гибелта. Дълбоките им сенки смразили потта по гърбовете на аргонавтите. Отляво и отдясно се посипали камъчета. По скалите се появили огромни цепнатини, които заплашвали да ги залее истинска лавина. На морското равнище камъкът бил осеян със стари дъски и с костите на моряци, опитали да минат през прохода.
	— Петнайсет секунди! — извикал Аргос. — По-бързо!
	Нямало нужда да ги подканва. Екипажът гребял с такава скорост, че не били сигурни кое първо щяло да се счупи — греблата или крайниците им.
	— Виждам другата страна! — извикал Калаид, надигайки се над мачтата.
	Но Блъскащите се скали започнали да приближават с тътен.
	— Десет секунди! — изкрещял Аргос.
	Скалите простенали. Когато се затворили, разбили греблата на кораба, а вълната повдигнала „Арго“ и го отнесла извън канала в Черно море.
	— Да! — зарадвал се Язон, но екипажът бил твърде потресен, за да се присъедини.
	— Това — казал Аргос — беше прекалено опасно.
	За щастие корабът още бил цял. Аргонавтите можели да продължат пътуването си веднага щом успеели да подменят греблата и да сменят подмокрените си препаски.
	Седмици наред „Арго“ плавал по крайбрежието, навличайки си всякакви неприятности. Спрели на острова, където Отрера била построила храма на Арес, а после научили, че бил охраняван от птици с пера-стрели, така че едвам отървали кожите. После съвсем случайно попаднали на територията на амазонките и се измъкнали точно преди армията на царицата да ги е хванала. Изгубили двама аргонавти — един умрял от болест, другият бил разкъсан от див глиган. Борили се с чудовища, изгубвали пътя, купували си стари хамбургери от анатолийските сергии, дори им наложили глоба за превишена скорост в покрайнините на Синопа.
	След месеци неприятности „Арго“ стигнал устието на река Фазия, където кулите на Колхида се издигали от близкия хълм като дръжките на мечове, забити в земята. Загледан в бойните кораби на пристанището, високите стени на града и укрепленията на двореца, Язон осъзнал, че никога не ще можел да завладее това място със сила. Дори с най-добрия възможен екипаж и най-бързия кораб пак нямал шансове.
	— Ще отида при царя със знаме на мира — казал той на екипажа си. — Ще опитам да сключа сделка за Руното.
	— Ами ако Еет те залови и убие? — попитал Зет. — Защо му е да се лишава от най-ценната си придобивка?
	— Хей — опитал да се усмихне Язон, — щом успях да се спогодя с Пелий, ще се справя и с Еет. Злите царе са моята специалност.
	Аргонавтите се възхитили на смелостта му, но си останали разтревожени. Язон облякъл най-хубавата си роба, същата, с която бил впечатлил царицата на Лемнос. После влязъл в града с почетна стража.
	В същото време от планината Олимп Хера следяла напредването на Язон. Засега била доволна. (Особено че Херкулес вече не бил в отбора. Мразела Херкулес!) Въпреки това се тревожела относно шансовете на Язон с цар Еет.
	Отишла на стратегическа среща с Атина, която поне този път била на страната на Хера. И двете богини искали Златното руно да се върне в Гърция.
	— Язон никога не ще може да надвие колхидците със сила — казала Атина. — Те имат дракон, воини скелети, огромен флот…
	— Но си имат и Медея — усмихнала се студено Хера.
	— Дъщерята на царя? — Атина се заиграла с главата на горгоната, закачена за егидата й. — И с какво ще помогне това? Тя е вещица.
	— Тя е жена — отвърнала Хера, — а Язон си е хубавец.
	— Искаш да намесиш и Афродита — сбърчила нос Атина. — Не знам, Хера. Любовта е ненадеждно оръжие.
	— Имаш ли по-добра идея?
	Като никога, този път Атина нямала.
	Намерили богинята на любовта в апартамента й, където безброй вълшебни гребена сресвали косите й за петхиляден път, за да добиели блясък и обем.
	— Дами! — възкликнала Афродита. — Приели сте предложението ми за педикюр? Но това е прекрасно!
	— Всъщност не — отвърнала Хера, — трябва ни услуга. Искаме някой да се влюби в Язон.
	— Язон е изключително готин — светнали очите на Афродита. — Това няма да е голям проблем. Кого имате предвид?
	— Медея — отвърнала Атина, — дъщерята на цар Еет.
	— О-о! — нацупила се Афродита. — Значи имаме проблем. Тази е безнадежден случай. Прекарва цялото си време в храма на Хеката, за да се учи на магия. Тя е студена, безсърдечна и властолюбива, досущ като баща си! Знаете ли, че веднъж призовала Селена от луната, за да се влюби в смъртен и да види какво ще стане?
	— Чух тази история — отвърнала Атина. — Интересни персонажи, но нелеп сюжет. Така или иначе, щом Медея се занимава с любовна магия, значи навлиза в твоята територия, нали така? Какво по-добро наказание от това да я накараш да се влюби във врага на баща си?
	Афродита махнала с ръка на вълшебните гребени да се махнат.
	— Хммм… това е вярно. Ще пратя Ерос да стори така, че Медея да се влюби в Язон. Трябва обаче да ви предупредя, че любовната магия е много опасна, ако засегне човек като Медея. Тя ще бъде толкова отдадена на любовта, колкото и на магията си. Ако нещата между нея и Язон не се развият по план…
	— Рискът си струва — отвърнала Хера и така доказала окончателно, че не можела да вижда в бъдещето. — Просто действай с магията си!
	Най-лошата идея на всички времена.
	Долу в света на смъртните Язон бил отведен в двореца на Еет. Уникално място. Врати от злато и сребро се отваряли и затваряли сами. В централния двор имало четири фонтана, от които шуртяла различна течност — вода, вино, зехтин и мляко. Не знам защо някой би искал подобно нещо, но аргонавтите били силно впечатлени.
	— Фонтан от мляко — промърморил Зет. — Царят явно е близък с Хефест, само бог може да създаде нещо толкова яко.
	— Виж това! — посочил Калаид.
	В едната страна на огромната зала, в затворена клетка, два огромни бронзови бика обикаляли с дрънчене. Очите им блестели като лава. При всяко тяхно издихание от ноздрите им се изстрелвали пламъци. Дори на другия край на залата робата на Язон се намачкала и започнала да пуши от горещината.
	Запитал се какво изобщо си е мислел, идвайки в Колхида. Цар Еет го водел и в областта на играчките!
	Намерил го да седи на златен трон с формата на слънце. Носел златна броня, която принадлежала някога на Арес, бога на войната. Язон разбрал това, тъй като на яката с маркер било написано „Собственост на Арес“. Вляво от царя седели синът му принц Абсирт (името звучи като абсурд), най-голямата му щерка Халкиопа (което не звучи като нищо, не мога дори да го произнеса) и четирите деца, които тя имала от Фрикс — къдравия грък, който за нещастие вече бил починал. Вдясно от царя стояла неговата по-млада и по-опасна дъщеря Медея, жрица на Хеката, убийца с каменно сърце, човек, когото не бива да каните на купони.
	— Ваше Величество — поклонил се Язон, — аз съм Язон, законния престолонаследник на Йолк. Дойдох да върна Златното руно в Гърция.
	Прозвучало като лоша шега, но никой не се разсмял. Цар Еет се привел напред. Очите му блестели като обсидиан. Огледал Язон и се зачудил по какъв по-интересен начин можел да го убие.
	— Никой грък не е успял да доплава до моите брегове — казал Еет. — Дори не съм виждал друг грък освен Фрикс, който ни донесе Руното. За да дойдеш толкова далеч и да поискаш такава услуга, значи си или много храбър, или много глупав.
	— Да предположим, че съм храбър — свил рамене Язон. — Боговете искат да успея. Хера благослови пътуването ни. Самата Атина проектира кораба ни. На борда на „Арго“ има всякакви полубогове — синове на Борей, на Арес, на Зевс…
	— Това не ме впечатлява особено — изръмжал царят. — Аз съм син на Хелиос!
	— И такъв имаме. Това, което се опитвам да кажа, господарю, е, че огледахме царството ви. Видяхме, че боговете са го благословили. Хефест ви е дарил два бронзови бика и фонтани, от които се леят олио и мляко. Арес ви е оставил бронята си. Чувам, че в земите ви има и свещена негова гора. Баща ви е Хелиос. Красивата ви дъщеря… по дрехите й виждам, че е жрица на Хеката?
	Докато Язон говорел, богът на любовта Ерос чакал невидим в тълпата, дебнейки удобния момент. Когато Язон казал „красивата ви дъщеря“, Ерос прострелял Медея в сърцето със стрелата на любовта и се отдалечил с кикот.
	Пулсът на Медея се ускорил. Дланите й се изпотили. Преди гледала на Язон с презрение. А сега… как не била забелязала колко красив и благороден бил? Никой в Колхида не дръзвал да отговаря така на баща й. Куражът на Язон бил впечатляващ. За три цяло и половина секунди любовометърът на Медея скочил от нула до сто.
	— Ясно е, господарю — продължил Язон, — че сте стигнали там, докъдето сте днес, с помощта на боговете. Почетете ги отново! Дайте ми шанс да се докажа! Възложете ми каквато задача искате, за да спечеля Златното руно.
	Еет потропал с диамантените си пръстени върху облегалката на стола.
	— Мога просто да те убия и да изгоря кораба ти.
	— Но няма — отвърнал Язон, опитвайки се да звучи уверено, — понеже един мъдър цар остава нещата в ръцете на боговете.
	Четиримата внуци на Еет, синовете на Фрикс, се събрали около него и стиснали ръцете му.
	— Моля те, дядо — казал единият, — и ние сме полугърци! Татко ни е разказвал толкова за тях!
	— Баща ви дойде тук, защото гърците искаха да го принесат в жертва! — намръщил се Еет.
	— Но този човек е различен — възразил внукът, — поне му дай шанс.
	Царят им махнал с ръка да го оставят на мира. Еет намирал екзекуцията „с невъзможна задача“ за ненужно сложно изпълнение, но ако това щяло да покаже на внуците му какво представлявала глупостта на гърка, нямало да бъде зле.
	— Хубаво, Язон — рекъл Еет, — няма да поискам нищо, което аз не бих направил. Спомена свещената горичка на Арес. Когато ми потрябват още воини, взимам от кошницата с изпадалите зъби на дракона…
	Внуците му се разскачали и заръкопляскали от вълнение.
	— Леле, това е предизвикателството с драконовите зъби!
	— Имате кошница с изпопадали драконови зъби? — устата на Язон пресъхнала.
	— Ами да, нали имам на разположение дракон — усмихнал се Еет. — Драконовата стража пази Руното от… нежелани гости. И така. Вземи зъбите и ги засей в полята до свещената горичка. Аз слагам хамутите на бронзовите бикове и ора там, където искам да засадя зъбите вместо семена. Поливам ги с малко кръв и ето, нова реколта воини покълва от земята.
	— Чудесно — премигнал Язон.
	— Утре трябва да докажеш, че си толкова велик цар, колкото съм и аз. Ако успееш да посееш воини, можеш да вземеш Златното руно и да отплаваш обратно за Гърция. Ако ли не…
	Не казал „ще умреш в адски мъки“, но се подразбирало. Язон се надявал на по-различно предизвикателство като например надяждане с торти, но все пак се поклонил.
	— Нека бъде утре, господарю. С ваше разрешение с хората ми ще направим на брега бивак.
	За миг погледът на Язон срещнал този на Медея — вероятно бил забелязал как го зяпала. После той и ескорта стражи се обърнали да си излязат.
	При първа възможност Медея напуснала тронната зала. Едвам дишала.
	— Какво ми става? — изсъскала тя, препъвайки се из коридорите. — Да не съм ученичка! Аз съм Медея! Как може да изпитвам нещо към мъж, когото току-що съм срещнала!
	Но ликът на Язон бил завладял ума й — благородното му лице, брилянтните очи, начинът, по който долната му устна се нацупила, когато казал:
	— Чудесно.
	Какъв мъж само!
	Медея знаела, че предизвикателството, отправено от баща й, за Язон означавало самоубийство. Не можела да понесе мисълта, че красивият смел грък щял да бъде опържен от биковете на следващата сутрин. Замаяна отишла до храма на Хеката в гората. Медея винаги намирала спокойствие там, мислите й се прояснявали. Загледала се в статуята на богинята, която била изобразена с три блажени лица — едното гледащо наляво, другото надясно, а третото право напред. Факлите във вдигнатите ръце на Хеката блестели с вечен син пламък.
	— Богиньо на кръстопътищата — казала Медея, — нуждая се от напътствията ти. Влюбена съм в Язон, но помогна ли му, баща ми със сигурност ще узнае. Или ще ме прогони, или ще ме убие. Готова съм да пожертвам всичко!
	Статуята на Хеката останала мълчалива.
	— Искам да се омъжа за този грък — продължила Медея, — ала как? Какво ще стане с мен? Дали ще ме обикне? Дали ще ме вземе със себе си? Мога ли да предам семейството си и да го напусна заради мъж, когото почти не познавам?
	Сърцето й отговорило „Да“. Статуята продължила да гледа в трите посоки, сякаш казвайки:
	— Хей, на кръстопът си, оправяй се.
	Медея се почувствала едновременно подразнена и развълнувана.
	— Ха! Каква глупачка съм. Преди да рискувам живота си за Язон, ще го накарам да обещае, че ще ме обича.
	Върнала се в магьосническата си лаборатория, където прекарала часове в приготвянето на специален мехлем. След това се забулила цялата в една черна роба и се промъкнала до лагера на аргонавтите.
	Към два часа сутринта Язон и съветниците му още били будни и обсъждали стратегията си. Видели били огнедишащите бикове и се питали как да се справят с предизвикателството на Еет, без Язон да бъде изгорен жив. На този етап най-добрият им план включвал три хиляди бутилки лед и огромни готварски ръкавици. Въпросният план обаче не бил добър.
	Един от стражите потропал по кола на палатката.
	— Шефе? Някой иска да те види.
	Медея влязла вътре. Мъжете ахнали. Не че не били свикнали със страшни жени. Все пак пътували с Аталанта. Но Медея не била като нея.
	Косата на принцесата била тъмна като сянка, падаща върху роклята й от черна коприна. Върху златната й огърлица сияел символа на Хеката — две кръстосани факли. Изражението на лицето й било студено и лишено от състрадание, приличало на това на палач, който се готвел да замахне с брадвата си. В погледа й блестял пламъкът на забранени тайни, узнаването на които би подлудило повечето хора. Но когато погледнала Язон, бузите й поруменели като на малко момиче.
	— Мога да те спася — рекла тя, — но и ти ще трябва да ме спасиш.
	Ушите на Язон забучали.
	— Оставете ни насаме.
	Аргонавтите напуснали с нежелание. Когато останали само двамата, Медея сграбчила ръцете на Язон. Кожата й била студена.
	— Когато те видях, се влюбих веднага. Кажи ми, че не съм луда — умолявала тя, — кажи ми, че и ти си го почувствал.
	Язон не знаел какво точно бил почувствал. Медея несъмнено била красива. Но и Блъскащите се скали също били красиви по свой начин.
	— Чакай малко. Какво искаше да кажеш с това, че ще ме спасиш?
	— Задачата, която баща ми ти възложи, е невъзможна. Със сигурност го осъзнаваш. Няма смъртен, който да успее да удържи тези метални бикове. Баща ми съумява само благодарение на бронята на Арес. Всеки друг ще бъде изпепелен. Но аз мога да предотвратя това.
	Извадила малка стъкленица с някакъв мехлем от колана си.
	— Намажеш ли кожата си с това сутринта преди предизвикателството, пламъците и горещината не ще могат да те докоснат. Мехлемът ще те дари с огромна сила за няколко часа. Надявам се, достатъчно време, за да изореш нивата с биковете.
	— Страхотно. Благодаря ти! — Язон посегнал към стъкленицата, но Медея отдръпнала ръката си.
	— Не съм свършила — казала тя. — Успееш ли да изореш нивата, от драконовите зъби ще поникнат воини скелети. Те са верни само на баща ми и ще опитат да те убият. Но аз мога да ти покажа как да ги надвиеш. След това остава проблемът с кражбата на самото Руно.
	— Но Еет обеща, че ако се справя, ще ми даде Руното!
	— Баща ми не би го отстъпил никому — изсмяла се жестоко Медея. — Дори да се пребориш с предизвикателството, той ще намери друг начин да те убие. Освен ако не приемеш помощта ми.
	— А ти… какво ще искаш в замяна?
	— Само вечна любов. Закълни се, че ще ме отведеш в Елада. Закълни се във всички богове и аз ще сторя каквото е по силите ми, за да ти помогна. А силите ми, между другото, са значителни.
	Язон се почувствал по същия начин както когато били обгърнати от мъглата на Мечата планина. Вървял слепешком. Да се венчаел за Медея било все едно да сключел брак с привлекателно оръжие за масово унищожение. Мощно, но изключително опасно в дългосрочен план.
	Но какъв избор имал? Сам не можел да се справи с предизвикателството. Нямал проблем да си го признае. Бил събрал аргонавтите да му помогнат с тази задача. Щяло ли да бъде толкова различно, ако приемел подкрепата на Медея?
	— Ще се оженя за теб, кълна се във всички богове! Помогни ми и ще те отведа в Елада. Никога няма да те изоставя!
	Медея го прегърнала и го целунала. Язон трябвало да си признае, никак не било зле.
	— Ето го мехлема — казала Медея. — Като ожънеш нивата и скелетите се вдигнат от земята, хвърли камък сред тях.
	— Това ли е всичко? — зачакал Язон.
	— Това е. Сам ще видиш. Щом се отървеш от тях и се пребориш с предизвикателството, баща ми ще побеснее. Ще се изкуши да те убие на място, но няма да иска да го направи публично. Ти се дръж, сякаш всичко е наред. Кажи на царя, че на следващата сутрин ще идеш да си вземеш Руното.
	— Но той няма да ми го даде.
	— Не. Ще изчака да се появиш в двореца и ще нареди да те убият. Но няма да му се удаде шанс. Подготви хората си да отплават през нощта. Когато стане тъмно, двамата ще се промъкнем в горичката, ще се оправим с дракона и ще се махнем.
	— Звучи като изпипан план… скъпа.
	Медея се разтопила като чула това. Смъртоносният блясък в погледа й почти угаснал.
	— Късмет, скъпи. Не забравяй обещанието си!
	Не добавила „или ще умреш мъчително“. Също като баща си, можела само да намекне за заплахата.
	Призори Язон се явил пред горичката на Арес. Както можете да се досетите, тя не се славела с красиви цветя или уютни тераси. Намирала се на един висок хълм извън града, видим от цялата провинция. По периметъра му имало железни стени, обрасли с отровни трънаци. Бронзовите порти водели до пустинно поле с размерите на футболен стадион, осеяно с кости и изпочупени оръжия. Близо до стената, вързан за кол, бил оставен огромен метален хомот с метален плуг, по-голям от кила на „Арго“. Двата бронзови бика вилнеели из полето, тъпчели костите и бълвали огън.
	По-нагоре по хълма се намирала и горичката — няколко акра гъсто растящи криви дъбови дървета. В самото подножие, в клоните на най-високото дърво, блещукало Златното руно. От това разстояние на Язон му се видяло не по-голямо от пощенска картичка. Сияело в кървавочервено на утринната светлина и дразнело очите като лазерно фенерче. (Много е лошо да гледате право в него, не го правете.)
	Всички в Колхида сякаш наблюдавали от близките хълмове, от покривите на града и дори от мачтите на корабите в пристанището. Язон погледнал към „Арго“ и се запитал дали вече не било прекалено късно да се върне на кораба с крясъци:
	— ПРОМЕНИХ СИ МНЕНИЕТО!
	Тогава цар Еет се появил на пътя със златната си колесница. С бронята, дадена му лично от Арес, царят приличал на бог. Язон потреперил. Струйка пот се стекла надолу по лицето му и го накарала да подуши вълшебния мехлем, който скоро си бил сложил. Ухаел на градински чай и канела, с лек дъх на саламандрова кръв. Богове, надявал се, че Медея не се майтапела с него.
	Колесницата на царя спряла внезапно и Еет погледнал към Язон.
	— ГЛУПАК! — извикал царят. Това бил обичайният му поздрав вместо „добро утро“. — Не виждаш ли колко безнадеждна е задачата ти? Върви си обратно на корабчето! Никой няма да те спре!
	Язон се запитал дали царят можел да чете мисли, или просто си личало колко бил уплашен. Но някак си събрал смелост.
	— Няма да отстъпя — обявил той. — Къде са драконовите зъби, които трябва да засадя?
	Царят щракнал с пръсти. Един слуга дотичал и хвърлил в нозете на Язон кожена торба. Съдържанието й издрънчало като грънци.
	— Ето ги — рекъл царят. — Късмет с биковете. Аз отивам да се разходя царствено с колесницата си!
	Веднага щом Язон минал през портите, те се затръшнали. Бронзовите бикове се обърнали и го загледали.
	— Добри бикове — казал той.
	Нападнали го едновременно, бълвайки струи пламъци. От горещината въздухът се изпарил от дробовете на Язон. Чувствал очите си като парчета топено сирене, но по чудо не умрял. Божествена сила изпълнила тялото му. Ударил първия бик между очите и той рухнал настрани. После сграбчил врата на втория бик и го помъкнал към ралото.
	Тълпата пощуряла. Хората заръкопляскали и се развикали, не вярвайки. Язон сложил ярема на бика, а после се върнал за другия. Завлякъл го до хомота, надянал и на него ярем, след което хванал ралото за дръжките.
	— Дий! — извикал той.
	Биковете избълвали пламъци до небето. Затеглили ралото в прахта и образували бразда. Пушек се вдигнал около Язон, искри полетели от очите му. Чувствал се като в пещта на локомотив, но някак си успял да посее драконовите зъби в браздата. До обяд цялата нива била засята, а Язон все още не бил мъртъв. Вързал биковете за кола и решил да си вземе почивка за закуска. Аргонавтите заръкопляскали.
	— Не е зле като за мъж! — извикала Аталанта.
	— Браво, моето момче! — възкликнал Полидевк.
	Орфей запял новата си песен „Изкарай, Язоне, говедата“, която после стигнала #5 в класацията за музикални хитове на Древна Гърция.
	В това време Еет наблюдавал Язон от колесницата си. Лицето на царя било скрито, но Язон допуснал, че изражението му вероятно било дори още по-недружелюбно от злокобната метална физиономия.
	— Прилично начало — признал накрая царят. — Но сега трябва да пожънеш това, което си посял. Донесете кървавата кофа!
	Един слуга дотичал с красива зелена лейка, украсена с цветчета. Стражарят отворил портите колкото да я подаде на Язон. Той погледнал вътре, видял, че била пълна с кръв, но решил да не пита откъде се била взела кръвта.
	Язон минал през редиците и полял зъбите. Веднага щом свършил, цялото поле изтътнало. От почвата поникнали ръцете на скелети. Дузини костени воини си проправили път навън, въоръжени с ръждясали мечове и нащърбени щитове. Очните им кухини били празни, но когато се обърнали към Язон, той усетил, че отлично го виждали.
	Паникьосал се, но си спомнил съвета на Медея. „Камък. Трябва ми камък“, помислил си той.
	Намерил един с размерите на бейзболна топка и го метнал във въздуха.
	Воините скелети били образували редици, когато камъкът ударил един от тях по главата и свалил шлема му. Воинът се блъснал в свой другар, който го бутнал на свой ред и без да иска съборил трети воин. Последният размахал ръце и неволно ударил шамар на четвърти.
	Скоро всички скелети започнали да се борят един с друг, без да ги е еня кой бил започнал пръв. Кълцали се, докато земята не се покрила с изпочупени ребра и отсечени черепи, чиито челюсти продължавали да тракат. Ръцете и краката на скелетите заорали в прахта в опит да намерят телата си.
	Язон се приближил до последната двойка воини, останали без черепите си. Бутали се един друг в гърдите като улични хулигани. Той взел най-близкия меч и им отрязал краката.
	За миг тълпата притихнала, а после всички завикали:
	— ЯЗОН! ЯЗОН!
	Избутали бронзовите порти и нахлули вътре, като вдигнали Язон на ръце. Обиколили с него, докато Еет ги гледал злобно.
	— Благодаря за предизвикателството, Ваше Величество! — рекъл Язон на царя — утре сутринта идвам в двореца да взема Руното! А тази нощ ще празнуваме!
	Аргонавтите се прибрали в лагера си в добро настроение, а колхидците заключили домовете си. Знаели какво следвало, когато царят бил ядосан.
	Докато Еет гледал как аргонавтите се отдалечават, промърморил на себе си:
	— Весели се, Язон. Това е последната ти вечер на тази земя!
	Същата нощ, въпреки разочарованието си, Еет спал много добре. Мисълта за предстоящото клане го изпълнила със задоволство.
	До полунощ повечето аргонавти вече тайно се били върнали на кораба, оставяйки лагерните огньове да горят, за да объркат градската стража. Язон опаковал багажа си в командната палатка, когато Медея се върнала с четирите внуци на Еет.
	— Трябва да дойдат с нас — избутала тя децата. — Искат да видят Гърция, земята, където е роден баща им. Освен това, щом Еет открие, че сме взели Руното, няма да са в безопасност. Ще излее гнева си върху всекиго, който е говорил с теб.
	— Нима може да убие собствените си внуци? — намръщил се Язон.
	— Не познаваш баща ми — отвърнала Медея.
	Язон не бил планирал да качи четири деца на борда на кораба, но не можел да откаже. Те го зяпали с кучешки погледи и мърморели:
	— Моля те, моля те, моля те!
	— Хубаво — казал им той. — Хората ми ще ви изпратят до кораба, докато аз и Медея вземем Руното.
	През нощта гората на Арес не била по-малко зловеща. Медея завела Язон до един таен вход при южната стена. Махнала с ръка и изрекла няколко вълшебни думи. Трънаците се разделили и разкрили процеп в железните решетки.
	Няколко крайника на скелети още пълзели по полето. Отсечените черепи блестели на лунната светлина. Под сандалите на Язон шляпала кървава кал и се процеждала до пръстите му. Когато стигнали горичката, Медея го повела нагоре по криволичещите пътеки. Язон осъзнал, че без нея щял да се загуби. Корени спъвали краката му, докато вървял. Дърветата се мърдали. Клоните го бодели в най-деликатните места. Но когато дърветата станели прекалено агресивни, Медея изричала вълшебна дума и те замръзвали.
	Накрая стигнали върха.
	При срещата с дракона Язон искал да извади меча си, но вместо това ръцете му омекнали, сякаш били от желе. Можел само да гледа хлъзгавото влечуго с жълти очи и виещи се от ноздрите му серни издихания. Изчадието многократно се било навило около дървото и трудно можело да се каже колко било голямо. Остри перки излизали от гърба му и го правели да изглежда като назъбеното острие на нож. Всяка от люспите на дракона била голяма колкото щит, нащърбена и обърната към опашката, така че кожата на съществото напомнила на Язон за смъртоносен артишок.
	Когато създанието разтворило паст, той си представил как целият „Арго“ потъвал надолу в червения гръклян, а корпусът ставал на трески, срещайки редиците криви зъби. Съскането на дракона отекнало надолу по хълма и из цялата долина. Нямало как да не събуди всички в Колхида.
	Язон едва не умрял от смях. Какво си бил въобразявал? Срещу такъв звяр мечът му щял да бъде толкова полезен, колкото и клечка за зъби.
	Но Медея го хванала за китката и посочила Златното руно, което блестяло на един клон над главата на дракона.
	— Трябва да се покатериш по тялото на дракона, за да го стигнеш — казала тя. — Не заспивай.
	— Какво?
	Медея запяла.
	Думите й прозвучали на непонятен за Язон език, но той разпознал името на Хипнос, бога на съня. Песента се разляла върху му като топъл мед. Клепачите му натежали. Медея забила нокти в ръката му, за да му попречи да заспи.
	Клепачите на дракона премигнали два пъти, след което се затворили. Масивната му глава тупнала на земята и той захъркал. Струи сяра изскочили от ноздрите му.
	— Сега — прошепнала Медея. — Побързай.
	Медея продължила да пее, докато Язон се катерел нагоре. Изкачил се по гърба на дракона, опитвайки се да не стане на шиш върху острите му люспи. Точно когато се протегнал към Руното, драконът се размърдал насън и едва не го съборил. Медея запяла малко по-силно. Прекрачила напред и хвърлила прах в очите му. Влечугото захъркало още по-мощно.
	На Язон му било трудно да свали Руното. Оказало се голямо и тежко, а Фрикс се бил постарал да го закачи внимателно. Накрая го взел. Главата на Руното се залюляла над него и едва не го халосала с рога на овена.
	Стъпил на земята, точно когато в града отекнали барабани.
	— Стражите се усетиха — предупредила Медея, — побързай!
	Изтичали през горичката и минали отново през полята със скелетите. Язон бил сигурен, че щели да бъдат обкръжени и хванати, но някак си успели да стигнат пристанището, без да ги забележат, въпреки че стражите били вдигнати на бойна нога. Язон бягал, сдобил се най-сетне с най-яркия обект в царството.
	Докато Язон и Медея пристигнали на борда на „Арго“, колхидските моряци се били покатерили на корабите си и зареждали балистите.
	— ДАВАЙ, ДАВАЙ, ДАВАЙ! — викнал Язон на екипажа.
	Изсвирили рогове. Горящи стрели летели над главите им, докато „Арго“ излязъл от пристанището. Дузина колхидски кораба ги последвали.
	— Ако имаме късмет, корабите води брат ми Абсирт — на светлината на факлите изражението на Медея било гробовно. — Той поне ще ни убие бързо. Ако ни преследва баща ни, по-добре щеше да бъде да се оставим на дракона да ни разкъса!
	Медея умеела да мотивира хората. Аргонавтите загребали по-бързо.
	Преди настъпването на зората тя успяла да призове мъгла, благодарение на която аргонавтите временно се отървали от преследвачите си. И понеже колхидците не били сигурни в коя посока бил поел „Арго“, разделили флотата на две.
	След седмици яростно гребане корабът приближил западния бряг на Черно море. Точно тогава едната половина от колхидския флот най-после ги настигнала. От наблюдателницата на мачтата съгледвачът на Язон забелязал цветовете на врага.
	— Това са знамената на брат ми — рекла Медея. — Абсирт води корабите.
	— И още нещо! — добавил наблюдателят. — Другата половина от колхидския флот се задава на юг на хоризонта! Остава им половин ден, докато ни настигнат.
	— Прекрасно. — Медея издухала кичур коса от лицето си. — Щом са разделили флотата, това означава, че баща ми командва другата група.
	Аргонавтите били прекалено уморени дори да изругаят.
	— Не можем да избягаме — казал Язон, — екипажът е изтощен.
	— Имам план — отвърнала Медея. — Корабите на брат ми са по-близо. Ще преговаряме с него преди татко да пристигне.
	— За по-бърза смърт?
	— Виждаш ли устието на реката — посочила към брега Медея. — То продължава стотици километри навътре. Можем да стигнем и до Гърция. Ти само бъди готов.
	Медея вдигнала бяло знаме на мачтата. Под нейните наставления Язон извикал на водещия кораб на колхидците, че искал да обсъди условията, при които да се предаде.
	След като им било обещано, че няма да бъде нападнати, Абсирт и няколко стражи дошли на борда на „Арго“. Това вероятно ви звучи глупаво, но едно време хората приемали насериозно дадената дума. Да посрещнеш след бяло знаме някого на борда си, е все едно да посрещнеш гост у дома си. Не можеш да го нараниш, освен ако не искаш боговете да ти се разсърдят.
	Когато Абсирт видял сестра си редом до гърците, поклатил отвратен глава.
	— Какво си мислеше, Медея? Предаде родината си заради някакъв мъж?
	— Съжалявам, братко.
	— Съжаленията няма да помогнат — изсмял се Абсирт. — Ще те екзекутирам бързо, преди баща ни да пристигне. Това е единствената милост, която мога да предложа.
	— Не ме разбра — добавила Медея. — Не се извинявам, задето помогнах на Язон. Извинявам се за това.
	Измъкнала един кинжал изпод робата си и го хвърлила с изумителна точност. Острието потънало в гърлото на брат й. Той рухнал мъртъв. Стражите посегнали към оръжията си, но аргонавтите ги посекли. Медея коленичила до трупа на брат си, а екипажът я загледал с ужас.
	— Какво направи? — извикал Орфей. — Уби мирен пратеник, и то човек, който е твой брат! Ще навлечеш проклятие на всички ни!
	Медея вдигнала поглед, а очите й били спокойни като на лешояд.
	— После ще мислим за боговете. Първо трябва да се измъкнем от баща ми. Язоне, помогни ми да нарежа тялото на принца?
	— Моля?
	— Няма време за обяснения! — изръмжала Медея. — Останалите, по греблата! Насочете кораба към реката!
	Аргонавтите вече съжалявали, че изобщо били чули за Медея. Но се оказала права. Нямали време за губене. Отплавали по реката, която един ден щяла да бъде наречена Дунав.
	Корабите на Абсирт реагирали бавно. Не разбирали какво точно се случвало. Принцът обикновено не плавал рамо до рамо с враговете си, но на колхидците дори не им хрумнало, че гърците го били ликвидирали по време на преговорите. Докато започнали преследването, станало вече късно.
	Корабите на цар Еет настигнали остатъка от флота и последвали „Арго“ по реката. Тогава Медея започнала да хвърля частите от тялото на Абсирт зад борда. Цар Еет видял дясната ръка на сина си да плава във водата и изревал на целия флот да спре. Извадили я и претърсили реката, за да са сигурни, че не пропускат нищо. Чак тогава колхидските кораби продължили преследването.
	Може би ви е странно, но за колхидците било важно да извършат стриктно погребалните ритуали. Ако си искал душата ти да пристигне в Подземното царство, трябвало да бъдеш подобаващо погребан. Първо увивали трупа ти в биволска кожа. Оставяли го да виси окачен на дърво, докато кожата не се разложи. После погребвали скелета ти заедно с бижута, като жреците междувременно се молели на боговете. Нямало как да бъдеш погребан по колхидски, ако частите от тялото ти не били събрани заедно. В противен случай щели да те увесят на дървото в найлонови пликчета, което би изглеждало глупаво.
	Както и да е. Медея спечелила на „Арго“ време да се измъкне, като периодично пускала късове от тялото на брат си. Дунав бил голяма река с много ръкави и заливчета, в които да се скриеш. Когато Медея изхвърлила последната част от трупа зад борда, „Арго“ вече се бил отървал от колхидците.
	— Ето — рекла тя, а лицето й светнало победоносно, — нали ти казах, че ще се справим!
	Екипажът не смеел да срещне погледа й. Язон опитал да благодари, но вътрешно бил ужасен. За каква жена се бил съгласил да се ожени?
	Сега, деца, ако опитате да отплавате нагоре по река Дунав, за да отидете в Гърция, ще стигнете в Германия. Аргонавтите обаче открили начин. Вероятно били извадили кораба от водата, избутали дърветата към друга река, след което отплавали към Северна Италия и надолу към Адриатика. По пътя минали покрай езерото, където бил паднал Фаетон. Аргонавтите толкова много били преживели, че просто погледнали към мястото, където тялото на Фаетон продължавало да бълбука и изпуска пара под водата, и си помислили:
	— Този тип се е отървал лесно.
	Когато навлезли в морето, всичко, което можело да се обърка, се объркало. Нападнали ги чудовища. Бури ги размятали насам-натам. Ветровете не им помагали, машината за лед на кораба се развалила.
	— Боговете ни наказват. — Аргос изгледал Медея. — Всичко това е по нейна вина!
	— Мълчи! — скарал му се Язон. — Без Медея всички ние щяхме да сме мъртви!
	Екипажът продължил да мърмори зад гърба на Язон, но били прекалено уплашени и нямали сили да се бунтуват. Вълшебният нос на кораба мълчал от седмици. Дори Златното руно, вече приковано за мачтата, не ги радвало. И да имало някаква полезна магия, определено не я споделяло.
	Аргонавтите преживели още няколко опасни сблъсъка. Минали покрай Острова на сирените, чиято магическа песен можела да убеди моряците да скочат зад борда и да се издавят. За щастие Орфей в продължение на три часа свирел избрани хитове на Джими Хендрикс, заглушавайки сирените, докато корабът не се отдалечил на безопасно разстояние, тъй че да не ги чуват повече.
	Кацнали в Корфу, Западна Гърция, където едва не ги заловили колхидски ловци на глави. Местната царица се намесила в преговорите и обявила, че Медея не можела да бъде върната в Колхида, ако е омъжена за Язон. Двойката си спретнала бърза церемония, след което царицата ги пуснала.
	После „Арго“ седмици наред се плацикал из Средиземно море, без никаква идея накъде да продължи. При липса на храна и вода пуснали котва до непознат остров.
	— Няма значение къде сме — казал Язон, — трябват ни припаси!
	Той повел групичката ловци, която включвала и Медея. Докато били в гората и пълнели манерките си от една река, чули странен тътен, идващ от посоката, от която били дошли — нещо като мощни спици, търкащи се една в друга.
	— Какво е това? — попитал Полидевк. — Да не би Орфей пак да свири Джими Хендрикс?
	Но старият корабостроител Аргос пребледнял.
	— Металният звук, напомнящ скърцащи стави… богове, не. Възможно ли е този остров да е Крит?
	Откъм бреговете се чул шумен плясък, последван от барабаните, които приканвали аргонавтите да стъпят на платната.
	Ловците на брега изтървали манерките и изтичали на плажа. Когато излезли иззад дърветата, замръзнали от ужас. На трийсет метра от тях стояла жива бронзова статуя, висока като кула. Обеклото й било на воин, а на металното лице не била изписана никаква емоция. Гигантският бронзов човек определено търсел „Арго“, който вече плавал по вълните на половин километър навътре. Статуята коленичила и откъснала най-близката скала, голяма колкото кораба. Метнала я към „Арго“. Скалата минала на няколко метра, но вълната почти заляла плавателния съд.
	— Това е Талос — казал Язон, — той ще унищожи кораба!
	— Кой е този Талос? — попитала Медея. — Кой нормален човек ще построи подобно нещо?
	Язон едва я чувал заради бученето в ушите си.
	— Хефест е създал статуята за цар Минос. Тя обикаля остров Крит три пъти на ден и го пази от пирати. Ако Талос види кораб, който не разпознава…
	— Моят кораб! — извикал Аргос. — Трябва да го спрем.
	— Но това нещо е огромно — старецът дръпнал назад Полидевк. — Оръжията ни не могат да го наранят!
	— Имам идея — заявила Медея.
	— Мразя като говори така! — изругал Полидевк.
	— Само чуй. Знам как работят машините на Хефест. Обикновено ги задвижва нажежено олово вместо кръв. Трябва да има предпазител на мястото, където статуята е била напълнена първия път.
	— Там — посочил Язон. И наистина на лявата пета на статуята имало кръгла запушалка с размерите на щит.
	— Аз ще разсея Талос — рекла Медея. — Ти изтичай и отвори запушалката!
	Преди да могат да обсъдят въпроса, Медея хукнала по плажа. Статуята взела друга скала и понечила да я хвърли тъкмо когато Медея запяла.
	Талос се обърнал и я загледал.
	Гласът на Медея не трепнал. Призовала бог Хипнос. Пеела за хладни пещи, добре смазани стави, удобни метални завивки или каквото там сънуват гигантските бронзови статуи. Талос можел да пусне скалата и да я сплеска, което щяло да спести много неприятности на Язон занапред. Вместо това статуята се заслушала, объркана и замаяна. Язон минал по плажа и изтичал зад чудовището. Забил меча в края на запушалката и я отворил, но правейки това счупил оръжието си.
	Нажеженото олово едва не го изпепелило. Отскочил настрана. Дрехите му били осеяни с пушещи дупки. Кръвта на статуята се изляла и превърнала плажа в най-голямото оловно огледало. Талос се олюлял и се спънал.
	Гигантът изпуснал скалата и паднал по очи. Ударил земята с такава сила, че зъбите на Язон изтракали и очите му се завъртели.
	Когато Язон дошъл на себе си, Медея стояла усмихната над него.
	— Добра работа, съпруже. Ще ти е нужен ли толкова много стар метал?
	Аргонавтите си набавили храна и вода и отплавали към дома, преди цар Минос да научел кой бил счупил любимата му играчка.
	След всичко преживяно, което им се струвало години (понеже били минали години), „Арго“ стигнал в Йолк и пуснал котва.
	Местните вдигнали голямо тържество в чест на завърналите се аргонавти. Направили парадно шествие по главната улица със Златното руно, след което го окачили на градския площад. Язон и Медея отишли в двореца, триумфирайки. Старият цар Пелий не им се зарадвал особено.
	— Браво — рекъл немощно той, — ами… добре тогава. Благодаря, че донесе Руното.
	— Тронът ми — казал Язон, — искам си го. Такава беше сделката.
	— Ами да — направил гримаса Пелий, — тронът. Ами няма проблем. Като умра, ще станеш цар.
	— Какво? — извикал синът му Акаст.
	— Какво? — възразил Язон.
	— Нека фестивалът започне! — възкликнал Пелий.
	Язон бил бесен. Направил точно каквото искал Пелий, но Пелий не бил уточнил кога ще му даде трона. Сега трябвало да чака кой знае колко…
	— Можем да вземем трона със сила — настояла Медея.
	— Това да не ти е Колхида? — намръщил се Язон. — Тук не се избиваме хладнокръвно, поне не толкова често.
	— Хубаво — отвърнала Медея. — Така или иначе, сигурна съм, че старецът скоро ще си отиде.
	Тонът на Медея би следвало да предупреди Язон, че е била замислила нещо, но, предполагам, не искал и да знае.
	Подир няколко седмици, след като тържествата утихнали, Медея и Язон се преместили в гостните на двореца.
	Езон, бащата на Язон, се отбил в града на посещение, макар вече да бил стар и немощен. Медея го посрещнала със специален дар. Направила отвара, която подмладила ставите му, подсилила мускулите му и добавила десет години към живота му. В края на визитата старецът хвърлил бастуна и се прибрал на бегом у дома.
	Дъщерите на цар Пелий били толкова впечатлени, че веднага отишли при Медея.
	— Притежаваш невероятна магия! — казала една от принцесите, Алкеста.
	— Благодаря, мила — усмихнала се Медея.
	— Можеш ли да направиш същото и за баща ни? — попитала Алкеста. — Милият, страда от артрит, брадавици, подагра и още безброй болежки. Много бихме искали да го направим по-млад като подарък за рождения му ден!
	— Колко мило. — Умът на Медея започнал да прехвърля отворилите се възможности. — Но, уви, няма да ви хареса как се сервира отварата. Нужен е много кураж и силен стомах да се направи каквото трябва!
	— Но ние сме храбри! — Алкеста и останалите принцеси изглеждали обидени. Медея се престорила, че обмисляла въпроса.
	— Ще ви покажа какво се изисква от вас да сторите, но предупреждавам, че не е приятно.
	Отвела принцесата в новата си лаборатория. Накарала стражите си да й донесат един стар козел от царските обори. В същото време поставила огромно гърне над огъня, напълнила го с вода и я кипнала. Промърморила няколко заклинания и хвърлила вълшебните билки.
	Стражите й били довели един толкова стар козел, че едва се държал на краката си. Очите му били побелели от катаракта, козината му падала на туфи.
	— Престорете се, че козелът е баща ви — казала Медея на принцесите. Взела ножа и прерязала гърлото му. След това насякла животното на части.
	— Какво правиш? — изпищяла Алкеста. Медея вдигнала окървавеното си лице.
	— Казах ти, че не е лесно. Само гледай.
	Събрала парчетата от козела и ги хвърлила във врящата вода. Гърнето потреперило и отвън излязло младо козле, което блеело и подскачало, сякаш искало да каже:
	— Горещо, много е горещо!
	— Това е невероятно! — викнала Алкеста.
	— М-да — въздъхнала Медея. — Но, уви, вие нямате смелостта да сторите това с баща си. Ако я имахте, той щеше да живее още четирийсет-петдесет години!
	— Имаме смелостта! — настояла Алкеста. — Дай ни магията!
	Медея смесила с оцет няколко безопасни билки — розмарин и мащерка.
	— Хайде, вървете и късмет!
	Същата нощ четирите принцеси приготвили в царската кухня огромно гърне с кипяща вода. Казали на баща си, че имали специална изненада за него. Сложили превръзка на очите му и го повели към кухнята.
	Пелий се разсмял в очакване на сладкиши или кекс с некадърно направена украса.
	— Не трябваше, момичета!
	— Изненада! — извикала Алкеста и махнала превръзката.
	Царят видял четирите си дъщери пред гърне с кипяща вода. Едната била ухилена и държала огромен нож.
	— Момичета?
	— Честит рожден ден!
	Принцесите нападнали баща си и го насекли на части. Хвърлили ги в гърнето с билките и подправките и изчакали той да изскочи отвътре млад и силен. Вместо това го направили на супа.
	Когато осъзнали, че били измамени, заридали неутешимо. Казали на всички, че Медея им била подхвърлила идеята. Понеже никой в Йолк не харесвал Медея, обвинили я. Язон бил ужасен. Опитал да се дистанцира от жена си. Заклел се, че нямал нищо общо със заговора, но било твърде късно. Никой не искал Язон за цар след това, което била сторила съпругата му. С Медея били принудени да напуснат града, за да не бъдат пребити от гневната тълпа.
	Язон най-после прозрял съня си. Със Златното руно бил обединил града. Но го бил обединил срещу себе си.
	Акаст, синът на Пелий, станал цар.
	Язон и Медея получили убежище в град Коринт, чийто цар Креонт бил голям фен на аргонавтите. Дори вярвал, че Язон нямал вина за скандала със супата.
	На Язон и Медея им се родили две деца — сладки, малки момчета. Медея възобновила наново тайната си лаборатория и започнала да приготвя отвари и заклинания за местните. Коринтяни били мили с нея, макар да я намирали за малко зловеща. Нещата не се подобрили, когато дядо й Хелиос й подарил нова колесница за рождения ден. Не знам защо той смятал това за добра идея, но вълшебната каляска пристигнала в комплект с два дракона. Медея започнала да хвърчи из града, когато отивала до бакалията или водела синовете си на мач, което силно изнервило коринтяни. Сещате се, че никой не я бил наричал Майка на драконите*.
	[* Титлата на Денерис Таргариен, героиня от сериала „Игра на тронове“, заснет по романите от поредицата „Песен за огън и лед“ на Джордж Р. Р. Мартин. — Б.пр.]
	Що се отнася до Язон, той станал най-добрият генерал на цар Креонт. Царското семейство намирало това за страхотно, но царят доловил, че Язон носел тъга в сърцето си.
	— Виж, моето момче — казал Креонт, — ясно е, че вещицата, за която си се оженил, те прави нещастен. Не може да я обичаш. Тя ти отне царството и дори не е гъркиня. Разкарай я и се ожени за моята дъщеря Креуса! Ще те направя свой наследник, ще станеш цар, както ти се полага!
	Първите няколко пъти Язон отказал. Все пак бил дал обещание на Медея. Но след няколко месеца волята му се сломила. Намерил причини да се оправдае за онова, което искал. Хората са много добри в това отношение.
	„Ще е по-добре и за Медея. Ще й плащам прилична издръжка, ще гледам децата. Ще си намери някого, който да й пасва повече — убиец, магьосник или нещо от сорта“, смятал той.
	Накрая сключил сделката с цар Креонт. Датата за сватбата била насрочена. Язон се убедил, че Медея щяла да бъде доволна и облекчена. Върнал се ухилен у дома и й обяснил всичко. Дори изнесъл лекция как това щяло да се окаже положително и за двамата.
	— Виждам — гласът на Медея бил студен като лед. — Това ли е окончателното ти решение?
	— Да, но с момчетата ще ви гледам. Даже те каня на сватбата?
	— Колко мило — отвърнала Медея, — дори мисля да пратя подарък на булката ти.
	— Благодаря, че го приемаш толкова леко!
	Това само доказвало, че Язон никак не познавал жена си.
	Медея изпратила на принцеса Креуса отровна сватбена рокля — най-красивото нещо, което булката била виждала. Незабавно след като я изпробвала, започнала да пуши и да пищи. Хукнала из коридорите, а кожата й станала на мехури. Ръцете й пламнали. Цар Креонт опитал да й помогне. Както бащата, така и дъщерята загинали в агония.
	Когато Язон чул за това, се върнал у дома с крясъци:
	— МЕДЕЯ, КАКВО СИ НАПРАВИЛА, ВЕЩИЦЕ?
	Бил последван от тълпа гневни коринтяни, въоръжени с факли и вили. Не били на негова страна.
	Язон влязъл през вратата и сърцето му едва не спряло да бие. Двамата му синове лежали мъртви на пода, а над тях Медея държала нож.
	— Момчетата ни? — заридал Язон. — Защо? Те не са направили нищо лошо?
	— Ти си виновен — изсъскала Медея. — Без мен щеше да си едно нищо. Напуснах дома си заради теб. Направих какво ли не заради теб. Закле се във всички богове, че ще ме обичаш завинаги, но наруши думата си. Искам да страдаш, Язоне. Искам да ти отнема всичко, което някога е било важно за теб. Сбогом, мой бивши съпруже. Проклинам те да умреш самотен и нещастен!
	Преди Язон да се е съвзел, Медея скочила на колесницата, теглена от дракони, и отлетяла.
	Язон дори нямал време да погребе децата си, защото тълпата нахлула в дома му и го принудила да напусне Коринт. Медея отлетяла за Атина, където преживяла нови приключения, влизайки в ролята на злата мащеха на Тезей. После се върнала в Колхида, установила, че баща й Еет бил починал и наследила трона му. Защо колхидци я искали, не знам. Сигурно им била доказала, че се нуждаели от такава царица.
	Що се отнася до Язон, той обикалял Гърция самотен и нещастен. Накрая, остарял и побелял толкова, че никой не го познал, се върнал в Йолк, където „Арго“ гниел на пристанището. Корабът някога бил гордостта на града, напомняйки за най-великия им герой. Но след историята с Медея, вече никой не искал да си спомня аргонавтите, Язон или дори Златното руно, което било оставено в мазето на царския дворец. Славата на „Арго“ била злокобна. Оставили го на вандалите да го драскат с графити. Но Язон се промъкнал вътре и се сгушил под носа му.
	— Ти си едничкият ми приятел — казал на кораба, — само ти ме разбираш.
	Ала вълшебното дърво от Додона мълчало вече години наред. Същата нощ, докато Язон спял, носът поддал, паднал на главата му и го убил.
	Така отборът на аргонавтите бил забравен. Пътуването им се оказало безсмислено. Великият им водач Язон загинал самотен и мразен.
	Не знам какъв по-хубав финал да измисля за книгата. Не ви ли кара да се размечтаете да сте гръцки герои?
	Поне сте запомнили няколко неща, като например следните:
	__Не изоставяйте детето си насред дивото__.
	__Не правете любов в храмовете__.
	__ИЗБЯГВАЙТЕ ХЕРА НА ВСЯКА ЦЕНА!__
	Но и преди съм настоявал пред вас. Опасно е да си герой. Не казвайте, че не съм ви предупредил.


>	Послеслов

	Кое време стана?
	Закъснявам за годишния купон на „Арго ІІ“. Ще ме убият!
	Написването на тази книга отне повече време, отколкото очаквах, но се надявам да ви е полезна. Може да ви спаси живота или поне да ви предостави интересни и болезнени възможности да умрете. Надявам се също да си получа пицата и бонбоните, защото умирам от глад.
	Ако след всичко това още искате да сте герой, няма надежда за вас. Но и аз и много от приятелите ми сме така, затова добре дошли в клуба. Дръжте мечовете си винаги наточени, а очите си на четири. А ако настоявате да посетите Делфийския оракул…
	Приятен ден!
	Поздрави от Манхатън!
@	ПЪРСИ ДЖАКСЪН
