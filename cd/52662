D>
	На племенницата ми Келси
D$


>
	Благодаря на Памела Ейхърн, Дженифър Вайс и екипа на „Фор Сизънс Флорал“


>	Пролог

	За кой ли път на Анджела Ричи й се прииска да си беше взела куче. Искаше открай време, но досадният й бивш съпруг ги смяташе за мръсни. Стюарт Бърджес. Как изобщо беше могла да хареса подобна гадина? Животът с него беше ужасен: непрекъснато си миеше ръцете, изпадаше в истерия, ако на вратовръзката му има петънце, получаваше главоболие, когато се прибереше и не завареше къщата подредена като музей.
	Но се бяха развели преди година. Споразумението беше щедро. Много щедро. А и защо не? В любовните си дела Стюарт не беше толкова взискателен, колкото във видимите страни на живота си. Би умрял, ако някой разбереше за вкуса му към проститутки. Млади проституиращи момчета. Тя не го заплаши да го издаде. Не би го издала както защото не искаше отрицателна реклама, така и защото у Стюарт имаше някаква опасна жилка, която я плашеше. За щастие параноичният Стюарт беше доловил заплаха от нейна страна и беше решил, че парите ще й държат устата затворена.
	Беше се оттеглил в голямата им къща в северната част на щата и й беше оставил червената тухлена къща в Манхатън. Практична както винаги, тя даде под наем втория и третия етаж — с което предизвика снобския ужас на Стюарт — и преобзаведе първия етаж за себе си. Къщата вече не приличаше на музей. Тя имаше топъл и уютен дом с прекрасен заден двор, идеално място за куче — голямо куче пазач. Но още не си беше взела и сега съжаляваше, защото напоследък беше започнала да се чувства неспокойна. Не си спомняше точно кога беше започнало безпокойството. Преди седмица? Не, по-рано. Чувството се засилваше, когато вечер се прибираше от театъра. Макар че бе изтощена от цяла вечер пеене и танцуване като звезда в едно от най-популярните представления на Бродуей, тя се прибираше самотна и уплашена. Кучето определено би я накарало да се чувства по-малко сама и много по-защитена.
	Тази вечер беше по-уморена от обикновено. Сигурно заради студа. Или защото новият й годеник Джъдсън Грийн беше извън града за цялата седмица. Ужасно й липсваше. Щеше да се върне след още три дни. Три безкрайни дни.
	Анджела се съблече и остана под горещия душ десет минути, докато поне част от напрежението не започна да отпуска врата й. Тъкмо се бършеше, когато чу някакъв звук. Не можеше да го определи. Все едно нещо падна. Но беше по-тихо, по-потайно.
	Анджела спря, стресната от думата, която беше изскочила в ума й. Рязко остави кърпата, взе дебелата хавлия и я облече, все едно навличаше доспехи. Сърцето й биеше лудо, тя отмахна дългите си черни коси от челото си и бавно влезе в спалнята. Всичко изглеждаше на място, непокътнато. Изтича до тоалетката, издърпа най-горното чекмедже и извади автоматичния пистолет 30-и калибър, който си беше купила след развода. Стюарт никога не би й позволил да има оръжие.
	Стиснала пистолета с треперещи ръце, Анджела мина през столовата и влезе в дневната, палеше всички лампи по пътя си. В дневната включи с юмрук алармата, ядосана на самата себе си, че е забравила да го направи, когато се прибра. Небрежността й по отношение на сигурността винаги беше влудявала Стюарт.
	Още веднъж мина през всички стаи и светна лампите навсякъде. След малко всичко грееше. Анджела си наля бренди и седна с пистолета в скута си.
	Не беше от страхливите, дори като дете. Преди тринайсет години имаше един ужасен период, когато я мъчеха кошмари, но с кого нямаше да е така след онова, което се беше случило? Времето постепенно беше свършило работата си. Макар никога да нямаше да забрави онази ужасна нощ, поне кошмарите й бяха утихнали.
	Онази ужасна нощ. Побиха я тръпки. Беше само на седемнайсет, жизнерадостно наперено седемнайсетгодишно момиче. Беше красива, талантлива и в живота й не се беше случвало нищо наистина лошо. До онази нощ. Всичко беше започнало така невинно… и беше завършило така трагично.
	Може би затова се чувстваше така нестабилна напоследък. Беше се случило точно по това време на годината. Господи, тринайсети декември — преди тринайсет години през същата тази седмица. Фаталното тринайсет.
	Но Анджела не вярваше в лошия късмет. Когато й казваха каква късметлийка е да получи тази хубава роля на Бродуей, й се искаше да им се изсмее в лицата. Не беше късмет, а години усилена работа, упорство и смазващи откази. Ужасната случка преди тринайсет години, която щеше да помни до сетния си час, също не беше заради лош късмет, а заради преднамерените опустошителни действия на едно момиче.
	Анджела отново потрепери и й се прииска да се обади на Джъдсън, но вече минаваше полунощ. Знаеше, че той има срещи рано сутринта и щеше да е егоистично да го буди. Не, щеше да се справи с нервния пристъп сама и когато Джъдсън се върнеше и започнеха сериозно да планират сватбата си през пролетта, цялото това безпокойство щеше да й се стори глупаво.
	След час още лежеше в леглото, оцъклена в телевизора — това беше нелепо. Не можеше да стои будна цяла нощ. На сутринта щеше да е изтощена и да изглежда отвратително. В един имаше интервю и фотосесия за списание „Ню Йорк“, а вечерта имаше представление. Не, нямаше да се остави на това безсъние.
	Познаваше твърде много пристрастени към лекарствата актриси. Нямаше да допусне да стане една от тях, но понякога имаше нужда от малко отпускане. С нежелание отиде в банята и затърси секонала в аптечката. Бяха й го предписали преди година по време на развода и оттогава беше изпила само десет от силните малки червени хапчета. И сега глътна едно.
	По-късно — от телевизора все още се лееха гласове — главата й се отпусна на възглавницата. След няколко минути задиша дълбоко. Дори изскърцването на вратата откъм гостната не я събуди.
	Някой се плъзна безшумно по коридора. Спря за миг на прага на стаята й. „Анджела“, помисли си. Името й подхождаше. Приличаше на ангел, заспала дълбоко и кротко, тъмната й коса разпръсната като ореол по бялата сатенена калъфка на възглавницата, миглите й — дълги и тъмни на фона на лицето й с цвят на слонова кост.
	Съвършена кожа. Силуетът се приближи до леглото и хвърли сянка над спокойното лице на Анджела. Тя не заслужаваше такава красота. Не заслужаваше спокойствие. Не заслужаваше пари, слава, обожание, блажения си живот. След това, което беше направила, не заслужаваше нищо.
	Силуетът вдигна железния лост и за миг го задържа над главата си. Докато лостът беше във въздуха, Анджела Ричи щеше да живее. Но когато се спуснеше…
	Цялото тяло на Анджела подскочи от първия силен удар. Черепът й се спука. Плисна кръв и очите й се отвориха. Но движението, осъзнаването бяха мимолетни. Лостът се стоварваше върху нея отново и отново, разкъсваше плът, трошеше костите, смазваше всичко.
	След две минути Анджела Ричи лежеше обезобразена и сгърчена върху искрящо белите допреди малко чаршафи. Задъхан, с треперещи от усилието ръце, убиецът погледна тялото и се усмихна. Толкова добра работа, така добре планирана, а всичко беше свършило толкова бързо. Прекалено бързо. Убиецът си погледна часовника. Два и тринайсет.
	Фаталното тринайсет.


>	Глава 1

	Момичета танцуваха в кръг в полумрака. Пееха. Светлина — подскачаща, усилваща се светлина. Пламъци. Вик. Хор от викове, които се извисиха до пронизителен писък. Болка. После тъмнина.
	Лоръл Дамрън усети как рита като обезумяла и рязко отвори очи. Пое си дъх, сви юмруци, за да спре бясното дращене на ръцете си. Дишаше накъсано.
	Изведнъж отгоре й се стовари някаква тежест. Рошавото й черно-бяло куче. Очите му бяха на сантиметри от нейните.
	— Ох, Ейприл — задъхано каза Лоръл и го погали; то винаги се мяташе отгоре й, когато тя сънуваше този сън. Не знаеше дали иска да я успокои, или да я защити. — Беше страшно. Същото, но даже по-лошо. Огънят…
	Млъкна, умът й се върна към ужасяващите пламъци, докато не усети пъхтене до себе си. Алекс, братчето на Ейприл, клечеше до леглото и протягаше врат към нея.
	— И теб ли те изплаших? — Почеса го под брадичката. — Няма нищо, кученцето ми. Изплаших ви за нищо. Знам, че ви е писнало от моя сън. На мен също.
	Избърса с ръка потното си чело и погледна часовника на нощното шкафче. Седем без петнайсет. Петнайсет минути преди часовникът да иззвъни.
	— Днес ще ставаме рано — промърмори. — За кой ли път. — Погали Ейприл за последно и се опита да се измъкне изпод двайсетинакилограмовото й тяло. — Хайде ставайте и вие. Кафето и кучешката храна ни зоват.
	Ейприл се надигна неохотно и скочи от леглото. Лоръл се протегна, затвори за миг очи и отметна юргана.
	След минута стоеше пред огледалото в банята. Помисли си, че една трийсетгодишна жена не би трябвало да изглежда толкова уморена, след като е спала цяла нощ. Под светлокафявите й очи имаше тъмни сенки, а кожата й бе необичайно бледа. Дългите й до раменете кестеняви къдрици бяха разчорлени. Тя отчаяно прокара пръсти през косата си. Пак трябваше да я изправя. Не че Кърт Райдър, мъжът, с когото излизаше през последните седем месеца, щеше да забележи. Понякога се чудеше защо изобщо си прави труда да се гласи за срещите им. На него като че ли му беше все едно дали е по дънки и дори без сенки, или е с нова рокля и старателно нанесен грим.
	На родителите й обаче съвсем не им беше все едно. Тя се намръщи — спомни си един случай, когато двете със сестра й бяха в гимназията. Лоръл беше на петнайсет, а Клодия на седемнайсет. В училище щяха да им правят снимки за годишника и двете доста се бяха постарали над външния си вид. Когато влязоха в кухнята, баща им остави кафето си, усмихна се широко на Клодия и възкликна:
	— Миличка, ти си направо видение! — Сестра й се въртеше и русите й къдрици се развяваха. След това усмивката му леко помръкна. — Лоръл, не можеш ли да направиш нещо с косата си?
	Когато обидената Лоръл измънка, че според нея косата й си е добре, майка й вдигна поглед от яйцата, които пържеше, и каза:
	— Остави я на мира, Хел, не може всичките да са красавици. Един ден Лоръл ще стане добра съпруга и майка.
	„Е, и с това не се справих“ — унило си помисли Лоръл. На трийсет все още беше неомъжена и без деца, а Клодия се беше омъжила преди десет години и чакаше трето бебе.
	Винаги чувствителна към настроенията й, Ейприл я побутна с лапа по крака и я върна в действителността. Лоръл се усмихна.
	— Стига самосъжаления. Време е да загърбим миналото и да започваме деня. Кой иска храна?
	Кучетата знаеха тази дума много добре и се изстреляха от спалнята. Лоръл поклати глава. Нямаше да се отзоват на „ела“, „стой“, или „седни“. Обаче всяка дума, свързана с ядене, водеше до незабавно действие.
	Влезе в кухнята, която винаги й повдигаше настроението с лъскавите дъбови шкафове, безукорно белите плотове и внимателно подредените зелени растения, които придаваха уют на иначе просторната и студена стая. Сложи кафето и приготви храната на Ейприл и Алекс. Както винаги, те я излапаха, все едно ги бе държала гладни с дни. Ейприл стоеше грациозна и лъскава на дългите си крака. Алекс беше дребен и стегнат, с къса козина и дебели крачета. Очевидно имаха различни бащи, но тя нямаше как да разбере родословието им. Беше ги намерила — треперещи, мръсни и изоставени — под едно вечнозелено дърво близо до алеята пред къщата си в един дъждовен октомврийски следобед. Някой ги беше изхвърлил и тя с радост ги приюти. През последните две години й правеха много добра компания.
	Щом кафето се свари, Лоръл отнесе чашата си до остъкления кът за закуска. Гледката навън беше смразяваща. Километри покрита със сняг земя се простираха под оловносивото небе. По радиото, което беше пуснала в кухнята, съобщиха, че температурата е минус два градуса.
	— Май ще имаме снежна Коледа, приятели. Не забравяйте, имате само още десет дни за пазаруване! — предупреди я говорителят.
	Лоръл все още не беше купила нищичко. Обикновено по това време вече беше приключила с коледното пазаруване, но тази година в магазина беше лудница. Или поне тя така си казваше. Всъщност не беше успяла да усети празничното настроение. Смътно безпокойство, някакво мрачно предчувствие, я беше обзело през последните дни и тя като че ли не смогваше да се отърси от него за достатъчно дълго и да се наслади на обичайните си дейности.
	Телефонът иззвъня и тя подскочи. После затвори очи. Майка й и баща й, разбира се. Преди четири години си бяха купили малка къща във Флорида близо до къщата на Клодия. След сърдечния удар на баща й се бяха преместили там за постоянно и бяха оставили магазина и семейната къща на Лоръл. Обаче я проверяваха редовно.
	След секунди майка й чуруликаше доволно и повтаряше на баща й всяка дума, която кажеше Лоръл:
	— Хел, тя казва, че там има сняг. И е минус два градуса. — И отново към Лоръл: — Как ще е времето другата седмица? Нали ще успееш да дойдеш за Коледа?
	„Надявам се, че не“ — безмълвно отговори Лоръл. Мисълта да прекара Коледа с баща си и със съпруга на Клодия, които крещят като луди на някой футболен мач пред телевизора, и с двамата си невъзпитани племенници, които непрекъснато се дърлят, не съвпадаше с представата й за приятно прекарване. На всичкото отгоре Клодия, която чакаше бебето си след един месец, беше подпухнала, гадеше й се и беше зла като оса.
	— Сигурна съм, че ще успея — каза Лоръл и се насили да вкара в гласа си малко вълнение. — Но ако времето се влоши, тази година ще се забавлявате без мен.
	— Стига глупости — бързо отвърна майка й. — Племенницата и племенникът ти ще бъдат съкрушени.
	„Да бе“ — помисли Лоръл. Децата почти не я забелязваха, освен когато си грабваха подаръците.
	— Ще липсваш на всички ни. Но разбира се, ако имаш хубава причина да искаш да останеш у дома… — Гласът на майка й стана престорено свенлив и Лоръл вътрешно изстена. Знаеше какво следва. — Как вървят нещата с Кърт? Очакваш ли годежен пръстен за Коледа?
	— Не, майко. Не очаквам — отвърна Лоръл малко по-остро, отколкото искаше. — Нещата не са сериозни.
	— Излизате вече седем месеца. По мое време това си беше сериозно.
	— Е, в наши дни не е задължително. Виж, мамо, исках днес да отида в магазина малко по-рано. Кажи на татко, че тази година бизнесът върви фантастично.
	— Хел, тя казва, че бизнесът вървял фантастично.
	Лоръл чу боботенето на баща си, но майка й го заглуши:
	— Миличка, нали с Кърт все още се виждате? Не сте скъсали, нали?
	— Всичко е наред. Обаче наистина трябва да бягам. Целувки на теб и на татко. Ще се видим след няколко дни.
	— Довиждане, миличката ми. Пази се. И не се отчайвай. Смятам, че тази Коледа те чака пръстен. Усещам го с мозъка на костите си.
	„Надявам се, че мозъкът на костите ти греши“ — помисли Лоръл, докато затваряше. Много харесваше Кърт, но бракът беше друга работа. Дори ако й предложеше пръстен, щеше да се наложи да му откаже, което вероятно щеше да натъжи майка й много повече, отколкото самия Кърт.
	Пусна Ейприл и Алекс навън да се потъркалят в снега. Докато ги гледаше как си играят, гризеше препечена филийка и се чудеше как да се измъкне от ходенето във Флорида идната седмица, чудеше се точно какво би казала, ако Кърт наистина заговори за брак. Накрая ядосано захвърли филийката.
	— Лоръл, Коледа е — каза си строго. — Едно време обичаше Коледа. Тази година си потисната донемайкъде. Стига вече!
	След половин час — изкъпана, облечена с кафяви вълнени панталони и ангорски пуловер в същия цвят, с шал в златисто и червеникавокафяво около врата, с коса внимателно загладена със сешоар и широка четка, със сенки за очи, руж и червило, тя се чувстваше и изглеждаше по-добре. Денят се очертаваше дълъг, но тя беше спокойна, че ще се справи. Клиентите очакваха да я видят ведра и весела, а баща й я беше учил, че винаги трябва да се старае клиентите да са доволни.
	Снегът беше паднал преди два дни, така че пътищата бяха почистени. Лоръл стигна от дома си до магазина за петнайсет минути. Както винаги, когато го погледнеше, усети прилив на гордост. „Дамрън Флорал“ се намираше в историческия район Уилинг, Западна Вирджиния, и беше разположен в триетажна викторианска постройка, боядисана в бледо синьо-зелено с богато украсени бели капаци на прозорците. Тя беше от третото поколение Дамрън, които управляваха цветарския магазин. Когато дядо й го беше отворил скоро след края на Втората световна война, беше живял на третия етаж заедно с жена си и сина си. През петдесетте, когато бизнесът процъфтявал и семейството му се увеличило до четири деца, вдигнал просторната дървена къща на север от Уилинг в близост до прекрасния държавен парк Огълби, където сега живееше Лоръл.
	Винаги влизаше през задната врата и отиваше в малката кухня зад работното помещение, за да пусне кафето, преди да дойде помощничката й Мери Хауард. Обичаше магазинът да е привлекателен дори за служителите. Особено за Мери. Тя беше най-добрата дизайнерка, която беше наемала. И освен това беше по-малката сестра на приятелката й Фейт. Красивата, безгрижна, дръзка Фейт. Фейт, която беше мъртва от тринайсет години.
	Лоръл потръпна и изтласка образа на Фейт от ума си. Господи, да не би да изпадаше в някаква предпразнична депресия? Неясно защо не си позволяваше да е щастлива. Сякаш беше решила да потъне в мрачни мисли, най-мрачната от които беше споменът за смъртта на Фейт.
	Мина през магазина и запали лампите. Наскоро беше сменила скучния бежов мокет, който беше покривал пода на „Дамрън Флорал“, откакто се помнеше. На всеки пет или десет години, когато мокетът трябваше да се смени, баща й все избираше същия безличен цвят. Сега пред нея се простираше под в наситено сиво-синьо, а доскоро белезникавите стени бяха боядисани в нежно перленосиво. Родителите й смятаха да дойдат за малко през пролетта и тя се надяваше, че баща й ще хареса новостите в обзавеждането, но се съмняваше. Хел Дамрън не обичаше промените.
	Един бърз поглед през предния прозорец я увери, че улицата е почти пуста. Добре. Щеше да обърне табелката на „отворено“ чак след двайсет минути, така че щеше да има време да прегледа поръчките за деня. Освен традиционната празнична търговия на следващия ден имаше две погребения. Бяха затрупани от работа.
	Набързо огледа магазина. Стъклените рафтове бяха отрупани с разкошни коледни звезди и празнични саксии, украсени с разноцветни панделки и копринени цветя. По стените, редом с традиционните венци от елхови клони, висяха венци от лози. Лоръл вдиша мириса на елха, смесен с разнообразието от аромати, долитащи от торбичките с билки, пръснати из магазина. Определено миришеше на Коледа.
	Чу задната врата да се хлопва и след миг Мери Хауард извика:
	— Добро утро, Лоръл!
	Лоръл отиде отзад. Мери се измъкна от дългото си тежко кафяво палто и й се усмихна. Беше висока двайсет и шест годишна жена със ситно къдрава светлорижа коса, вързана на конска опашка, светлосини очи и осеян с лунички леко гърбав нос. Беше привлекателна по някакъв ъгловат начин и не беше красавица като сестра си Фейт. Не можеше да се сравнява с ярката и чувствена външност на Фейт, която напомняше на Рита Хейуърт. Лоръл винаги беше мислела за Фейт като за червен сатен, а за Мери като за син кариран памук.
	— Здрасти — каза Лоръл. — Подранила си.
	— Чака ни тежък ден. — Мери вдигна високо издута бяла хартиена кесия. — Понички.
	— Страхотна си! Сутринта изядох само половин филийка и след няколко часа ще съм гладна като вълк.
	— Изяж една с кафето сега. След няколко часа няма да имаш време.
	Лоръл се поколеба, после се усмихна.
	— Добре. Убеди ме. Има ли с шоколадова глазура?
	— Майтапиш ли се? Знам, че са ти любимите.
	Мери беше права. След два часа телефонът звънеше непрекъснато и трима клиенти разглеждаха магазина. Мери работеше по аранжирането отзад заедно с другите дизайнерки на Лоръл — Пени и Норма — а самата Лоръл седеше отпред. Току-що беше продала няколко свещника от изкуствена зеленика и елхови клонки. Телефонът иззвъня за поне двайсети път. Тя с въздишка посегна към тефтера за поръчки и каза:
	— „Дамрън Флорал“.
	Момент мълчание, след което дрезгав женски глас попита:
	— Лоръл, ти ли си?
	— Да. — Гласът й беше познат, но не се сещаше чий е. Някои клиенти се обиждаха, ако не ги познаеше моментално, така че тя предпазливо попита: — Как си?
	— Добре съм. Всъщност тази сутрин не съм добре.
	— Така ли?
	— Не знаеш кой се обажда, нали?
	Лоръл ядосано си помисли, че мрази да я карат да гадае кой е. Не беше възпитано, а тя наистина имаше много работа… Изведнъж в ума й проблесна лице с ясни зелени очи.
	— Моника! Моника Бойд!
	— Улучи. Доста бързо, като се има предвид, че не сме се виждали от дванайсет години.
	— Приятелки сме. Освен това не е лесно да те забрави човек.
	Някаква жена държеше две саксии с коледни звезди и ги въртеше така, че пръстта започна да се ръси по килима. Лоръл настръхна от желание да й извика: „По-внимателно!“, но вместо това любезно попита:
	— Още ли си в Ню Йорк, Моника?
	— Да. И скоро ще стана партньор в „Максуел, Тейт и Голдстийн“.
	— Прекрасно. — Падна още пръст. Лоръл тъкмо се канеше да каже на Моника да изчака за момент, но Мери дойде да я попита нещо, незабавно видя проблема и се завтече към жената с любезна усмивка и широко разтворени ръце, които след миг я освободиха от коледните звезди. — Сигурно имаш страхотни планове за празниците.
	— Смяна в плановете. Връщам се в Уилинг.
	— След толкова години?
	— Да. Важно е да поговоря с теб.
	— С мен? — Лоръл беше искрено учудена.
	— Да. С теб, Дениз и Кристъл.
	Бяха приятелки като деца. Мислеха си, че ще са приятелки завинаги. Когато бяха на дванайсет, учредиха клуб, наречен Шестица купа — Моника, Лоръл, Кристъл, Дениз, Анджела и бедната мъртва Фейт. Обзе я внезапно безпокойство. — Моника, какво е станало?
	— Нали знаеш, че и Анджи живееше тук, в Манхатън?
	— Разбира се. Редовно се чуваме. Току-що получих картичка от нея. Играе главната роля в постановка на Бродуей.
	— Вече не. — Лоръл чу как Моника си поема дълбоко дъх. — Лоръл, Анджи е била убита по-миналата нощ. Намерили са я едва вчера, когато не отишла на някакво интервю и от театъра не могли да се свържат с нея. Било е… брутално. Била е пребита до смърт в собственото си легло.
	— Господи! — ахна Лоръл. Стомахът й се сви и тя си представи красивото лице на Анджи, спомни си прекрасния й глас. — Какъв ужас!
	— Да. Но има още, Лоръл. Не знам как да ти го кажа, но смъртта на Анджела е свързана с Шестица купа.


>	Глава 2

>>	1.

	Лицето на Лоръл се изопна. Тя видя бързия поглед, който й хвърли Мери, преглътна и успя да попита:
	— Хванали ли са убиеца?
	— Не.
	Лоръл заговори внимателно:
	— Какво те кара да мислиш, че е свързано с Шестица купа?
	— На огледалото в спалнята на Анджи убиецът е написал шестица и е нарисувал сърце. С нейната кръв.
	— Откъде знаеш всичко това? — едва пророни Лоръл.
	— Близка съм с детектива, който е поел случая. Знае, че съм познавала Анджи. Той ми разказа подробностите. Полицията не ги е огласила, но той си помислил, че може да имам представа какво означават. Казах му, че нямам.
	— Защо не му каза истината?
	— Защото не сме казвали истината за Шестица купа на никого. Освен това не искам да се забърквам. Едва ли някоя от нас иска.
	Лоръл усети, че стиска слушалката с всичка сила, и си наложи да се отпусне.
	— Моника, това на огледалото сигурно е съвпадение.
	— Съвпадение? — Дрезгавият глас на Моника рядко се повишаваше, но тя усети напрежението в него. — Това, че убиецът се е сетил да нарисува шестица и сърце на огледалото й, след като тя е членувала в клуб Шестица купа, да е съвпадение? Има и друго: до тялото й е била оставена карта таро — картата на Страшния съд.
	— На Страшния съд?
	— Да. Според мен е възможно убиецът да иска възмездие за стара простъпка на Шестица купа.
	— Съд? Възмездие? Моника, това е налудничаво. Клубът ни беше таен. Никой не знаеше за нас.
	— Лоръл, не сме били агенти на ЦРУ все пак. Бяхме група момичета, които се забавляваха с идеята, че имат таен клуб, защото ни беше скучно. Чувствахме се важни, макар повечето от това, което правехме, да беше безобидно и глупаво. Откъде да знаем, че в някакъв момент някоя от нас не е казала нещо за клуба? Все пак не би получила куршум в главата, ако издаде съществуването на Шестица купа, нали?
	— Аз не съм казвала на никого.
	— И аз не съм, но остават четири.
	— Не и Фейт. Фейт е… — Тя замълча, когато видя, че Мери стои пред нея. Бледото й чело беше смръщено. — Моника, трябва да приключвам. Днес имаме много работа.
	— Лоръл, това е сериозно. Не можеш да ме отрежеш ей така.
	— Не те отрязвам. Просто…
	— Идвам в Уилинг — заяви Моника. — Пристигам утре. Кажи на Дениз и Кристъл.
	И затвори. Лоръл стоеше и безмълвно държеше слушалката.
	— Лоши новини? — попита Мери. — Не е нещо със сестра ти, нали?
	— Какво? — Лоръл примига, после бавно остави слушалката. — Не. Клодия е добре. Съобщиха ми, че една стара приятелка е била убита.
	— Убита? Коя?
	— Анджела Ричи. Едва ли я познаваш.
	— Беше приятелка на сестра ми — бързо каза Мери. — Затова ли спомена Фейт?
	Лоръл кимна и Мери продължи:
	— Спомням си я. Много красива. Много талантлива. Господи, колко жалко! — Лоръл отново кимна. — Добре ли си?
	— Да.
	— Наистина ли? Не изглеждаш добре.
	— Добре съм, Мери, наистина.
	Но не беше. Беше ужасена и уплашена повече от когато и да било през последните тринайсет години.


>>	2.

	Остатъкът от деня мина като в мъгла. Виждаше как Мери, Пени и Норма я гледат внимателно и дори някои от клиентите й й хвърляха любопитни погледи, когато не им помогнеше с обичайната си експедитивност. Затвори магазина в пет, насили се да остане до шест и половина и да помогне на Мери в последните приготовления, след което се отправи към къщи.
	Ейприл и Алекс я посрещнаха бурно както винаги. Тя ги погали разсеяно, възнагради ги с по една кучешка бисквита, метна палтото си от камилска вълна на един стол и се тръшна на дивана.
	Цяла седмица се беше чувствала странно. Нима беше имала предчувствие за това, което се беше случило с Анджи? Невъзможно. Макар Анджи да й пращаше картички за Коледа и даже й се беше обадила, когато беше разбрала от майка си за сърдечния пристъп на баща й, двете не бяха близки. Всъщност ако не бяха усилията от страна на Анджи, съвсем щяха да се откъснат една от друга, както беше станало с Моника. Все пак какво общо можеше да има тя с талантлива бродуейска звезда?
	Нищо. Нищичко освен общо детство в Уилинг и членството в един глупав клуб, основан от преждевременно развитата Моника, когато бяха едва на дванайсет.
	Шестица купа. Моника беше измислила името. Според нея сърцето символизираше средоточието на силата и интелекта. Когато Кристъл възрази, че според нея интелигентността била свързана с мозъка, Моника се сопна:
	— Казах, че символизира. Ти май не знаеш какво е символ. Освен това да не би да искаш да се казваме Мозъчната шестица? — Кристъл спря да спори. Несигурна в собствената си интелигентност, Моника съвсем беше смазала нежната Кристъл. „Господи, тя смазваше всички ни“ — помисли Лоръл. Моника беше като стихия. Явно нещата не се бяха променили: нали беше заявила, че се връща, за да говори с нея, Кристъл и Дениз за убийството на Анджи. Убийство, за което беше убедена, че е свързано с Шестица купа.
	Клубът беше започнал съвсем невинно. Имаше „тайна“ инициация, която се състоеше в това да изядеш с вързани очи някаква храна, след като са ти казали, че маслинките са жабешки очи, а суровият телешки дроб е човешки. След това си бяха правили безобидни шегички с някои съученици, които единодушно бяха решили, че не харесват. Понякога правеха анонимни обаждания на по-големи момчета, говореха с престорени дълбоки и сексапилни гласове и затваряха току преди да се запревиват от кикот. Когато бяха на петнайсет, всички с изключение на Дениз отбелязаха деня на Бастилията, като се промъкнаха посред нощ в местния кучкарник, въоръжени с клещи за рязане на тел, строшиха един прозорец и пропълзяха вътре, за да освободят около петдесет котки и кучета. Тази лудория излезе по вестниците, но никой така и не ги заподозря. Беше толкова забавно. Но докато растяха, игрите им ставаха по-мрачни.
	Някой позвъни и Лоръл вдигна вежди. Кой ли можеше да е? Точно тази вечер, когато не искаше да я закачат, имаше неочаквано посещение.
	Но не беше неочаквано.
	— Здрасти — каза Кърт Райдър. — Гладна ли си? Аз умирам от глад.
	Лоръл за миг затвори очи.
	— О, Кърт, просто ми изскочи от ума, че ще вечеряме заедно.
	— Е, няма страшно — небрежно каза той и влезе, извиси се над нея с двуметровия си ръст. — Готова ли си да тръгваме?
	— Не, Кърт. Май тази вечер не ми е до това.
	На красивото му лице се спусна разочарование, проблесна в кафявите му очи.
	— Не ти е до това? Да не си болна?
	— Не. — Лоръл махна към просторната дневна. — Влизай.
	Той направи няколко крачки, след което се обърна.
	— Защо е толкова тъмно?
	— Защото не съм запалила лампите?
	— Много смешно — ухили се той.
	— Ти си този, който трябва да прави блестящите умозаключения.
	— Виж сега, аз съм само заместник-шериф, а не някой от нафуканите ти телевизионни детективи. И виж ме само — изтощен след тежкия ден на борба с престъпността, а момичето ми е забравило, че имаме среща.
	— Наистина съжалявам, Кърт. Извинявай.
	Той светна една лампа и седна на дългия кожен диван.
	— Спри да се извиняваш и кажи какво има. Бледа си. Да не те хваща грип?
	— Не. Получих лоши новини. — Тя седна до него. — Помниш ли Анджела Ричи?
	— Анджи? Разбира се. Нали бяхте година след мен. Беше в твоя клас. Майка й разправя из целия град, че направила голям пробив в някаква постановка в Ню Йорк.
	— Анджи е мъртва, Кърт. Убита.
	За миг Кърт я изгледа безизразно.
	— Убита? Какво е станало?
	— Била е пребита до смърт в собственото си легло. — „И изглежда, е свързано с един клуб, в който бяхме като деца“ — помисли си Лоръл, но не го каза на глас. Не искаше да говори за Шестица купа с Кърт. А и това беше само предположение на Моника.
	— Лоръл?
	— А?
	— Попитах те дали още сте приятелки. Не помня да си я споменавала, откакто излизаме заедно.
	— Чувахме се от време на време.
	— Как разбра за убийството й?
	— Обади ми се Моника Бойд. И тя живее в Ню Йорк.
	— Моника? Помня я. Висока, властна. Не е ли адвокатка?
	— Да. Утре идва в Уилинг.
	— Защо?
	Лоръл не отговори веднага.
	— За погребението — каза рязко.
	Моника не беше споменала погребението, но бяха извикали семейство Ричи в Ню Йорк и те се бяха обадили на няколко души, за да съобщят за кончината на дъщеря си и за подробностите около погребението. Анджи щеше да бъде погребана в Уилинг. Поръчките за траурни кошници цветя и венци бяха започнали да пристигат в магазина няколко часа преди да затворят.
	Кърт се намръщи.
	— Наистина жалко, че Анджи е мъртва, но ти изглеждаш ужасно разстроена заради човек, когото вече почти не си познавала.
	— Но преди я познавах много добре. Бяхме приятелки десет години. А и начинът, по който е умряла… Това е ужасно, Кърт.
	— Така е. Всички убийства са ужасни. — Той я прегърна. — Съжалявам, мила.
	— Благодаря.
	— Знам, че не мога да кажа нищо, за да се почувстваш по-добре, но трябва да хапнеш нещо.
	— Не съм гладна.
	— Коремът ти къркори.
	— Така ли?
	— Да, и то силно.
	— Не бях забелязала. — Лоръл се усмихна. — Знаеш ли, днес май не съм яла нищо освен половин препечена филийка и една поничка.
	— Нищо чудно, че не ти е добре. Майка ми е твърда привърженичка на храненето независимо от всички обстоятелства.
	— Майка ти тежи сто кила — разсеяно каза Лоръл и веднага се изчерви от срам. — Извинявай — добави бързо. — Как можах да го кажа. Не исках… Майка ти е чудесен човек.
	Но Кърт се разсмя добродушно.
	— Така е. Чудесен човек, който тежи сто кила. Няма нищо, Лоръл. Фактите са си факти. И е факт, че ти си прекалено слаба, за да пропускаш хранене. Щом не ти се излиза, искаш ли да поръчам пица?
	Лоръл се поколеба.
	— Ами… няма да е зле.
	— Чудесно. Имаш ли бира?
	— Няколко стека.
	— Няма да ни трябват чак толкова. Върви да нахраниш гладните псета, че ме гледат мръснишки от вратата, а аз ще се обадя да поръчам. Обещавам ти, че след няма и час ще си като нова.


	Кърт настоя да запали голямата каменна камина. След като нахрани кучетата, Лоръл седна до огъня да се сгрее, прегърнала една възглавница. Не беше осъзнала, че откакто Моника се обади, умира от студ. Когато дойде пицата, яде като невидяла.
	— Нали не беше гладна? — подразни я Кърт. — Добре че поръчах голяма.
	Лоръл остави недояденото парче в чинията си.
	— Прав си. Тъпча се като прасе.
	— Не се тъпчеш. Дори е хубаво да те видя да ядеш така. Обикновено само си чоплиш в чинията.
	— Нямам хубостта на сестра си, но поне мога да се старая да съм стройна.
	— Не искам да обиждам Клодия, но никога не съм я смятал за русокоса бомба като всички останали.
	— Не си, защото тя не се съгласи да излезе с теб.
	— Което издава наистина лошия й вкус, но аз не тая лоши чувства. Освен това я поканих само защото се смяташе за невероятен подвиг да успееш да излезеш с Клодия Дамрън. Винаги съм смятал твоя стил за по-привлекателен.
	— Не знаех, че имам стил.
	— Имаш, имаш.
	В девет, когато апетитът й беше утолен и тялото й най-сетне се беше стоплило от огъня, Лоръл попита Кърт дали има нещо против да си тръгне рано.
	— Днес имах много работа, а утре се очертава още по-лошо — каза му.
	— Ох — въздъхна той. — Първо забравяш за срещата ни, а после ме изритваш навън на студа.
	— Кърт, не…
	— Шегувам се. — Той я целуна по челото. — Наспи се добре. В събота вечерта ще излезем на хубава вечеря. Дори може да стоим и до след единайсет, щом няма да си на работа на следващия ден.
	— Звучи прекрасно, Кърт. Благодаря ти за разбирането.
	Загледа го как върви по дългата алея към колата си. Наистина беше чудесен мъж. Спокоен, уверен, мил. „Нищо чудно, че майка ми иска да ме омъжи за него. Само да бях влюбена в него.“
	Когато фаровете на колата му изчезнаха на края на алеята, тя затвори вратата и забърза към телефона. Не беше излъгала Кърт — наистина беше изтощена — но трябваше да се обади на няколко места.
	Първо набра номера на Кристъл и се учуди, че никой не вдига. Откакто съпругът на Кристъл, Чък Ландис, я беше напуснал преди половин година, тя се беше превърнала в отшелница. Може би това, че не вдигаше, беше добър знак. Може би се връщаше към живота.
	След това позвъни на Дениз Прайс. Двете бяха близки приятелки като малки, но след гимназията Дениз прекъсна всякакви контакти. Отначало Лоръл я заболя, но после полека-лека свикна с мисълта, че никоя от Шестица купа не иска да остане близка с нея. Никоя, с изключение на Анджи. Лоръл беше разбрала от градските клюки, че след като завършила колежа за медицински сестри, Дениз се омъжила за лекар, родила дъщеря, Одра, и заживяла в Чикаго. Лоръл се изненада, когато преди малко повече от година Дениз и съпругът й Уейн се преместиха в Уилинг. Скоро след това Дениз нае „Дамрън Флорал“ да направи украсата за едно коледно парти в красивата й къща. Точно тогава двете с Лоръл се срещнаха отново и Дениз обясни, че идеята да се преместят в Уилинг била на Уейн, защото смятал, че дъщеря им щяла да е на по-сигурно място тук, отколкото в големия град.
	Вдигна Уейн.
	— О, здравей, Лоръл. — Гласът му беше дълбок и мелодичен. — За украсата на коледното ни тържество ли се обаждаш? Двамата с Кърт ще дойдете, нали?
	— Не бихме го пропуснали. — Всъщност съвсем беше забравила за това. Значи край на плановете на Кърт да вечерят някъде в събота. Партито беше тогава. — Да, трябва да поговоря с Дениз за украсата и за още някои неща.
	— Добре. Чакай да видя къде е.
	Дениз се обади след почти три минути. Говореше троснато и сърдито.
	— Да, Лоръл. Какъв е проблемът?
	— Няма проблем с украсата. — Лоръл беше малко объркана от тона й. С Дениз не бяха близки и едва ли щяха да си върнат някогашната близост, но се държаха приятелски. — Можеш ли да говориш?
	— Тук е лудница. Одра не е добре, а аз имам главоболие.
	— Съжалявам. Надявам се, че не ви хваща грипът.
	— И аз. И на двете ни е лошо.
	— Тогава ще бъда кратка. Чу ли за Анджела Ричи?
	Дениз сниши глас:
	— Чух, че я убили.
	— Да. Моника се обади да ми каже. Дениз, тя познава детектива, който работи по убийството. Той й е казал, че на огледалото на Анджи със собствената й кръв са били изписани шестица и сърце.
	— Какво?! — ахна Дениз.
	— Шестица и сърце. Освен това до тялото й е имало карта таро. Картата на Страшния съд. Моника е убедена, че смъртта на Анджи е свързана с Шестица купа.
	— Това е абсурд!
	— И според мен беше така, докато не се замислих колко невероятно би било шестицата и сърцето на огледалото да са просто съвпадение. Утре Моника пристига в Уилинг. Иска да говори с теб, с Кристъл и с мен.
	— Аз обаче не искам да говоря с нея — категорично заяви Дениз. — Дори не искам да си помислям за Шестица купа.
	— И аз не искам, но трябва.
	— Не, не трябва. На мен не ми трябва.
	Реакцията на Лоръл сутринта беше почти същата, но размислите й през деня я бяха привлекли на страната на Моника.
	— Дениз, трябва да помислим за това. Ако смъртта на Анджи по някакъв начин е свързана с Шестица купа, е възможно и ние да сме в опасност. Моника е умна и знае много за случая.
	— Моника създаде Шестица купа — горчиво каза Дениз. — Тя ни забърка в тази каша.
	Нетърпение заля Лоръл.
	— Моника не ни е карала насила да учредяваме клуба или да правим нещата, които правехме. Всички сме отговорни за „тази каша“, както я нарече. — Дениз мълчеше. — Както и да е, просто исках да ти кажа точно какво се е случило с Анджи и че Моника ще дойде. Ти решаваш дали ще говориш с нея, или не.
	— Да, аз решавам. — Дениз замълча за миг. — Съжалявам, но тази вечер имам много работа. Ще ти се обадя. Лека нощ.
	Телефонът щракна в ухото на Лоръл.


>>	3.

	Лоръл се опита да се разсърди на Дениз за резкия й тон, но не успя. Дениз имаше съпруг, дете, сигурен и много удобен живот. Последното нещо, за което искаше да й се напомня, беше Шестица купа. А сега убийството на Анджела и теорията на Моника, че то има връзка с Шестица купа. Сигурно сутринта се беше държала с Моника също толкова троснато, колкото Дениз с нея тази вечер.
	Направи си чай с канела, отиде до етажерката и извади един стар албум с напукана корица. „Трябва да се грижа повече за това“ — помисли си, докато сядаше на дивана. Сега, когато Кърт си беше отишъл, Ейприл и Алекс скочиха при нея и се сгушиха от двете й страни. Тя бавно отпи от чая и разгърна страниците на албума. Няколко албума на полицата бяха посветени на Клодия — винаги позираща и нагласена, влюбена в обектива. Само този беше неин. Лоръл прелисти страниците, на които я имаше като бебе и току-що проходило детенце, и се спря на снимките с първата й и най-добра приятелка. Фейт Хауард.
	Усмихна се. Ето ги, стояха хванати под ръка пред пъстрата цветна леха в задния й двор. И двете бяха с дълги коси — косата на Фейт беше естествено вълниста и блестеше като мед под лъчите на слънцето. И двете бяха с венци от маргаритки, Лоръл ги беше изплела с мисълта, че така ще приличат на кралица Гуиневир.
	— Гуиневир с два паднали зъба — засмя се, докато се гледаше.
	Лоръл беше с червени къси панталони и бял потник, който изглеждаше все едно го беше поляла с шоколад. Фейт се кипреше в лятна рокля на цветчета, едната й презрамка беше паднала закачливо на седемгодишното й рамо и тя беше изпънала напред мръсното си босо краче като балерина.
	„Истински фатални жени“ — помисли си Лоръл. Беше цяло чудо, че Кърт Райдър и Чък Ландис се бяха сприятелили с тях.
	Отначало двамата не искаха. Живееха наблизо. Фейт ги надушваше, където и да бяха, и беше решила да се сприятелят с двете хубави шумни момчета, които пък ги отбягваха.
	— Вие сте кльощави женки! — заяде ги Чък един ден, когато двете с Фейт стояха на земята и гледаха как момчетата седят в хубавата си къщичка на дървото зад къщата на Кърт и ядат бисквити с фъстъчено масло. — Това е къщата на Тарзан и е забранено за момичета.
	— Не е забранено. — Фейт беше непоколебима. — Ами Джейн?
	Момчетата се спогледаха, не знаеха как да отговорят. След това Кърт каза победоносно:
	— Джейн може да се люлее на лиана. Само момичета, които могат да се люлеят на лиани, могат да се качват тук.
	Изпратиха отдалечаващите се Лоръл и Фейт с кикот, а Фейт се престори, че ще се разреве. След петнайсет минути двете момчета изпищяха, когато Фейт влетя, увесена на лиана, и тупна на ръба на къщичката им. Счупи си ръката, но спечели възхищението на Кърт и Чък. И те я приеха. Съгласиха се да й станат приятели, а тя настоя да станат приятели и на Лоръл. Четиримата бяха неразделни това лято. Естествено, след време се отдръпнаха един от друг. Кърт и Чък прекарваха времето си с други момчета, а Лоръл и Фейт се сприятеляваха с момичета на своята възраст, но топлината от приятелството между четиримата през онова лято така и не изчезна. Допреди тринайсет години.
	Лоръл остави албума и се загледа в пламъците в камината, умът й се върна години назад в една нощ, която приличаше на тази.
	Спомняше си студа. Беше казала, че ще спи у Анджи. Всички бяха казали така, макар че родителите им не знаеха, че семейство Ричи заминават за уикенда и си мислят, че Анджи ще спи у Лоръл. Пет от тях щяха да са доволни да си останат в къщата на семейство Ричи, да ядат пуканки, да се обаждат на момчета, да гледат клипове и да изпият виното, което беше донесла Моника. Не пиеха и затова виното превръщаше вечерта в опияняващо преживяване, но не и за Моника. Тя не беше доволна да си стои у дома. Искаше Шестица купа да направи едно от посещенията си във фермата на Причард.
	Моника открай време беше очарована от мястото и особено от стария обор. Всички в околността знаеха историята за робинята на Причардови — Есме Дюбоа. През 1703-та кон хвърлил първородния син на Причард и той загинал. След няколко седмици скарлатината отнесла още четири от петте останали деца и само няколко дни по-късно госпожа Причард била намерена удавена в езерото на фермата.
	Семейство Причард се гордеели с набожността си. Знаели, че не са заслужили такива беди, и решили, че това е работа на дявола. Есме била от езическите острови, където било пълно с вуду магии. И те бързо заключили, че сигурно тя се занимава с черните си изкуства. Осъдена била като вещица от съд, в който и съдията, и съдебните заседатели били по един или друг начин задължени на семейство Причард. Деветнайсетгодишната Есме била обесена в обора на Причард, същия обор, който беше устоял още триста години, за да могат Шестица купа понякога да се събират там.
	В онази мразовита декемврийска нощ Моника беше решила, че е време пак да отидат в обора. Всички се размрънкаха.
	— Моника, навън е страшен студ. И започва да вали — оплака се Кристъл.
	— Имаме палта — заяви Моника.
	Лоръл подкрепи Кристъл:
	— Защо да не почакаме да се стопли?
	Моника я изгледа кръвнишки.
	— Защото няма да се стопли още няколко месеца. Освен това има по-малък шанс да ни хванат, когато навън няма никого. Смятах, че тази вечер може да правим нещо малко по-различно, нещо страшничко.
	— О, не — изстена Дениз. — Стига с тези вещерски ритуали. Според мен не бива да си играем с магии, страх ме е.
	Изведнъж Фейт, която дотогава беше необичайно мълчалива, се оживи:
	— Да, тази нощ е идеална — каза енергично. — Днес е петък тринайсети. Каква по-подходяща нощ за ритуал?
	Кристъл я изгледа с почуда.
	— Баща ти е свещеник. Ти най-малко би трябвало да се забъркваш с магиите.
	Фейт завъртя сините си очи към тавана.
	— Баща ми е неръкоположен свещеник на някаква налудничава религия, която е измислил сам. Според мен и той, и последователите му не са в ред. Във вещерството има доста повече смисъл. — Тя стана. — Да тръгваме към обора.
	— Да, ще е забавно — заприглася Анджи. Харесваше й театралността на сатанинските ритуали на Моника. — Нощта е идеална и не ни се удават често такива възможности.
	Лоръл, Дениз и Кристъл замърмориха, но се примириха. Моника, Фейт и Анджи бяха силните в групата. Като се замислеше сега, Лоръл разбираше, че Шестица купа беше под властта на Моника, а Анджи и Фейт бяха нейните заместнички. Самата тя, Кристъл и Дениз винаги ги следваха.
	Отпи глътка чай и се размърда неудобно, като си спомни за пътуването с колата. Макар че имението не беше владение на Причард от почти цял век, местните все още го наричаха Фермата на Причард. По времето на Есме фермата покривала повече от сто акра. Сега беше само двайсет. Големият старовремски обор — настоящият собственик на фермата не го използваше — беше на стотина метра от къщата. Паркираха на четвърт миля и тихо затичаха в мрака. Моника носеше голям брезентов чувал.
	Отвориха вратата на обора, колкото да се вмъкнат вътре, макар че светлините на къщата изглеждаха много далечни. Някъде излая куче и Лоръл си спомни как се беше уплашила, че ще дойде да им се нахвърли. Но не се случи нищо. Кучето сигурно беше вързано или затворено. Освен това си спомни как една от тях — май беше Анджи — се изкикоти.
	Вътре Моника взе фенера, който държеше скрит зад някакви стари сечива за случаи като този. Драсна клечка кибрит и в следващия миг светлината грейна и захвърля трепкащи сенки.
	Моника беше най-висока и окачи фенера. Светлината затанцува по дългата й махагонова коса и превърна очите над високите й скули в изумруди.
	— Тази вечер ще извикаме духа на Есме Дюбоа.
	— Какво?! — изписка Кристъл. Изглеждаше ранима като дете с дългите си руси коси, големите сини очи и дребната си фигура. На седемнайсет беше само малко над метър и петдесет. — Да викаме дух?!
	— Да — спокойно каза Моника с дрезгавия си заповеднически глас. Извади от чувала бутилка вино. — Червено. Червено като кръв. — Измъкна вече разхлабената тапа от гърлото на бутилката. — Всяка ще отпие.
	— Не искам повече — каза Кристъл. — Гади ми се.
	И на Лоръл й се гадеше. Но едва по-късно щеше да открие, че има непоносимост към алкохол. Дори най-малкото количество й оказваше преувеличен ефект, повръщаше й се. Но тази вечер беше пила, защото не искаше другите да й се смеят. Така че всички пиха. Когато изпразниха бутилката, Моника — нея като че ли не я беше хванало — отново заговори с авторитетен тон:
	— Тази вечер ще извикаме духа на Есме Дюбоа. — Извади от чувала въже. — Ще пресъздадем обесването.
	Лоръл се втрещи.
	— Смяташ да бесиш някого?
	Моника я изгледа надменно.
	— Разбира се, че не. Ще стигнем само донякъде. После духът на Есме ще дойде.
	— Това не ми харесва — осмели се да каже Кристъл.
	Моника не й обърна внимание и погледна Дениз.
	— Ти ще си Есме.
	Сивите очи на Дениз се разшириха.
	— Защо пък аз?
	— Защото реших, че ти си най-подходяща — парира Моника. — Косата ти е черна и къдрава като на Есме. Ти най-много приличаш на нея. Анджи, помогни ми да вържа въжето на ей онази греда. После ще направим примка. Дениз ще си пъхне главата в нея.
	— А, не! — сопна се Дениз.
	— А, да.
	Дениз твърдо изгледа Моника.
	— Есме може да е била робиня, но аз не съм. Не можеш да ми заповядваш, Моника Бойд, и няма да си пъхам главата в никакви примки!
	За миг Моника я изгледа втренчено, после се засмя:
	— Дениз, не го приемай толкова сериозно! Това е просто игра.
	— Аз ще си пъхна главата в примката — каза Фейт леко завалено. Всички обърнаха очи към нея. Дългата й червена коса блестеше на светлината на фенера, в очите й имаше нещо диво, невъздържано. Беше се държала странно през цялата вечер — ту беше свита, ту агресивна. Може би заради виното. Беше изпила повече от останалите. — Ще е забавно.
	— Недей — каза Лоръл. — Това е лудост.
	Фейт се изкиска:
	— Обичам да правя луди неща. Спокойно, Лоръл.
	— Фейт…
	— Ще го направя! — извика Фейт. — Хайде, Моника, дай да ти помогна с въжето.
	По това време на Лоръл вече й беше лошо. Седеше на посипаната със слама земя, докато Моника и Фейт действаха. Моника довлече под примката една гниеща бала слама и Фейт се покатери на нея. Моника взе фенера и го вдигна високо. По красивото чувствено лице на Фейт затрептяха сенки. Изглеждаше по-висока, отколкото беше, и цялата сцена придоби някакъв сюрреалистичен оттенък.
	— Фейт, пъхни си главата в примката — нареди Моника. — Останалите се наредете в кръг около нея и се хванете за ръце.
	Лоръл се опита да стане, но не успя. Моника я погледна раздразнено.
	— Ти си пияна!
	— Съжалявам — изфъфли Лоръл. — Никога не бях пила вино.
	— Стой си там тогава. Цялата си зелена. Не искам да ни одрайфаш. Останалите се наредете в кръг.
	— И на мен ми е лошо — каза Дениз.
	— Нищо ти няма — твърдо отсече Моника. — Влизай в кръга!
	Фейт вече се беше покатерила на балата и си беше надянала примката. Викна високо:
	— Побързайте де!
	— Тихо! — изсъска Моника. — Ще те чуят в къщата.
	— Тя е пияна — каза Дениз. — Залита. Опасно е. Фейт, свали примката.
	Фейт тупна с крак.
	— Няма! Започвайте да пеете.
	— Добре. Да свършваме с това — каза Кристъл. — Умрях от студ.
	Хванаха се за ръце и започнаха да обикалят около Фейт. Лоръл ги гледа известно време, но от въртенето им й стана още по-зле. Цялата стая сякаш се въртеше.
	Моника започна да припява, понижи още дрезгавия си глас, изговаряше думите бавно, хипнотично. Останалите я гледаха. После Анджи започна да повтаря думите, после Кристъл, накрая Дениз.
	— Приветстваме ви, Повелители на Мрака. В името на владетелите на земята, кралете на подземните владения, въздигнете се тук. Отворете портите и изведете вярната ви робиня Есме Дюбоа, умряла, защото е вършела вашите дела сред почитащите бога. — Започнаха да обикалят по-бързо. — Азазел, Азазел, козел на изкуплението, пуснат в деня на изкуплението, тръгнал към Ада. — Обикаляха и обикаляха, гласовете им звучаха в унисон. — Явете се пред нас, Есме и Азазел, явете се пред Шестица купа, вашите слуги днес. Позволете ни да се насладим на великолепието ви.
	Откъм фенера нещо проблесна. Лоръл отново затвори очи, отчаяно се бореше с гаденето. Искаше да се махне от този студен плесенясал обор и да иде някъде на топло, да легне и да чака повдигането от виното да премине. Стисна корема си с ръце и отново отвори очи.
	Макар че спомените й до този момент бяха съвсем ясни, последвалите мигове и до днес бяха като в мъгла. Единственото, което си спомняше точно, беше как момичетата припяват: „изведете вярната ви робиня…“ — и после писък. След което пламъците, блъвнали от падналия фенер, погълнаха балата слама, заоблизваха крачолите на дънките на Фейт. Фейт!
	Още писъци… и изведнъж Лоръл осъзна, че краката на Фейт вече не са върху балата. Висяха отпуснато, а тя се полюшваше бавно, главата й беше извита надясно, блестящите й очи бяха изцъклени.
	Момичетата се разбягаха, а пламъците започнаха да се разпростират и да се катерят по краката на Фейт. Ужасена, Лоръл скочи към нея. Чу как някой изпищя: „Лоръл!“, докато тя протягаше ръце към огъня, за да хване Фейт, да намести краката й обратно на балата. Но краката на Фейт горяха и Лоръл не можеше да ги докосне.
	— Фейт! — крещеше тя. — Фейт!
	Някой я дръпна.
	— Стига, Лоръл. Тя е мъртва!
	— Не! — хлипаше Лоръл.
	— Мъртва е. Прекалено е късно. Господи, виж си ръцете! — Още писъци, още викове. — Трябва да бягаме!
	— Не можем да я оставим! — проплака Лоръл.
	— Тя е мъртва! — изкрещя Моника. — Дениз, хващай Лоръл. Трябва да тръгваме!
	Следващите няколко минути бяха калейдоскоп от образи. Студът. Лапавицата съскаше, когато докоснеше пламъците. Как почти я завлякоха до колата. Как Моника запали и подкара лудешки по неравния селски път. Как тя се обърна назад и видя, че пламъците вече са обхванали обора и скачат гневно в беззвездната зимна нощ.
	Сепна се и се върна в настоящето. Беше се задъхала. Остави изстиналия чай и се насили да си поеме дъх, бавно и дълбоко. Макар често да сънуваше онази нощ, рядко си позволяваше да мисли за нея, когато беше будна. За тринайсет години споменът би трябвало да е избледнял, но не беше. Все още си спомняше съвсем живо как беше стояла замаяна в банята на Анджи, докато тя мажеше с антисептичен крем обгорелите й ръце и длани, после ги уви с бинт и я накара да изпие някакво хапче.
	— Какво е това? — беше измънкала Лоръл.
	— Антибиотик. Взех хапчета от кабинета на татко.
	— Ама баща ти е ветеринар! — извика Дениз.
	— Животните пият същите лекарства като хората — отвърна Анджи. — Няма страшно, Лоръл. Трябва да пиеш по едно на осем часа, докато не ги свършиш. Лоръл, чуваш ли ме?
	И тя пи хапчетата, каза на родителите си, че се е поляла с вряла вода, внимателно криеше ръцете си и през следващите няколко дни не излизаше. И не каза нищо. Никоя от тях не каза нищо дори когато смъртта на Фейт Хауард се превърна в основна тема за разговор в града. Отначало всички бяха смаяни. Макар че собствениците на фермата бяха оставили лампите запалени, онази вечер те не си бяха вкъщи и никой не беше чул виковете на момичетата. Всички решиха, че Фейт е била сама в обора, което изглеждаше необяснимо. След това съдебният лекар каза, че Фейт била бременна в третия месец. Тогава жителите на града решиха, че всичко е ясно. Фейт, дъщерята на фанатично-религиозния Зийк Хауард, е била ужасена да признае на баща си, че е бременна, и че по всяка вероятност гаджето й, Нийл Камрът, когото всички и без това смятаха за студен и ексцентричен интелектуалец, й отказал да се ожени за нея. Решиха, че Фейт се е обесила сама. И че в предсмъртните си гърчове е ритнала фенера и е запалила пожара.
	През цялото време, докато траеха тези клюки и предположения, Лоръл агонизираше от вина. Тя и останалите от Шестица купа знаеха, че Фейт не беше искала да се самоубие. Лоръл и Дениз настояваха, че трябва да кажат истината. Но Моника надделя:
	— Слушайте, знаете ли какво ще си помисли за нас целият град, ако разберат какво сме правили? Ще ни смятат за последните отрепки. По-лошо дори. А и ние не я убихме. Беше нещастен случай. Тя беше пияна. Подхлъзна се от балата и когато въжето се стегна около врата й, ритна фенера точно така, както казват.
	— Но трябва да кажем, че не се е самоубила — не се отказваше Лоръл.
	Моника я нападна яростно:
	— Ако кажем истината, трябва да кажем, че сме избягали и сме я изоставили.
	Дениз беше съкрушена.
	— Но тя вече беше мъртва. Ти каза така.
	— Именно. Казах — и бях права. Видяхте как й беше извит вратът, празнотата в погледа. Гореше, а не издаваше нито звук. А какво ще стане, ако не ни повярват? Ами ако решат, че сме я убили?
	— Защо ще решават такова нещо? — ужасено попита Дениз.
	— Защо ли? Може би защото сме били пияни.
	— Те не го знаят.
	— Но ще го разберат, ако вземат кръв от тялото на Фейт. Няма да си помислят, че тя е била пияна, а ние не. Освен това как ще обясним примката около врата й?
	Разпалеността на Дениз взе да отслабва.
	— Ще кажем, че е било игра. Така си беше — безобидна игра.
	— Гениално, Дениз. И всички ще решат, че безобидните игри включват това да нахлузиш примка на врата на някое момиче, така ли? Не, няма да кажем нищо. Не можем. Случилото се не е по наша вина, но хората няма да ни повярват. Ще ни обвинят в преднамерено убийство или в убийство по непредпазливост. Може да идем в затвора! — Останалите се присвиха от страх. — Животът на всички ни ще бъде съсипан, и то защо? Заради един нещастен случай! Ние сме невинни!
	Кристъл не беше казала и дума през цялото време. Само плачеше тихо, сърцераздирателно. И в крайна сметка те не проговориха, както им беше казала Моника, въпреки че бедният Нийл Камрът си навлече презрението на жителите на Уилинг. Той беше направил на Фейт дете, беше я изоставил и тя се беше самоубила — така смятаха. Казваха, че е свиня. Лоръл се тревожеше за него, но Моника й заяви, че това е тъпо. Той имал алиби за нощта, когато беше умряла Фейт. Полицията нямаше да може да докаже, че той я е убил, а наесен той заминаваше за Харвард със стипендия. Дотогава все щеше да преживее клюките. А и никога не се беше опитвал да е популярен. Изглежда, не му пукаше какво мислят за него хората. Междувременно Шестица купа се саморазпусна и на следващата година останалите пет момичета тръгнаха всяко по своя път, изгубили невинността на младостта, понесли черни спомени за ужасния край на приятелката си.
	Лоръл нави ръкавите на пуловера си. По ръцете и дланите й имаше белези от изгаряне, но бяха толкова бледи, че хората рядко ги забелязваха. Струваше й се, че храбро се е протегнала през пламъците, за да хване Фейт, но ако беше така, нямаше ли белезите да са по-големи? Едва се виждаха. Може би споменът й за това какво беше направила бяха замъглени от алкохола. Може би не се беше опитала истински да спаси най-добрата си приятелка.
	Огънят беше отслабнал и Лоръл смъкна ръкавите си — в стаята бе станало студено. Ейприл и Алекс спяха на дивана, Алекс лекичко похъркваше. И тя трябваше да поспи, но не й се спеше.
	Бавно се изправи, за да не събуди кучетата, и започна да обикаля из стаята. На излъскания дървен под имаше вълнени черги, по покритите с ламперия стени висяха маслени картини на местни пейзажи, рисувани от баба й. Лоръл знаеше, че сега могат да й донесат доста пари, но никой от семейството не би и помислил да ги продаде. Обикновено стаята й се струваше топла и очарователна с небрежния си провинциален стил. Тази вечер й се струваше прекалено голяма и пълна с тъмни ъгли. Дощя й се да разсее ума си с нещо. Днес бе мислила за Фейт и Шестица купа твърде много.
	Изведнъж се сети, че тази вечер не е взела пощата си на влизане. Навлече палтото си, запали лампата пред входната врата, взе фенерчето и излезе.
	Нощта беше студена и ясна. Тя светна фенерчето и бавно тръгна по чакълената алея към стълба с пощенската кутия до пътя. По това време почти нямаше движение. Нощта беше съвсем тъмна, като се изключеше леденият сърп на луната. Лоръл потрепери и се загърна в палтото. Тук навън нямаше нищо страшно — нямаше странни шумове, нямаше чувството, че някой я следи — но все пак изпитваше безпокойство. Бръкна в пощенската кутия, извади няколко писма и забърза, почти затича обратно към къщата.
	Щом влезе, затръшна вратата и заключи. И двете кучета скокнаха и залаяха предупредително и тя се почувства глупаво.
	— Няма нищо — успокои ги. — Няма никакви натрапници, които да нападате.
	Спорно беше дали Ейприл и Алекс биха нападнали когото и да било. И двете кучета бяха гальовни, почти боязливи. Тя често се питаше дали нравът им има нещо общо с това, че прекалено рано са били отнети от майка си.
	Вече по-спокойна зад здраво заключената врата, Лоръл свали палтото си и седна с пощата. Ръцете й все още леко трепереха. „Това е нелепо“, помисли си. Смъртта на Анджи беше кошмарна, а теорията на Моника беше ужасяваща, но Моника нямаше никакви доказателства. Може пък шестицата и сърцето на огледалото на Анджи да бяха съвпадение. Може изобщо да не е било сърце, а просто размазано петно, което полицията беше взела за сърце.
	Запреглежда писмата. Три коледни картички, сметка за кредитната й карта и… един плик без обратен адрес. Пощенското клеймо беше от Ню Йорк.
	С натежало сърце тя отвори плика и извади сгънат лист… и видя шестица и сърце, нарисувани с червено мастило. Сърцето й подскочи. Тя разгъна листа. Оттам изпаднаха две снимки.
	Първата беше стара малка черно-бяла снимка на усмихнатата Фейт Хауард, облечена в черен пуловер и със семпъл гердан от перли. Училищната снимка на Фейт. Очите на Лоръл се напълниха със сълзи. След това погледът й се премести на втората снимка.
	Беше цветна моментална снимка на тяло, проснато върху оцапани с кръв бели сатенени чаршафи. Лицето беше гротескно размазано и окървавено под водопада от дълги черни коси.


>	Глава 3

>>	1.

	Насили се да легне, но не можеше да заспи. Беше вперила невиждащи очи в телевизора и автоматично превключваше кабелните канали.
	Вече знаеше, че Моника не си въобразява, че някой преследва Шестица купа. Полароидната снимка беше на обезобразеното тяло на Анджи. Определено не беше полицейска снимка. Сигурно убиецът я беше направил веднага след убийството. Лоръл потрепери и придърпа завивката. Труповете, които хората обикновено виждаха, бяха балсамирани, добре облечени, нагласени да приличат на живи, лежаха спокойно в подплатени със сатен ковчези. А тя, от своя страна, беше видяла как едно момиче се люлее на въжето с обхванато от пламъци тяло. Сега беше видяла снимка на брутално убита жена. Най-лошото беше, че и двете тела бяха на нейни приятелки.
	Смъртта на Фейт беше нещастен случай — ужасяващ нещастен случай. Но тази на Анджела не беше. Що за човек би налагал някого, би се изправил над него и би удрял отново и отново, докато не остане нищо освен кървава каша, а после най-спокойно да направи снимка и да я прати по пощата?
	Човек, който знаеше за Шестица купа. Човек, който търсеше възмездие за участието им в смъртта на Фейт. Коя щеше да е следващата жертва? Тя ли? Това ли значеха снимките, които беше получила?
	Към четири най-сетне се унесе. В седем, когато будилникът й иззвъня, почти скочи от леглото. Последните три часа бяха изпълнени с кошмарни сънища. Изпита облекчение, че най-сетне е ден.
	След още два часа Мери се сепна и възкликна още от вратата на магазина:
	— Лоръл, какво ти е? И вчера не изглеждаше добре, но днес си още по-зле.
	— Благодаря.
	Мери се изчерви.
	— О, не исках да те засегна.
	Лоръл се насили да се усмихне.
	— Не си ме засегнала. Нещо тия дни ми е кофти.
	— Изглеждаш уморена.
	— Не можах да спя. Изгледах около двайсет филма. Поне ми се стори, че са толкова. Ще си сипя още едно кафе. Май ще имам нужда от редовни вливания на кофеин, за да издържа днес.
	Мери отиде с нея в кухнята.
	— Защо не се прибереш? Ние ще се справим и сами.
	— Не. Имаме прекалено много работа.
	Малко след това се обади на доставчиците и поръча цветята, които щяха да им трябват през деня. Във вечерния вестник беше излязло съобщение за смъртта на Анджела и без съмнение скоро щяха да завалят обаждания за траурни букети, макар че бдението и погребението все още не бяха насрочени, понеже полицията в Ню Йорк още не беше освободила тялото.
	Тъкмо приемаше някаква поръчка по телефона, когато звънецът на вратата издрънча и в магазина влетя Кристъл Ландис.
	— Лоръл, трябва да поговорим — задъхано каза тя.
	Лоръл вдигна пръст, за да й каже да почака малко. Не виждаше ли, че говори по телефона? Но Кристъл явно не беше на себе си. Облечена беше в грозно карирано палто, направено сякаш от конски чул. Лоръл знаеше, че под него се крие тяло, напоследък качило поне пет килограма. Косата, която някога боядисваше в златисто, бе върнала към естественото измито русо, а прическата й беше къса и скучна. Красивото момичешко личице се беше състарило без време: бръчки по челото, гънки покрай устата, сините очи изглеждаха постоянно тревожни и обезверени.
	Като малка Кристъл все едно беше благословена. Семейството й беше заможно и живееше в една от най-големите къщи в града. Беше хубава и харесвана, единствено дете, на което родителите не отказваха нищо. Но нещата се промениха още преди двайсетия й рожден ден. Омъжи се за Чък Ландис, стария приятел на Лоръл, Кърт и Фейт. Беше влюбена в него от години и Лоръл можеше да я разбере. Той беше златното момче — красив, очарователен, блестящият куотърбек на училището. За съжаление въпреки стипендиите, които се даваха на спортистите, през втората година той отпадна от колежа, който го беше приел заради футболните му умения. Само няколко месеца по-късно родителите на Кристъл загинаха при самолетна катастрофа и за изненада на всички не й оставиха почти нищо. Неразумните инвестиции на баща й бяха докарали семейството до ръба на банкрута. Всичко трябваше да бъде разпродадено, за да се платят данъците на имотите. Внезапно останала без пари и унижена, Кристъл напусна колежа и двамата с Чък се върнаха в Уилинг и заживяха в тясната порутена къща на бабата на Чък. Чък сменяше работа след работа, а Кристъл направи три спонтанни аборта. Накрая, половин година след като дъщеричката им се роди мъртва, Чък напусна Кристъл заради привлекателната по-възрастна и разведена Джойс Овъртън. Кристъл беше съсипана и изглеждаше с пет години по-стара.
	Лоръл затвори телефона и я погледна.
	— Извинявай, но трябваше да приема поръчката.
	— Знаеш ли, че Анджи е убита? — започна направо Кристъл.
	— Да. Опитах се да ти се обадя снощи, но не те намерих.
	— Бях на кино. — Кристъл се наведе над щанда. — Можеш ли да излезеш за малко? Трябва да ти кажа нещо.
	— Ужасно сме заети. — Тя млъкна. Кристъл изглеждаше почти обезумяла. — Какво ще кажеш за кафенето на края на улицата?
	— Няма значение, където и да е.
	Лоръл каза на Мери, че излиза за половин час, взе си палтото и забърза навън с Кристъл. След няколко минути, докато седяха с чаши френско ванилово кафе и кроасани в един закътан ъгъл на близкото кафене, Кристъл изтърси:
	— Какво знаеш за смъртта на Анджи?
	— Вчера сутринта ми се обади Моника. Познава някакъв детектив, който работи по случая на Анджела. Казал й е, че полицията е намерила шестица и сърце, изрисувани на огледалото на Анджи със собствената й кръв. Според Моника убийството е свързано с Шестица купа.
	— Казала ли е на полицията? — Кристъл беше пребледняла.
	— Не. — Лоръл я погледна внимателно. — Какво ти е? Не може да си толкова разстроена само заради смъртта на Анджи.
	— Не. Ужасно е, че е убита, но… — Гласът й изневери и тя с треперещи ръце вдигна чашата към устните си. — Лоръл, преди час получих нещо по пощата. Пратено е от Ню Йорк. — Лоръл усети как дъхът й секва, когато Кристъл бръкна в чантата си и извади плик. Подаде й го. — Виж вътре.
	Лоръл нямаше нужда да гледа, но не можа да се сдържи и извади лист хартия. Същите шестица и сърце, изписани с червено мастило, вероятно с перодръжка. И същите снимки: на Фейт и цветната моментална. Кристъл посочи втората.
	— Това… това…
	— Да, смятам, че е Анджи. — Кристъл изхълца. — И аз получих същото писмо вчера — каза Лоръл.
	Бледите устни на Кристъл се разтвориха.
	— Какво?! И ти? — Лоръл кимна. — Кой е пратил тази ужасна снимка?
	— Убиецът, предполагам.
	— О, Лоръл, не е възможно! — избухна Кристъл.
	— Шшт! — Лоръл се огледа и заговори тихо. — Ти имаш ли други предположения кой ги е пратил? Едва ли е нюйоркската полиция.
	— Но защо и снимката на Фейт?
	— Моника каза, че полицията е намерила до тялото на Анджи карта таро. Картата на Страшния съд. Като се имат предвид сърцето и шестицата на огледалото и снимката на Фейт, която получихме, мисля, че някой иска да ни каже, че ще получим възмездие заради смъртта на Фейт.
	Кристъл я сграбчи за китката.
	— Никой не знаеше за клуба ни, нито че сме били там, когато Фейт… загина.
	— Според мен някой знае. — Лоръл не смяташе, че Кристъл може да пребледнее повече, но тя пребледня. — Кристъл, Моника е разтревожена също като нас. Днес пристига в Уилинг, за да говори с теб, с Дениз и с мен.
	— Не искам да говоря с Моника!
	— Защо?
	— Защото… — Тя сведе очи. — Защото винаги ме е било страх от нея.
	— Не ставай глупава. Преди години тя наистина ни командваше, но вече сме големи.
	— И въпреки това не искам да говоря с нея — упорстваше Кристъл.
	Лоръл въздъхна.
	— И Дениз не иска, но според мен е важно. Както казах и на нея, Моника знае много за случая на Анджи, вероятно повече, отколкото ми каза по телефона. Смята, че всички сме в опасност, и иска да ни помогне.
	— Но снимките са изпратени от Ню Йорк. Убиецът не може да е в Уилинг.
	— Ню Йорк не е на друга планета все пак. Който и да е убил Анджи, лесно може да дойде тук.
	— Смяташ ли? — Лоръл я изгледа удивена. — Всъщност разбира се, че може. Говоря като малоумна. Това е кошмарно!
	— Така е. Според мен трябва да идем в полицията.
	— Не! — почти извика Кристъл. — Няма да ходя. Знаеш ли какво ще говорят хората в града за нас?
	— Това толкова ли е важно сега? Минаха тринайсет години и е убит човек…
	Кристъл вдигна очи и зениците й се разшириха.
	— О, не!
	Лоръл проследи погледа й. В сладкарницата тъкмо влизаха Джойс Овъртън и бъдещият — _бивш_ — съпруг на Кристъл Чък Ландис. Поръчаха на бара. Чък се обърна, моментално видя Кристъл и по лицето му премина неудобство. Той се наведе и прошепна нещо на Джойс, а тя поклати глава. След малко двамата понесоха поръчките си към единствената свободна маса, за което се налагаше да минат покрай Кристъл и Лоръл. Джойс им се усмихна лъчезарно, все едно бяха стари приятелки и все едно това беше най-естествената ситуация на света.
	— Здравей, Кристъл — каза ведро.
	Беше стройна и тъмноока, с блестяща пепелноруса коса, която стигаше до раменете й, и целогодишен тен, който издаваше дълги часове в солариума. Беше най-малко петнайсет години по-възрастна от Чък и тази разлика си личеше по лицето й, но не и по стегнатата й фигура, винаги облечена в младежки скъпи дрехи. Лоръл я беше виждала няколко пъти и смяташе, че Джойс е една от най-безочливите личности, които познава. Освен това беше и доста богата и се говореше, че щяла да уреди на Чък да търгува с коли.
	Кристъл успя да кимне лекичко на Джойс, след това погледна съпруга си.
	— Здравей, Чък.
	— Здрасти, Кристъл — сковано каза той.
	Все още си беше училищният футболен герой с мускулесто тяло и русокоса хубост. Всъщност изглеждаше само няколко години по-стар, отколкото при завършването на гимназията. Лоръл разбираше физическото привличане, което Джойс изпитваше към него. Той беше неудачник и се беше държал с Кристъл без капчица уважение и обич, но беше поразително красив. Сега обаче бузите му пламтяха от неудобство.
	— Студено е, а? — каза неуверено.
	Такъв си беше Чък — светските разговори бяха стихията му, помисли си Лоръл. Каква неприятна ситуация. Кристал все още толкова го обичаше. Лоръл го познаваше от повече от двайсет години. Навремето всичко беше толкова просто и лесно. Сега трябваше да избира дали да се държи приятелски с Чък, или да подкрепя Кристъл.
	— Студено е, да — сковано каза Кристъл.
	Джойс извърна настойчивите си тъмни очи към Лоръл и тя се зачуди дали не носи изкуствени мигли.
	— Сигурно бизнесът ви върви много добре по това време на годината?
	— Да.
	Джойс хвана Чък под ръка и го придърпа по-близо до себе си.
	— Организираме малко празненство у нас този уикенд. Чудех се дали ще можеш да се погрижиш за украсата.
	На тази дама очевидно не й липсваше нахалство. Дори Чък примигна, явно ужасен.
	— Боя се, че няма да мога, госпожо Овъртън — спокойно отговори тя. — Затрупани сме с работа и не мога да поемам повече поръчки.
	Лицето на Чък стана още по-червено, но Джойс дори не мигна с фалшивите си мигли.
	— Е, винаги мога да наема „Флауър Баскет“. И без това обикновено ползвам техните услуги. Повечето хора смятат, че те са най-добрите. — Погледна Чък. — Хайде, миличък. Капучиното ни ще изстине.
	Чък послушно тръгна след нея. Дори вратът му се беше изчервил.
	Лоръл погледна потрепващите устни на Кристъл.
	— О, моля те, не плачи — каза тихо. — Ще развалиш всичко. Джойс толкова се мъчеше да те разстрои, а всъщност унижи себе си. И Чък. На него това няма да му хареса. На бас, че ще се скарат още преди да излязат оттук.
	Кристъл успя да се усмихне едва-едва.
	— Права си. Чък може да преживее много неща, но не и неловките ситуации. Благодаря все пак, че й отказа.
	Лоръл я изгледа малко изненадана.
	— За бога, Кристъл, нима смяташ, че бих работила за нея при тези обстоятелства?
	— Работата си е работа, а и през последните няколко години с теб не бяхме кой знае колко близки.
	— Но преди бяхме и аз не съм спирала да те обичам, въпреки че след смъртта на Фейт за всички ни беше болезнено да се виждаме.
	— Сега май няма да можем да избегнем виждането. — Кристъл прехапа долната си устна. — Права си. В опасност сме. Нямаме избор. Трябва да се срещнем с Моника и да решим какво да правим, преди да убият още някоя от нас.


>>	2.

	Моника се обади в магазина малко преди да затворят:
	— В Уилинг съм, Лоръл. Говори ли с Дениз и Кристъл?
	— Да. Кристъл иска да се видим. Дениз не иска.
	— Аз ще й се обадя. Дай ми телефона й.
	— Не го знам наизуст, но е взела фамилията на съпруга си. Уейн Прайс. Едва ли обаче ще постигнеш нещо, като й се обадиш…
	— Ще постигна — отвърна Моника с обичайната си самоувереност. — Отседнала съм в хотел „Уилсън Лодж“ в Огълби Парк, стая 709. Бяха много упорити и отказаха да ми дадат апартамента „Бъртън“.
	Лоръл не можа да не се усмихне. Моника винаги очакваше най-доброто, дори в последния момент.
	— Сигурна съм, че всички стаи са хубави.
	— Стават. Можеш ли да дойдеш в седем?
	— Да.
	— Добре. Обади се на Кристъл. Аз ще се погрижа за Дениз.
	Затвори, без да каже „довиждане“.
	— Успех с Дениз — промълви Лоръл.
	Прибра се в шест и този път не пропусна да си вземе пощата. Преди да продължи с колата към къщата, набързо я прегледа. Още коледни картички и една листовка за разпродажби от някакъв местен магазин за преоценени стоки. Слава богу, нищо страшно. Не знаеше как би понесла още една зловеща пратка като вчерашната.
	Паркира пред къщата и влезе. Кучетата я поздравиха шумно.
	— С какво се занимавахте днес? — попита ги и ги погали. — Гледахте телевизия? Обаждахте се в чужбина?
	Те я последваха в кухнята с весели подскоци, гладни както винаги. Тя им отвори по една консерва и им наля прясна вода. Когато приключиха и се втурнаха през кучешката вратичка в задния двор, Лоръл си направи сандвич със сирене. Би хапнала и нещо по-сериозно, но нямаше време.
	След двайсет минути пътуваше на север към Огълби Парк. Открай време обичаше този курорт, простиращ се на петстотин акра. Особено по Коледа, когато там правеха най-голямото светлинно шоу в Америка. Ходеше там още откакто през 1985-а организираха Зимния фестивал на светлините. В началото шоуто беше някак скромно, само с няколко хиляди лампички. Сега бяха повече от деветстотин хиляди на територия от триста акра. Клодия се присмиваше на несекващото детинско удоволствие, което Лоръл изпитваше от светлинките, но тя не й обръщаше внимание. Коледните празници бяха любимото й време в годината. Поне досега.
	Преди да тръгне от магазина, се беше обадила на Кристъл и тя се беше съгласила да отиде при Моника. Докато се изкачваше с колата по последния хълм и заобикаляше хотела, Лоръл се огледа за червения фолксваген на Кристъл, но не го видя. Може би просто закъсняваше. Дано само да не се беше отказала.
	Паркира, загледа се в хълмовете около хотела — черни силуети на фона на малко по-светлото нощно небе. Отдолу се намираше езерото Шенк, в далечината се виждаше сиянието на някои от огромните коледни инсталации. Колко щеше да е хубаво, ако беше тук за годишното си посещение, а не за да се среща с Моника заради убийството на Анджи.
	Бързо намери стаята и почука на вратата. Моника отвори.
	— Здравей, Лоръл — каза любезно. — Ти си първа. Заповядай.
	Лоръл се смая колко малко се е променила Моника от последния път, когато я беше видяла — преди повече от дванайсет години. Косата й все още беше блестящ махагон, дълга до средата на гърба, права, с изключение на леко завитите краища. По блестящата й кожа нямаше бръчки, очите й бяха искрящи и яснозелени. Беше към метър и седемдесет, с широки рамене и идеална стойка и изглеждаше дори по-слаба, отколкото като тийнейджърка; прилепналите черни панталони и кашмиреното поло очертаваха тяло, което явно тренираше редовно.
	— Изглеждаш добре, Лоръл — каза Моника, докато затваряше вратата. — Отрязала си си косата.
	— Отдавна. Така по-лесно се поддържа.
	— Отива ти.
	— Благодаря. Ти забележително не си се променила.
	Моника вдигна вежда.
	— Това хубаво ли е, или лошо?
	Лоръл се усмихна.
	— Много добре знаеш, че е хубаво. Смятах, че напрегната работа като твоята би се отразила повече на външността ти.
	— Научих се да се справям със стреса.
	— С такъв като този, в който сме сега?
	Моника леко кимна, взе палтото на Лоръл и го метна на едно от леглата. Беше удобна двойна стая със синьо-зелен килим, бели покривки на леглата с десен на бръшлянови листа и голям прозорец, който гледаше към заснежените покриви и хълмовете зад тях. Тясна врата водеше към балкона.
	Лоръл седна на леглото.
	— Можехме да се срещнем у нас.
	— Чух, че пак живееш в къщата на родителите си. Трябва да сме сами.
	— Не се отказах от апартамента си, докато нашите не се преместиха във Флорида. Живея сама в къщата.
	— Знам, но някой може да намине. Ти излизаш с някакво ченге, нали? Анджи ми каза. Няма да е хубаво да ни завари заедно.
	— Да, ходя с Кърт Райдър. Помниш ли го?
	— Смътно. Един от едрите спортисти.
	Лоръл реши да пропусне покрай ушите си подигравателната нотка в гласа й.
	— Той е заместник на местния шериф. Всъщност му казах, че ще идваш.
	Лицето на Моника се изопна.
	— Защо си му казала? Сега ще заподозре нещо.
	Лоръл настръхна. Що за тон? Наложи се да си напомни, че е трийсетгодишна жена, която вече не може да бъде сплашена от Моника независимо колко самоуверена и властна беше.
	— Моника, Кърт не подозира нищо — каза твърдо. — Обясних му, че идваш за погребението на Анджи. Той знае, че бяхме приятелки. Не би го сметнал за странно, ако се видим някоя вечер.
	— Каза ли му за доказателствата в апартамента на Анджи, които сочат към Шестица купа?
	— Разбира се, че не. Той не знае за Шестица купа. Не знае нищо, освен че Анджи е била убита.
	На вратата се почука. Моника отвори и Лоръл чу гласа на Дениз.
	— Е, дойдох. Доволна ли си?
	— Виждам, че времето не е затъпило острия ти език.
	През годините между Дениз и Моника се беше трупало напрежение. Единствени от Шестица купа двете бяха започнали да се карат още на шестнайсет.
	Дениз влезе. Мръщеше се. Сивите й очи гледаха гневно иззад хубавите очила с метални рамки. Беше пуснала къдравата си коса до раменете и я беше прихванала небрежно от двете страни с костени гребени. Изглеждаше измъчена.
	— Здравей, Дениз.
	Изражението на Дениз омекна.
	— Здрасти, Лоръл. Извинявай, че снощи бях груба с теб по телефона. Просто бях изнервена.
	— Няма нищо. Одра по-добре ли е?
	— Не я пуснах на училище, но май не е грип.
	— На колко години е дъщеря ти? — попита Моника.
	— На осем и ще ми побелеят косите от нея. Къде е Кристъл?
	— Надявам се, че просто закъснява — каза Лоръл. — Говорих с нея следобед и каза, че ще дойде.
	Дениз седна, но не съблече бледосивото си вълнено палто.
	— Наистина не разбирам какво искаш да постигнеш, Моника. Ще учредяваш нов клуб? Група детективки аматьорки, които да заловят убиеца на Анджи?
	Моника присви очи и Лоръл се приготви за унищожителния й отговор, но в този миг на вратата отново се почука и Кристъл се втурна вътре.
	— Извинявайте, че закъснях. Колата ми е ненадеждна. Мислех, че изобщо няма да запали. Сигурно сте решили, че няма да дойда. Трябваше да се обадя. Здравейте, Дениз, Моника.
	— Радвам се, че дойде — каза Моника, сякаш не забелязваше вълнението й. — Да започваме.
	Същата стара Моника, помисли си Лоръл. Винаги поемаше командването. Гледаше войнствената Дениз, уплашената Кристъл и командорката Моника и се чудеше как изобщо бяха станали приятелки. Може би беше възможно преди много време, когато бяха по-меки, по-отстъпчиви, преди основните черти на характерите им да се бяха проявили. А може би всички се бяха променили след смъртта на Фейт.
	— Предполагам, че Лоръл ви е казала за уликата на мястото на убийството на Анджи, която сочи, че то по някакъв начин е свързано с Шестица купа.
	Дениз потвърди. Кристъл кимна, гледаше Моника с широко отворени тревожни очи.
	— Знам, че за някои от вас това е неоснователно доказателство…
	— Извинявай, Моника, но има нещо, което не знаеш. — Лоръл извади плика от чантата си. — Получих го вчера. Кристъл е получила същото по пощата днес. И двете носят клеймо от Ню Йорк.
	Моника протегна дълга стройна ръка с перфектен маникюр. Погледна безизразно листа с червените шестица и сърце, след това снимките, след което каза хладно:
	— Получих същото вчера. Освен символите в спалнята на Анджи тъкмо това ме накара да дойда тук.
	Подаде листа и снимките на Дениз. Тя ги взе и потрепери, когато видя снимката на трупа на Анджи.
	— Не съм получавала нищо подобно.
	— Защо убиецът би пратил тези ужасяващи неща на Лоръл, на Моника и на мен, а на тебе не? — попита Кристъл.
	— Нямам представа.
	Гласът на Лоръл й прозвуча, все едно излиза от гърдите на някой друг:
	— Защото ние живеем сами. Убиецът не е искал семейството на Дениз да види снимките.
	След миг Моника каза:
	— Може и да си права.
	— Колко мило от негова страна — сухо отвърна Дениз.
	— Трябва да се радваш — рязко каза Кристъл. — Ами ако Одра беше видяла снимката на Анджи?
	Дениз затвори очи.
	— Щеше да е ужасно. — Погледна ги. — Но не мога да съм сигурна, че няма да ми изпрати това писмо по-нататък. Трябва да внимавам какво идва в пощата ми всеки ден. Ако Уейн го види…
	— Дениз, ти разказвала ли си му за Шестица купа и за Фейт?
	— Не. — Дениз решително поклати глава. — На никого не съм разказвала.
	Моника погледна Кристъл.
	— А ти разказвала ли си?
	— Н-не.
	Моника я прикова с ледените си зелени очи.
	— Нещо много колебливо го казваш.
	Кристъл нервно кършеше ръце в скута си.
	— Ами… след като бебето ми се роди мъртво, ме упоиха. Чък каза, че непрекъснато съм бръщолевела нещо за огън и за Фейт, но той сметнал, че просто бълнувам.
	— Сигурна ли си, че не си казала нищо за клуба или за това, че сме били там, когато Фейт е умряла? — настоя Моника.
	— Мисля, че да.
	— Мислела. — Моника завъртя очи. — Просто прекрасно!
	— Сигурна съм, че ако бях казала, Чък щеше да го спомене. Щеше да ме попита за какво съм говорела.
	— Добре. Стига си треперила де. — Моника въздъхна. — Аз никога не съм казвала на никого и Лоръл твърди същото. Но не знаем за Анджи.
	— Или за Фейт.
	— Ако Фейт е казала на някого за Шестица купа и този човек е разбрал, че сме замесени в смъртта й, доста е почакал, за да отмъсти — каза Дениз. — Освен това на кого би могла да каже? Не и на баща си във всеки случай. Зийк Хауард е религиозен фанатик. Би я пребил от бой. Ами на сестра си?
	— Мери работи за мен — каза Лоръл. — От повече от година. Ако таи омраза към мен, не съм я забелязвала.
	— Ами Нийл Камрът? — попита Кристъл. — Той й беше гадже и баща на бебето й.
	— Той се е оженил — каза Лоръл. — Сега е успял писател. Дори да е знаел, защо изведнъж ще реши да си отмъщава след толкова много време?
	— Жена му и синът му са загинали при автомобилна катастрофа преди по-малко от година — каза Дениз. — И в интерес на истината в момента той е в Уилинг, защото баща му умира от рак.
	— Той е тук? — възкликна Моника.
	— Да. От няколко седмици. Уейн лекува баща му. Казва, че Нийл е доста нестабилен — първо жена му и синът му, а после и баща му само за една година.
	— Доста нестабилен? — повтори Моника. — Годеникът на Анджи, Джъдсън Грийн, ми каза, че няколко седмици преди да бъде убита той бил в командировка и тя му е казала, че е имала гости. Някой от Уилинг, казала му е само толкова. Беше убеден, че е бил мъж. Знам, че не е била никоя от нас. Възможно е да е бил Нийл. Тя беше приятелка с него в гимназията и той може да е бил в Ню Йорк, за да се срещне с някой издател или агент, или нещо такова. — Моника прониза Дениз с очи. — Смяташ ли, че след загубата на жена си и сина си Нийл е достатъчно емоционално нестабилен, че да почне да отмъщава за Фейт?
	Дениз вдигна вежди.
	— Откъде да знам? Не съм говорила с него, а и да бях говорила, не мога да чета мисли. Уейн обаче го покани на коледното ни парти в събота. Съмнявам се, че ще дойде, но ако искате елате и да видим…
	Моника изглеждаше заинтригувана.
	— Може да си струва.
	— Аз пък не искам да виждам Нийл Камрът — каза Кристъл. — Беше толкова странен в гимназията, големият умник, който винаги странеше от останалите. Така и не разбрах защо Фейт излиза с него. Тя казваше, че бил интересен, но никога няма да схвана как някой може да намира такъв тип за интересен.
	— На теб Чък Ландис по-интересен ли ти беше? — провлече Моника.
	Кристъл пламна.
	— Да, ако искаш да знаеш. Той поне е нормален. Ти чела ли си някоя от ужасните книги, които пише Нийл?
	— Това са романи на ужасите и според мен са много добри — каза Лоръл.
	Кристъл се намръщи.
	— Отвратителни са и трябва да не си наред, за да измислиш някои от нещата, които пише.
	— Не е нужно да не си наред — каза Дениз. — Трябва ти въображение.
	Кристъл поклати глава.
	— Не. Призраци, вампири, чудовища. Според мен трябва да ти хлопа дъската, ако през цялото време мислиш за такива неща и даже съчиняваш истории за тях.
	Моника губеше търпение.
	— Може ли да отложим тази високолитературна дискусия за по-късно? Имаме да решаваме много по-спешни въпроси. Трябва да разберем кой е убил Анджи и кой се опитва да тероризира най-малко три от нас.
	— Това не е ли работа на полицията? — попита Дениз. — Нюйоркската полиция няма ли заподозрян?
	— Само един. Бившият съпруг на Анджи Стюарт Бърджес — каза Моника. — Той не е мил човек, но по някакви причини остави на Анджи малко състояние в споразумението по развода. Полицията се пита дали тя не е имала някаква компрометираща информация за него. От години за Бърджес се носят гадни слухове, но никой не знае нищо категорично. Може Анджи да е знаела. Както и да е, тя така и не е променила завещанието си, така че всичко, което е имала, плюс спечеленото на Бродуей, сега е негово. Той е арестуван.
	— Ами ето, значи! — каза Кристъл с надежда. — Сигурно той го е направил.
	— Сигурно, ако е знаел за Шестица купа и Фейт. Ако не е, защо ще пише шестица и ще рисува сърце на огледалото й? Защо му е да ни праща писма със снимки на Анджи и Фейт?
	— За да заблуди полицията?
	— Полицията не знае за Шестица купа, Кристъл. — Моника поклати глава. — Съгласна съм, че Бърджес има отличен мотив, но не смятам, че е бил той. И проблемът е, че Анджи е била убита между полунощ и три часа във вторник. Сега е почти осем вечерта, четвъртък. След двайсет и четири часа следата изстива.
	— Не е минало много време — каза Кристъл. — Не мога да повярвам, че разкриват всичките убийства за двайсет и четири часа.
	— Със сигурност не ги разкриват. Казвам само, че колкото повече време минава, толкова по-трудно става за полицията. Междувременно три от нас четирите са получили нещо, което аз разбирам като предупреждение, че ще дойде и нашият ред. — Моника ги изгледа една по една. — Аз поне не смятам да седя със скръстени ръце и да чакам да ме убият.
	— Да отидем в полицията — предложи Лоръл.
	— Не! — отвърна й хор от гласове.
	— И дума да не става — заяви Дениз.
	— И какво предлагате да направим? — попита Лоръл.
	Моника пое нещата:
	— Като начало трябва да сме извънредно внимателни. Да гледаме вратите и прозорците ни да са заключени. Да носим спрей за самозащита. Да спим с пистолет до леглото.
	— Сигурна съм, че Уейн ще се зачуди защо спя с пистолет до леглото — вметна Дениз.
	— Сложи го в някое чекмедже, откъдето лесно можеш да го извадиш.
	— Страх ме е от оръжия — намръщи се Кристъл.
	Моника я погледна вбесена.
	— А не те ли е повече страх да не те убият? Погледни пак снимката на Анджи и ми кажи, че предпочиташ да свършиш така, вместо да носиш оръжие. — Кристъл извърна очи. — Добре. Второто, което ще направим, е да наблюдаваме всички, които е възможно да знаят за Шестица купа. Мери и Зийк Хауард. Нийл Камрът.
	— Познах значи! — иззлорадства Дениз. — Детективки аматьорки.
	— Искаш ли да кажеш на Уейн и после да идеш в полицията? — сопна се Моника.
	Дениз я изгледа за момент, после с нежелание каза:
	— Не.
	— Е, имаме две възможности. Да кажем на полицията за участието си в смъртта на Фейт или да се опитаме да разкрием убиеца сами, защото ако не го е направил Стюарт Бърджес…
	— Тогава може да е някой от тук — бавно довърши Лоръл. — Някой, който съвсем лесно може да се добере до всяка от нас.


>>	3.

	Кристъл и Дениз си тръгнаха почти веднага. Моника помоли Лоръл да остане още малко. Лоръл видя, че другите са любопитни, но Дениз бързаше да се върне при Одра, а Кристъл като че ли нямаше търпение да се махне.
	Когато двете тръгнаха, Моника каза:
	— Има кафеварка. Искаш ли кафе?
	— Да. Откакто ми каза за Анджи, непрекъснато ме побиват тръпки.
	Моника сложи кафето, върна се и седна срещу Лоръл.
	— Знаеш ли, според мен само ти взимаш нещата на сериозно.
	— Така ли? Кристъл е уплашена до смърт.
	— Кристъл винаги е уплашена. Дениз се държи, все едно това е някаква досада.
	— Според мен Дениз просто отрича. Тя пази семейството си и живота, който си е изградила, и просто не може да го приеме.
	— Ще й се наложи. На всички ни ще се наложи.
	Лоръл се наведе напред.
	— Моника, наистина ли смяташ, че Стюарт Бърджес няма нищо общо със смъртта на Анджи? Може да му е казала за Фейт и за Шестица купа, а снимките, които получихме, са изпратени от Ню Йорк. Може той да ги е пратил.
	— Но това няма значение, освен ако някоя от нас не отиде в полицията и не разкаже за клуба и за Фейт. Стюарт не би могъл да разчита, че няма да го направим.
	— Той сам би могъл да каже на полицията.
	— Това не би било толкова ефективно, особено ако ние решим да отричаме. Никой не ни заподозря преди тринайсет години. Единственият човек, чието алиби изобщо беше проверено, беше Нийл Камрът. Ние си осигурихме алиби една на друга. Имахме проблеми само със семействата си, задето ги бяхме излъгали, че родителите на Анджи са си вкъщи, а те не бяха. Стюарт Бърджес, от своя страна, няма алиби за нощта, когато е убита Анджи. Прекалено е умен, че да не си изфабрикува желязно алиби, ако наистина я е убил. Не, Лоръл, сигурна съм, че не е той.
	Лоръл погледна през прозореца. Лампите в стаята бяха запалени и лицето й и лицето на Моника се отразяваха в стъклото. Тя изглеждаше угрижена. Моника изглеждаше изпълнена с решителност. Моника стана и се върна с чаша горещо кафе. Лоръл я взе.
	— И все пак си мисля…
	— Не ми говори за полицията.
	— Но…
	— Не, Лоръл! — Лоръл я изгледа и Моника омекна. — Поне не точно сега. Моля те.
	— Добре — неохотно се съгласи Лоръл. — Засега ще задържа. Но само засега. Утре ще видя какво мога да разбера от Мери.
	— Бъди тактична.
	— Не съм идиотка, Моника, няма нужда да ми го казваш.
	Устните на Моника потрепнаха.
	— Не, но си много по-уверена от преди. Какво се е случило?
	— Пораснах.
	— Кристъл също, но годините не са й се отразили особено добре.
	— Тя нямаше много преживявания, които да изградят самоувереността й. Последният удар беше, че Чък я напусна.
	— Тоя дръвник. Беше красив, но май нямаше друго.
	— Все още е красив и все още няма нищо друго освен богата нова приятелка. Но си спомням, че едно време не говореше толкова насмешливо за Чък.
	— За какво говориш?
	— Падаше си по него в училище.
	— Не е вярно!
	— Вярно е, Моника. Знам как го гледаше. Това не е нещо, от което да се срамуваш. Той изглеждаше великолепно и беше най-добрият ни спортист, най-желаното момче в училището. Много момичета си падаха по него.
	— Приличам ли ти на жена, която би си паднала по Чък Ландис?
	— Сега не, но говорим за времето, когато беше тийнейджърка. Дори подозирах, че си излизала с него няколко пъти.
	— Е, това вече е глупост. Той беше на Кристъл.
	— Или поне тя така си мислеше. Никога не съм вярвала, че той е увлечен по нея толкова, колкото тя по него.
	— Нали се ожени за нея.
	— И я заряза. Тя е съсипана.
	— Колко тъжно.
	Лоръл я изгледа ядосано.
	— Никога не си се карала с Кристъл, както се караше с Дениз, но винаги си ревнувала от нея.
	Очакваше Моника да отрече разпалено, но тя само погледна настрани и въздъхна.
	— Да. Тя имаше всичко. Беше проклета принцеса.
	— Е, сега не е принцеса, особено след помятанията и мъртвороденото дете. Помниш как непрекъснато говореше колко иска да бъде майка и че беше влюбена в Чък от четиринайсетгодишна. Сега той я заряза, а тя вече не може да има деца, така че не бъди толкова гадна с нея.
	— Ще се постарая, но тези вечно уплашени очи и печален глас направо ме изкарват от нерви. — Моника вдигна рамене. — Какво да ти кажа? Не съм лесен човек. Сигурно затова в живота ми няма никой. Никой свободен тоест. — Лоръл я погледна въпросително. — Джон Тейт. Женен е.
	— От твоята правна кантора „Максуел, Тейт и Голдстийн“? Този Тейт ли?
	— Да, но не си мисли, че ще ставам партньор във фирмата заради него — разпалено каза Моника. — Работих много. Другия месец ще представлявам Кели Кингфорд.
	— Съпругата на мултимилионера, който я съди за развод и попечителство над децата?
	— Да. Не можеш да си представиш каква реклама ще е за мен този процес. — Моника я погледна напрегнато. — Точно затова не мога да си позволя да излезе нещо за Шестица купа или за Фейт. Това би засегнало всички ни, но мен би ме съсипало.
	Значи затова Моника беше толкова загрижена. Не просто се тревожеше за сигурността на Лоръл, Дениз или Кристъл. Страх я беше, че те може да са получили снимките на Анджи и Фейт и да искат да отидат в полицията, като въвлекат в скандала и самата нея.
	Лоръл си спомняше как се беше запознала с Моника. Майка й беше починала преди три години след дълго изтощително боледуване. Скоро след смъртта й бащата на Моника бе срещнал друга жена, която не я искаше, така че баща й небрежно я беше пратил да живее в Уилинг при една педантична възрастна роднина, която така и не й позволи да забрави, че я е прибрала само заради чувството си за дълг. Моника беше нещастно деветгодишно момиченце, затворено и необщително, но Лоръл все пак се сприятели с нея. В началото не беше лесно. Моника беше наранена и се държеше отбранително, унижена и съкрушена от това, че баща й, когото обожаваше, я е отхвърлил, но Лоръл упорстваше и успя да привлече Моника в кръга на приятелите си. Не й беше ясно кога тихата благодарност на Моника към групата се превърна в също толкова тиха власт над нея. Може би се беше случило някъде след основаването на Шестица купа, когато бяха на по дванайсет. Като гледаше назад, Лоръл виждаше, че семената на почти абсолютния егоцентризъм на Моника бяха почнали да покълват още през тийнейджърските й години.
	— Моника, засега никоя от нас няма да ходи в полицията.
	— Обещаваш ли? — попита Моника. — Обещаваш ли да не казваш на Кърт?
	— Да, обещавам да не му казвам. Не знаем нищо със сигурност и можем да нараним много хора. Но ако нещата загрубеят…
	— Тогава ще решаваме какво да правим. Междувременно смятам да ида на партито на Дениз. Знам, че всъщност не ме иска, но Нийл Камрът може да се появи.
	— И аз ще ида. А ако не дойде там, може би ще иде на погребението на Анджи. Колкото до бащата на Фейт, не знам как да се доближа до него.
	— Можеш да почнеш да ходиш в откачената му църква.
	Лоръл направи гримаса.
	— Трябва да има и по-лесен начин. Ще измисля нещо. — Тя стана. — Наистина вече трябва да се прибирам.
	Моника я докосна по ръката. За миг заприлича на момичето, което Лоръл беше видяла за първи път — уязвимо деветгодишно дете, което стоеше притеснено пред черната дъска, докато учителката го представяше на четвъртокласниците.
	— Лоръл, единствено на теб мога да разчитам истински. Винаги си ми подавала ръка, винаги си ми помагала. Оценявах го тогава, оценявам го и сега.
	Лоръл не беше сигурна дали Моника говори искрено, или се опитва да я манипулира. Нямаше значение.
	— Това е наистина сериозно, Моника. Ще направя всичко по силите си, за да помогна на всички нас.
	Навън беше застудяло още повече. Режещият вятър залепяше палтото за тялото й и безмилостно рошеше косата й. Тя запали двигателя, включи радиото и потегли. Радиото свиреше „Горе на покрива“. По тесния път бавно се движеха туристически автобуси и десетки коли, идваха да видят светлинните инсталации. Ако не беше толкова премръзнала и объркана, тя също щеше да ги обиколи, но сега мечтаеше единствено за сигурността и уюта на дома си.
	Караше по шосе 88. Вече се спускаше в ниското, когато забеляза как два фара се залепят за задницата на колата й. По дяволите. Защо им е на някои хора да ти драскат бронята? Нямаше нужда да се приближава толкова дори ако искаше да я изпревари, не че това беше подходящо място за изпреварване. Пътят беше тесен, с две платна и непрекъснат поток коли, които пътуваха насреща към парка. Лоръл настъпи газта и вдигна скоростта с няколко километра. „Ето, малко пространство“, помисли си.
	Погледна в огледалото за задно виждане и видя как фаровете отново се залепят за нея. Ядоса се и стисна здраво кормилото. Присви очи в огледалото и се опита да види шофьора, но той караше на дълги и светлината я заслепяваше. Единственото, което видя, беше, че колата е по-голяма от нейния среден „Шевролет Кавалер“.
	Изкуши се да увеличи скоростта и погледна скоростомера. Вече караше по-бързо от разрешеното. Освен това дори да забързаше, другият шофьор щеше да направи същото. Щеше да се наложи да стисне зъби и да го изтърпи още пет километра до дома си.
	Докато подминаваше кънтри клуба на Уилинг, другата кола удари задната й броня. Ударът я отхвърли напред. „Какво прави тоя?“ — извика тя на себе си. Колата леко се върна назад и тя успя да си поеме дъх. След това отново се засили и я блъсна по-силно.
	„Господи — мислеше Лоръл, — дали някой пияница си прави майтапи, или е свързано с убийството на Анджи и със снимките, които получих?“ Знаеше си, че са заплаха. Но вместо да бъде пребита до смърт като Анджи, нима щеше да умре в автомобилна катастрофа?
	Не, нямаше. Беше добър шофьор и едно-две бутвания по бронята нямаше да я изнервят толкова, че да излезе от пътя. Съсредоточи се върху шосето и вече не се разсейваше с непрестанно надничане в огледалото.
	Три километра до вкъщи. Още един удар, по-силен. Тя се задъха. Налагаше си да гледа шосето. Не можеше да остави страхът да я обземе, въпреки че знаеше, че последният удар беше достатъчно силен да повреди колата й. Беше чула скърцане на метал.
	Другата колата я блъсна още по-силно. Тя сви, почти излезе от платното, докато се бореше с волана, но успя да овладее шевролета. Не успя обаче да овладее страха, който я беше сграбчил. Въпреки студа по челото й изби пот. Километър и половина до дома й. Какво да прави? След няколко завоя да свие по дългата пуста алея с този маниак по петите? За нищо на света.
	Когато стигнаха до мястото, където трябваше да направи първия завой, тя не се сдържа и бързо погледна в огледалото за задно виждане. Другата кола леко намали. Очакваше тя да завие, помисли си с ужас. Това означаваше, че не е просто пияница, който си играе със случайна кола. Шофьорът много добре знаеше коя е и къде живее.
	Лоръл профуча покрай отбивката и продължи към града. Другата кола набра скорост и се приближи, за да я бутне още веднъж. И точно това направи — бутна я, този път по-леко.
	След пет минути Лоръл стигна центъра на Уилинг. Другата кола беше изостанала. Беше спряла, когато тя мина на жълто. Лоръл направи още два ненужни завоя, в случай че шофьорът я вижда, след което спря пред апартамента на Кърт Райдър.
	Изскочи от колата, изтича до входната врата и влезе. Апартаментът на Кърт беше на втория етаж. Токовете на ботушите й тропаха, докато тичешком се качваше по стълбите. Заядливата съседка на Кърт госпожа Хеншоу сигурно щеше да се оплаква, но не й пукаше.
	Почука на вратата на Кърт и страхливо погледна зад себе си. На стълбите нямаше никого, но докога? Почука отново. По дяволите, къде се беше дянал? Знаеше, че не излиза много вечер, освен с нея. Беше прекалено увлечен от седмичната телевизионна програма, че да виси по баровете и да си изпуска любимите предавания. Тя потропа още веднъж и съседната врата рязко се отвори.
	— Знаеш ли кое време е? Какво си се разтропала? Ще събудиш всички!
	Госпожа Хеншоу — пълна, румена и с глава цялата в розови дунапренени ролки — я изгледа свирепо с кално кафявите си очички.
	— Извинете, госпожо Хеншоу — каза Лоръл, макар че беше девет, а не полунощ. — Търся Кърт.
	— За това и сама се сетих. — Жената беше облечена с безформен ватиран халат с десен на кръпки и огромни космати пантофи със заешки главички, мустачки и големи щръкнали уши. Изглеждаше нелепо. — Да не сте се скарали?
	„Не е ваша работа“ — понечи да я отреже Лоръл, но се спря. И без нея Кърт си имаше достатъчно проблеми с дъртата вещица.
	— Не, госпожо Хеншоу, не сме се скарали. Уплаших се. Някой ме следеше и затова дойдох тук.
	— Някой те е следял? — повтори съседката. — Някое старо гадже ли?
	— Не, сигурна съм, че не. Просто някакъв луд, но ме уплаши. Знаете ли къде е Кърт?
	— Аз да не съм му секретарка? Знам само, че излезе преди няколко часа.
	— Аха. Е, може да го почакам мъничко.
	— Както искаш — каза госпожа Хеншоу и затръшна вратата.
	„Много благодаря, че ме поканихте да вляза“ — горчиво си помисли Лоръл. Кърт все казваше, че тая е най-свадливото същество, което е срещал, и че онзи нещастник мъжът й сигурно е умрял на четирийсет и пет само за да се отърве от нея.
	Лоръл седна на стъпалата, без да откъсва поглед от вратата към улицата. Какво щеше да прави, ако шофьорът на онази кола я подгонеше? Дори не знаеше как изглежда. Но ако някой, който изглеждаше заплашителен, влезеше в сградата, тя щеше… щеше какво? Да заблъска по вратата на госпожа Хеншоу и да се моли тя да се смили и да я пусне? Ами ако не я пуснеше? Моника беше казала, че трябва да си носят спрейове за самоотбрана. Тя нямаше. Нямаше нищо, с което да може да се защити.
	Погледна си часовника. Бяха минали двайсет минути, а от Кърт нямаше следа. Тя седеше, свита в ъгъла, съвсем беззащитна. Почака още пет минути и реши, че не издържа повече.
	Слезе внимателно по стълбите, отвори входната врата и надникна навън. До улицата имаше спрели коли, но тя не видя никого в никоя от тях. Никой не се разхождаше по тротоара — нощта беше мразовита. Стиснала ключовете, Лоръл се затича към колата си. Когато отвори вратата, погледна задната седалка, за да се увери, че никой не се е скрил на пода. След това скочи вътре.
	Докато караше към къщи, поглеждаше в огледалото за задно виждане през няколко секунди. Само обичайният трафик. След пътуване, което й се стори дълго цял час, сви по дългата алея към къщата си. От двете й страни имаше дървета, така че беше трудно да скриеш кола там, но пък лесно можеше да се спотаи човек.
	Спря пред гаража, искаше да отвори вратата, да паркира вътре и после да се втурне през вътрешната врата към къщата. Натисна автоматичното устройство за отваряне. Вратата на гаража остана неподвижна. Натисна пак. Вратата не помръдваше.
	„По дяволите!“ — ядосано си помисли Лоръл. През последните няколко дни вратата се отваряше трудно, което значеше, че батерията на устройството за отваряне е изтощена. Сега беше съвсем паднала. Как не беше отделила пет минути да си купи нова? Само пет минути.
	Но да си мисли за това какво е трябвало да направи, а не е направила, не й помагаше особено. С нежелание напипа ключа за входната врата, огледа се още веднъж, пое си дълбоко дъх и се затича към къщата. Докато пъхаше ключа в ключалката, вдигна поглед и замръзна.
	Веселият коледен венец, който беше закачила на вратата преди две седмици, беше изчезнал. На негово място висеше венец от бели копринени лилии с огромна черна сатенена панделка.
	Погребален венец.


>	Глава 4

>>	1.

	Почти се строполи през прага, затръшна вратата и я заключи. Кучетата се спуснаха към нея с лай и скимтене. Алекс подскачаше на задните си крака, както когато беше развълнуван. Бяха разтревожени. Водеха самотен живот, защото Лоръл работеше шест дни в седмицата, и рядко срещаха друг освен Кърт. Безпокойството на кучетата значеше, че са видели или чули нещо необичайно. Лоръл погледна към дивана. Облегалката му, обикновено завита с ярко вълнено одеяло в ръждивочервено, зелено и златно, бе под големия преден прозорец. Сега одеялото беше събрано на топка. Кучетата явно се бяха покатерили на дивана и бяха стъпили с предните си лапи на облегалката. Бяха видели този, който беше идвал в дома й и беше сменил венеца на вратата. Може би натрапникът дори се беше опитал да влезе вътре.
	Макар че краката й все още трепереха, Лоръл коленичи и придърпа кучетата към себе си.
	— Да не ви е уплашил някой? — попита. — Да не би някой да е погледнал през прозореца и да се е опитал да отвори вратата?
	Ейприл се сгуши в нея, но Алекс продължаваше да подскача и да скимти, все едно се опитваше да й обясни нещо.
	— Не за първи път ми се иска да можехме да си говорим — каза Лоръл. — Само да можехте да ми кажете какво сте видели.
	Изведнъж се сети за кучешката вратичка от кухнята към задния двор. Обикновено не си правеше труда да я заключва — само някой дребосък би могъл да се промуши през дупката, а не се беше случвало да я притесняват дребни животни — но сега отиде и бързо плъзна панела за заключване на мястото му. Кучетата се мотаеха в краката й и собственият й страх подхранваше техния.
	— Май на всички ще ни се отрази добре малко успокоително — каза им Лоръл. — Вие ще хапнете нещо вкусно, а аз ще изпия един чай от лайка.
	Наля чайника и го сложи на печката, после извади наденичките за кучетата. За щастие те толкова ги обичаха, че временно преодоляха нервността си и ги излапаха с невероятна скорост.
	Когато най-сетне седна в дневната с чая, се сети, че дори не беше погледнала колата, за да види какви са щетите. Изглеждаше й незначително в сравнение със случилото се, с това, което можеше да се случи. Почти беше изгубила контрол над управлението, когато другият шофьор я беше блъснал. А погребалният венец на вратата изтри и последното съмнение, че шофьорът просто се е опитвал да уплаши една жена, сама в колата си. Беше искал точно нея.
	Някой потропа на вратата и Лоръл подскочи толкова силно, че се поля с чая. Стоеше вцепенена на дивана, кучетата лаеха, а тропането не спираше, усилваше се. Накрая мъжки глас извика:
	— Лоръл, Кърт съм. Отвори!
	Наистина ли беше Кърт? Не знаеше какво да направи. Той я извика пак. Лоръл позна гласа му.
	Отвори вратата. Кърт я погледна разтревожено и я прегърна.
	— Какво става, Лоръл? Когато се прибрах, Хеншоуката пристигна да ми каже, че си идвала да блъскаш по вратата и си й кавала, че си уплашена, защото някой те е преследвал.
	За миг Лоръл се притисна в него, после го дръпна вътре.
	— Връщах се от Уилсън Лодж…
	— Какво си търсила там?
	— Моника е отседнала там. Обади ми се, искаше да се видим.
	— Защо тя не дойде тук?
	— Заради светлинното шоу — бързо отвърна Лоръл. — Знаеш, че винаги ходя. Обиколих го и се отбих да я видя. — Е, не беше точно така, но беше почти истината. — Докато се връщах, някой се залепи за мен. След това на два пъти ме удари леко, а после ме блъсна…
	— Знам, видях задницата на колата ти.
	— Канех се да завия насам, но размислих. Отидох у вас, но винаги любезната госпожа Хеншоу ме информира, че си излязъл преди няколко часа.
	— Изпих една-две бири с Чък. Имаше нужда да поговори с някого.
	— Надявам се, че си го убедил да се върне при Кристъл.
	— Ако се съди по това, което чух тази вечер, няма много шансове да се случи. — Кърт я погледна открито. — Лоръл, защо отиде у нас? Защо не отиде в полицията?
	— Не знам. — Лоръл поклати глава. — Не разсъждавах. Толкова се уплаших…
	— Не е в твой стил да се паникьосваш така. — Кърт повиши тон. — Не разбираш ли колко е било опасно да идваш у нас и да висиш сама в празния вход, защото не съм бил вкъщи?
	— Не се сърди. Да, сега, когато се успокоих, знам, че беше глупаво, но нали ти казах, че бях обезумяла от страх и не разсъждавах ясно. Освен това колата вече не ме преследваше.
	— Ти така си мислиш.
	— Добре. Така си мислех. — Лоръл усети как в очите й се надигат сълзи. — Кърт, след всичко, което ми се случи тази вечер, последното, което ми трябва, е и ти да ми викаш.
	Кърт си пое дълбоко дъх.
	— Права си. Съжалявам, скъпа. Просто се притесних.
	Отново я прегърна. Тя се притисна към него по-силно от обикновено.
	— Още дори не сме затворили вратата, а навън е страшен студ.
	Кърт се обърна, хвана дръжката и понечи да затвори. И изведнъж замръзна.
	— Защо, по дяволите, на вратата ти виси погребален венец? Не е за Анджи, нали?
	— Не. Когато тръгнах да се видя с Моника, го нямаше. Смятам, че го е сложил този, който ме блъсна с колата.
	Кърт я изгледа сурово.
	— Откакто убиха Анджела Ричи, се държиш странно. Сега някой те следи и окачва погребални венци на вратата ти. — Той млъкна. — Няма да си тръгна, докато не ми кажеш какво става.


>>	2.

	Докато караше към работа на следващата сутрин, Лоръл се опитваше да убеди сама себе си, че не се чувства виновна, задето не беше честна с Кърт. Беше му казала, че няма представа кой е карал другата кола. Освен това му беше казала истината, че не знае кой е окачил венеца.
	— Е, не му каза, че си получила снимки на Фейт и на обезобразеното тяло на Анджи, не му каза, че те е страх, че човекът, който те гонеше снощи, е същият, който е убил Анджи — каза на глас. — Все едно това изобщо не е важно, нали?
	Но беше обещала на Моника, че няма да говори с полицията. Не беше казала на Кърт, защото не искаше да наруши обещанието си, това беше всичко. А гласът на съвестта й отбеляза, че това е много удобно извинение. „Не му каза, защото и ти не искаш никой да знае за това.“
	Това, че не беше казала истината преди тринайсет години, беше срамно и малодушно и тя никога нямаше да си го прости, не очакваше, че и друг може да й прости. Не беше ли това причината да прекъсне годежа си с Бил Хейнс преди пет години? Десетки пъти беше опитвала, но така и не можа да се насили да му каже. Дениз очевидно беше успяла да се омъжи, без да разкрива тайната си, но Лоръл не можеше да се врече на мъж, който не знае истината, да чувства, че той не може да научи истината и да продължи да я обича.
	Снощи Кърт беше останал цял час и я беше разпитвал. Изглеждаше разочарован, че тя не можа да му каже повече за колата, освен че е голяма и тъмна на цвят. Беше я тормозил да описва решетката на радиатора, разположението на фаровете, дали на капака на мотора е имало украшение, докато почти не я беше докарал до плач.
	— Кърт, гонеха ме и ме блъскаха, за бога! Гледах да задържа моята кола на пътя, а не каква е решетката на другата.
	Накрая той омекна и се извини, че я натиска. Попита я дали иска да остане за през нощта, а тя отговори толкова категорично не, че той като че ли се засегна. Въпреки страха си тя имаше нужда да остане сама и да помисли за срещата си с Моника, Дениз и Кристъл и особено за станалото след това. Преди неохотно да си тръгне, Кърт настоя да провери всички врати и прозорци в къщата, каза й, че ще й купи спрей за самозащита и че ще закара колата й в няколко гаража, за да види колко ще струва ремонтът, защото „механиците мислят, че могат да те оскубят здравата, като те видят, че си жена. Освен това другата кола сигурно също е пострадала. Ще разпитам дали са идвали коли с нащърбени решетки“.
	— Благодаря, Кърт — каза Лоръл. — Наистина много мило.
	— Да проверя гаражите за другата кола е част от служебните ми задължения — увери я той. След това погледна Ейприл и Алекс, които кой знае защо не се доближаваха до него. Стояха сгушени пред камината и го гледаха предпазливо. — Ще ми се да имаше истинско куче пазач вместо тези лигльовци.
	— Те си ми харесват — остро каза Лоръл. — И не са лигльовци!
	Кърт се усмихна.
	— Не познавам друг човек, който е така докачлив на тема кучета. Не исках да те обидя, но си помисли дали да не си вземеш доберман, обучен да напада.
	— Не искам кучета, които нападат — упорито каза Лоръл. — Ейприл и Алекс си ме пазят много добре.
	— Да бе. И са страхотно свирепи.
	Лоръл го изгледа гневно и той смени темата. Накрая, когато си тръгна, извади красивия коледен венец от храстите и го окачи на мястото му.
	— Това ще го изхвърля — каза и взе погребалния венец.
	— Няма ли да го провериш за косми и влакна?
	— Лоръл, това не е местопрестъпление и ние не живеем в Ню Йорк или Лос Анджелис. В града няма съдебномедицинска лаборатория.
	— Шегувам се, Кърт. Ще го задържа, за да го разгледам. Може би ще разбера къде е правен.
	Той сви рамене.
	— Ти разбираш повече от тези неща от мен. До утре, скъпа. Ако нещо стане, веднага ми се обади.
	След като Кърт си тръгна, тя заоглежда венеца. Рамката за изплитането му беше точно като тези, които използваха в „Дамрън Флорал“, но това не означаваше нищо. Сигурно всички цветарски магазини в района поръчваха рамки от един и същи доставчик. В цветята също нямаше нищо забележително, макар че Лоръл рядко купуваше бели копринени лилии. Изпълняваше много поръчки с копринени цветя за домашни украси. Понякога хората поръчваха аранжировки от изкуствени цветя за погребения и тя често използваше копринени цветя, понякога и лилии, за да оживи саксиите, а и по Великден много църкви поръчваха живи лилии във вази за олтарите в памет на починалите през изминалата година. По това време на годината обаче лилиите от какъвто и да е цвят не се търсеха особено.
	Цветята и черните листа бяха закрепени върху рамката с обикновена цветарска тел номер 22. Във венеца нямаше нищо необичайно, като се изключеше фактът, че погребалните венци вече бяха отживелица. Лоръл никога не беше получавала поръчки за такива. Въпреки това реши да занесе венеца в магазина и да види дали ще предизвика някаква реакция у Мери.


>>	3.

	Нощта беше дълга и разкъсвана от сънища. Сънуваше пламъци и как излита от стръмнината с колата си и непрекъснато се будеше стресната. Сега, докато караше през града към магазина, се чувстваше по-уморена, отколкото когато си беше легнала.
	Спря до пекарната за сладки и се опита да потисне прозевките си, докато чакаше да й изпълнят поръчката. След десет минути паркира очуканата си кола на обичайното място, внесе венеца в магазина, пъхна го в един шкаф и пусна кафето. Не беше закусила у дома и тъкмо привършваше сладкиша и чашата топло кафе, когато дойдоха Пени и Норма.
	— Къде е Мери? — попита Норма. Бяха майка и дъщеря, но Норма изглеждаше съвсем малко по-възрастна от двайсет и две годишната Пени. Имаха тъмни лъскави коси, подстригани в една и съща къса прическа, тъмнокафяви очи и еднакви дребни фигури. През зимата носеха дънки и пуловери, а през лятото — дънки и тениски. — Тя винаги е тук преди нас.
	— Вземете си сладки — каза Лоръл. — Не се е обаждала, така че сигурно ще дойде. Закъснява само с десет минути.
	Минаха още петнайсет минути, докато Мери се появи — бледа и разстроена.
	— Лоръл, съжалявам, че закъснях — каза забързано, докато сваляше палтото си. — Татко хич не е добре.
	Мери все още живееше с баща си. Жената на Зийк Хауард, Джиневра, беше изоставила семейството си, докато бяха живели в Питсбърг. Тогава Мери била на две, а Фейт на шест годинки. Малко след това се бяха преместили в Уилинг.
	— Какво му е? — попита Лоръл. — Да не е болен?
	Мери не отговори веднага.
	— Не и физически. Само че… ами, разсъдъкът като че ли го напуска. — Тя се усмихна криво. — Знам, че според повечето хора той никога не е бил съвсем с ума си, но не е така. Просто гледа на религията по различен начин. Сега е станал особен. Лесно се обърква и забравя.
	— Всички хора забравят по малко, особено като остареят.
	— Той не забравя по малко. — Мери затвори очи. — Тази сутрин го намерих навън да скита и да търси Фейт. Беше много разстроен. Едва успях да го накарам да се прибере и да го убедя, че Фейт е мъртва.
	— О? — беше единственото, което успя да каже Лоръл.
	— Да. След това зарида, че Фейт не се била самоубила. Знаела, че самоубийството е грях, и не би извършила грях. — Лоръл мълчаливо гледаше как Мери си налива кафе. — Забравил е, че беше неомъжена и бременна. Фейт не беше такава светица, каквато си я спомня. — Въздъхна. — Но толкова ми липсва! Обожавах я. Не мисля, че някога ще превъзмогна смъртта й.
	На Лоръл й се искаше да избяга от стаята, но се насили да каже небрежно:
	— Баща ти винаги ли е смятал, че Фейт не се е самоубила?
	Мери свъси вежди.
	— Честно казано, не знам. Доскоро отказваше да говори за смъртта й. Но през последните няколко месеца все го заварвам на тавана да рови из вещите й.
	— Пазите вещите й?
	— Да. Всичките. — Мери разбърка млякото в кафето си и си взе поничка. — След смъртта й занесох всичко на тавана. Всичко. — Погледна Лоръл. — Защо, не може ли?
	Устата на Лоръл беше пресъхнала.
	— Не. Но е толкова тъжно. Смъртта на Фейт. — Гърдите й се стегнаха, но се опита да изглежда спокойна. Въобразяваше ли си, или Мери й се надсмиваше? — Баща ти добре ли е вече?
	— Да. Преди месец докторът му предписа валиум. Дадох му едно хапче.
	— Ако искаш да се прибереш…
	— Не. Когато тръгнах, вече се беше успокоил. Ще се оправи. Още веднъж извинявай, че закъснях. Доста работа ни чака.
	И отиде в магазина. Лоръл остана в кухнята — престори се, че бърше плота, за да прикрие обхваналия я смут. Какво я човъркаше от разговора й с Мери? Дали не беше почти предизвикателният начин, по който Мери я беше погледнала, когато й каза, че е запазила всички вещи на Фейт? Какво значеше „всички“? Дрехи. Снимки. Със сигурност училищните снимки на Фейт. Ами писма или дневник, където Фейт може да беше писала за Шестица купа? Може би Мери открай време знаеше за клуба, а може би беше разбрала за него, когато Зийк е започнал да тършува в нещата на Фейт и Мери ги е прегледала отново, по-подробно. Дали тя и Зийк знаеха за Шестица купа?
	„Престани!“ — смъмри се наум. Мери не беше казала нищо за писма, а дори Фейт да си беше водила дневник, може да не беше споменала клуба в него. Всъщност Лоръл сериозно се съмняваше, че Фейт е имала дневник. Сигурно прекалено много се беше страхувала баща й да не го намери и да не разбере тайните й.
	Ами начинът, по който я беше погледнала Мери? Наистина ли беше странен поглед, или чувството за вина я караше да тълкува всичко погрешно? Трябваше да признае, че именно вината я беше накарала да наеме Мери. Тя изглеждаше отчаяна, когато дойде в магазина и каза на Лоръл, че е изгубила работата си като сервитьорка в един местен ресторант и не може да си намери нищо друго. Нямаше опит с цветарството, но Лоръл я нае на мига, мислеше си, че по някакъв начин се реваншира на Фейт, като помага на сестра й. Чак по-късно откри големия талант на Мери в декорациите с цветя.
	Опита се да се отърси от безпокойството. Мери сигурно не беше искала да каже нищо. И все пак щеше да е интересно да види реакцията й, когато й покажеше погребалния венец.
	Излезе от кухнята и отиде да помогне на една клиентка, която се разкъсваше между една многоцветна аранжировка и една изцяло изпълнена в различни нюанси на розовото. Сравнява, разглежда и се пипка, докато на Лоръл не й се дощя да завие. Накрая си тръгна: каза, че трябвало да си помисли още малко.
	— Обожавам хората, които лесно взимат решения — измърмори Лоръл, докато вратата се затваряше след жената. Двайсет пропилени минути.
	След половин час говореше по телефона с погребалния дом, където щяха да откарат Анджи. Нюйоркската полиция беше освободила тялото. Щеше да пристигне в траурната агенция в събота, поклонението щеше да е в неделя вечерта, а погребението — в понеделник сутринта. Подробностите щяха да се появят във вестника по-късно през деня, а Лоръл вече беше затрупана с поръчки както от местните хора, така и отдалеч. Трябваше да се уговори погребалното бюро да е отворено в неделя следобед, така че да направят последните доставки преди поклонението в седем.
	Точно преди да затвори телефона, в магазина влезе някакъв мъж. Тя почти не му обърна внимание, докато той се мотаеше и сякаш не знаеше какво иска. Баща й я беше учил да не скача на клиентите още от вратата. „Остави ги да поогледат малко, скъпа. Дори ако идват да направят поръчка, може да видят и друго, което да им хареса.“
	Все пак го погледна крадешком. Беше висок и имаше гъста пясъчноруса коса, леко чуплива. Чертите му бяха ясни, имаше високи скули. Създаваше впечатление за интровертна, наситена личност, може би защото разглеждаше всеки артикул, все едно се опитваше да го запечата в съзнанието си, но не й се беше усмихнал и дори не я беше погледнал. Тъкмо се канеше да го попита с какво може да му помогне, когато той най-накрая тръгна към щанда.
	Тя се усмихна. Той — не. Очите му бяха сиво-сини и в тях се виждаше умора, сякаш дълго беше таил дълбока тъга. Носеше елегантно сиво кашмирено палто и държеше ръцете си в джобовете.
	— Бих искал да поръчам цветя за погребението на Ричи. — Гласът му беше дълбок, но нежен.
	— Току-що разбрах, че поклонението ще се състои в неделя от седем до девет вечерта — каза Лоръл. — Още не са го публикували във вестника.
	Той не каза: „Така ли?“ или „Благодаря, че ми казахте“. Просто я гледаше търпеливо.
	— Колко голям букет искате? — попита Лоръл. Струваше й се познат, но не можеше да се сети откъде.
	— Две дузини бели рози.
	Лоръл кимна и го записа в тефтера за поръчки. Хората обикновено казваха колко пари искат да похарчат за смесена кошница цветя. Рядко поръчваха определен вид цветя, особено ако струват колкото две дузини рози.
	— А чие име да напишем на картичката? — попита тя.
	— Нийл Камрът.
	Лоръл вдигна очи. Разбира се! Не го беше познала веднага, защото бе станал по-висок, косата му беше по-дълга и лицето му беше много по-ъгловато, отколкото в гимназията. Дори го беше гледала в едно предаване по телевизията преди няколко години, но пак изглеждаше различно. По-възрастен и малко измършавял.
	— Нийл! Едва ли ме помниш от гимназията. Аз съм…
	— Лоръл Дамрън. — Той най-накрая се усмихна, макар усмивката да не стигна до очите му. — Как бих могъл да те забравя? Ти беше близка приятелка на Фейт. Като Анджи.
	— Да. — Усети как при споменаването на Фейт по бузите й плъзва червенина. — Дениз Прайс ми каза, че си в града. Съпругът й лекува баща ти. Съжалявам, че той е толкова болен.
	— От много време не е добре. Смятам, че изпитва облекчение, че страданията му са към края си.
	Лоръл знаеше, че повечето хора биха казали нещо от рода на „Господ да го пази!“, но тя не можеше. Имаше чувството, че думите ще прозвучат на Нийл толкова кухо, колкото и на самата нея.
	Нийл я гледаше напрегнато с пронизващите си сини очи. Явно не изпитваше желание да води светски разговори. Тя му приготви сметката, той й подаде кредитна карта, после се подписа.
	— Ще отидеш ли на партито на Дениз и Уейн утре вечер? — попита тя.
	— Не. — Той млъкна за момент. — Е, не съм сигурен. Може да се отбия за малко. Доктор Прайс е изключително добър с баща ми и е много любезен. Не бих искал да го обидя.
	— Сигурна съм, че не би се обидил, но наистина ще се зарадва, ако отидеш.
	В този момент Мери излезе от работилницата. Закова се на място, хвърли на Нийл изпепеляващ поглед, обърна се и тръгна към кухнята.
	— Тази пък коя е? — попита Нийл.
	— Ами… — запелтечи Лоръл. Той я прикова с поглед, който сякаш можеше да изтръгва истината. — Мери Хауард. По-малката сестра на Фейт.
	— А — само каза той. — Не съм я виждал, откакто беше малка.
	Лоръл му даде касовата бележка, смутена от поведението на Мери и изнервена от невъзмутимото му държане.
	— Надявам се да се видим на партито — каза леко пискливо.
	— Може би. — Камбанката на вратата иззвъня и влезе Кърт, висок и малко страшен в униформата си. Нийл изобщо не го погледна, а я попита: — Ти ще ходиш ли?
	— Да.
	— Значи ще се видим. — Вдигна очи към Кърт, който го гледаше опасно. „Защо трябваше да идва точно сега? — ядосано си помисли Лоръл. — Можех да поговоря с Нийл малко по-дълго, да си създам усещане какъв е.“
	Нийл пак я погледна, не се усмихваше.
	— Довиждане, Лоръл. Приятно ми беше да се видим.
	Кърт не свали очи от гърба на Нийл, докато той не излезе от магазина. Щом вратата се затвори, Лоръл се сопна:
	— Защо го гледаше така? Беше невъзпитано.
	— Това беше Камрът, нали?
	— Да. Нийл Камрът.
	— И какво дири тук?
	— Иска да му пристана.
	— Какво?! — Кърт я изгледа невярващо.
	— Поръчваше цветя, за бога! Какво да дири тук според теб?
	— Цветя за кой?
	— За кого. — Кърт вдигна вежда. — Казва се „за кого“. За погребението на Анджи. Защо ми задаваш всички тези въпроси?
	— Не го харесвам. Никога не съм го харесвал.
	— Дори не знаех, че го познаваш.
	— Познавах го достатъчно. Винаги си е бил особен. Не знам как можеш да си любезна с него. Прелъсти бедната Фейт и я заряза. А сега пише тези извратени книги. Истинска гад.
	На Лоръл й се прииска да извика, че Нийл няма нищо общо със смъртта на Фейт. Но, разбира се, не можа. „Не и без да накърниш собствения си безценен имидж“ — напомни й жестокият глас на съвестта й.
	— Кърт, не знаем дали не е искал да се ожени за Фейт. — Мъчеше се да говори спокойно. — Аз бях най-близката й приятелка и дори аз не знаех, че е бременна. Освен това виж как Чък се отнесе с Кристъл, а ти все още си му приятел.
	— Това е друго. Чък винаги ми е бил най-добрият приятел, както на тебе Фейт, а и не е откачен като Камрът.
	— Само защото Нийл пише романи на ужасите, не значи, че е луд. Смяташ ли, че Стивън Кинг е луд?
	— Най-вероятно.
	Лоръл завъртя очи.
	— Двамата с Кристъл някой път трябва да си поговорите за книги.
	— Какво искаш да кажеш?
	— Няма значение — въздъхна Лоръл. — Защо дойде?
	— Да ти донеса това — подаде й спрей за самозащита. — Не ходи никъде без него.
	Лоръл малко се отпусна.
	— Благодаря, Кърт. Много си мил.
	— Други неприятности снощи?
	— Не. Само дето бях изнервена и не успях да се наспя.
	— Предложих ти да остана.
	— Не исках да те затруднявам.
	— Скъпа, изобщо не ме затруднява да прекарам нощта с теб — каза Кърт с боботещия си глас.
	Лоръл чу приглушен кикот откъм работилницата. Пени и Норма.
	— Кърт, по-тихо! — изсъска му.
	— Извинявай. — Съвсем не изглеждаше разкаян. — Трябва да тръгвам.
	— Забравих да ти напомня, че партито на Дениз и Уейн е утре вечер. Ще ни чакат.
	Кърт направи гримаса.
	— Не съм много по партитата. Надявах се на една тиха спокойна вечеря с теб.
	— Не е нужно да стоим дълго, ако не искаш, но Дениз ми е приятелка и…
	— Добре. Ще поработя над светските си маниери и ще си изчеткам смокинга.
	Лоръл се усмихна.
	— Ти нямаш смокинг и това не е официално парти. Панталони и спортно сако ще ти свършат работа.
	— Нямаш проблеми. — Телефонът иззвъня. — Оставям те да работиш. — Намигна й. — Гледай да не се паникьосаш и да ослепиш някой клиент със спрея.
	— Само ако много ме ядоса.
	След като затвори телефона, вдигна флакона със спрея. Инструкциите предупреждаваха да внимаваш дюзата да не е насочена към теб, докато пръскаш право в очите на нападателя.
	— Право в очите — промърмори Лоръл. — Надявам се да не се приближавам толкова.


>>	4.

	От цялото недоспиване напоследък й се стори, че следобедът е безкраен. Въпреки трите чаши силно кафе не можеше да спре да се прозява.
	Към три и половина Пени и Мери бяха отвън и товареха колата за разнасяне на доставките. Двете възрастни сестри Луис, и двете с еднакви бледосинкави коси — живееха заедно — усърдно разглеждаха магазина и спореха какъв венец искат за входната си врата — бял бор или кедър. „Все едно се канят да купуват кола“ — помисли си Лоръл развеселена. В магазина влезе млада жена с момченце на около три годинки. То сочеше с пръстче всичко, което беше изложено, и заявяваше:
	— Искам това!
	Изведнъж вратата се отвори с такава сила, че се удари във външната стена. Всички подскочиха, Лоръл вдигна очи и видя един старец, слаб и ужасно сбръчкан, да влиза наперено в магазина. Беше с износен лекьосан костюм и не носеше палто. Косата му — гъста и бяла — стърчеше, очите му горяха.
	— Слушайте! — извика той. — Чуйте ме, защото от името на Бог говоря!
	„Господи! — с ужас си помисли Лоръл. — Зийк Хауард.“ И бързо излезе иззад щанда.
	— Господин Хауард…
	— Преподобни Хауард!
	— Преподобни Хауард, Мери ли търсите? — попита тя и посегна към лакътя му.
	Той я плесна през пръстите.
	— Не ме докосвай!
	— Извинете. — Ръката й гореше. Какво да прави? — Мери в момента е навън, но ако дойдете и седнете отзад, ще я извикам.
	— Не ща Мери! Ти. Ти си тая, която съм дошъл да видя.
	Трите клиентки застинаха и го зяпнаха. Момченцето се беше скрило зад майка си.
	Лоръл се опита да говори спокойно и любезно.
	— Защо искате да ме видите, преподобни Хауард?
	Зийк изпъна рамене и гневно огледа магазина. Пое си дълбоко дъх и завика с гръмовен глас:
	— Но ако не слушаш гласа на Господа твоя Бог, и не внимаваш да вършиш всичките Му заповеди и повеленията Му, които днес ти заповядвам, то всички тия проклетии ще дойдат на тебе и ще почиват на тебе… Трупът ти ще бъде храна на всичките въздушни птици и на земните зверове; и не ще има кой да ги отпъжда…
	Ако Лоръл успееше да го накара да се отмести, клиентите щяха да могат да се измъкнат. Той обаче явно го съзнаваше, защото стоеше като скала, препречил вратата, и продължаваше да говори несвързано:
	— А Господният ден ще дойде като крадец, когато небето ще премине с бучение, а стихиите нажежени ще се стопят, и земята и каквото се е вършило по нея, ще изчезнат…
	Детето се разплака. Сестрите Луис се бяха вкопчили една в друга и трепереха. Лоръл не смееше да остави Зийк сам, за да извика Мери. Кой знае какво можеше да направи. Гледаше безпомощно как той отново си поема дъх, този път насочил думите си към нея:
	— И ти, Лоръл Дамрън! — Очите чу се присвиха и той я посочи с невероятно дългия си възлест пръст. — Животът ти ще бъде в неизвестност пред тебе; и ти ще се боиш денем и нощем, и не ще бъдеш уверена за живота си.
	— Татко! — Мери се втурна в магазина, беше ужасена. — Какво правиш тук? Как стигна дотук?
	Той я изгледа обидено. Въпреки мрежата от бръчки и множеството тъмни старчески петна по лицето му очите му бяха ясносини, каквито бяха очите на Фейт. Разликата беше в налудничавия им нездрав блясък. През живота си Лоръл не беше виждала толкова плашещи очи.
	— Тук съм да разпространя Словото Божие. И дойдох с колата.
	— Татко, не бива да караш. Ела да те заведа вкъщи.
	— Няма да се прибирам вкъщи! — извика той. — Знам какво правиш! Даваш ми опиати, за да ми попречиш да върша Божиите дела. Ти не си като Фейт. Ти с твоите промъквания посред нощите и с твоите лъжи, точно като разпътната ти майка Джиневра. Фейт беше отнета без време, против волята Божия, но тя е с мен всеки ден. Казва ми кое е истина и ми дава напътствия. Пази ме от теб и от всички, които искат да ми попречат!
	Мери го стисна за ръката.
	— Татко, моля те, не си добре. Нека да те заведа вкъщи.
	Зийк бавно сложи силната си жилеста ръка на рамото на Мери и я блъсна към стъклените рафтове на стената. Те се строшиха с оглушителен звън. Мери се строполи на пода, счупените стъкла се изсипаха върху неподвижното й тяло.
	Сестрите Луис се разпищяха. Детето зарида, сгушено в палтото на майка си. Лоръл отстъпи крачка назад, не смееше да се приближи до Зийк, за да помогне на Мери.
	Той прикова дивите си очи в нея.
	— Лоръл Дамрън, ти извор на греха! Заран ще думаш „О, да мръкнеше!“ и вечер ще думаш „О, да съмнеше!“ поради страха, с който в сърцето си ще се страхуваш, и поради зрелищата, които с очите си ще виждаш.
	Вратата отново се отвори рязко и Кърт и още един заместник-шериф влязоха в магазина. Кърт погледна Мери, след което сграбчи Зийк. Старецът се бореше диво, крещеше заплахи какво ще стори Бог на Кърт. Макар да беше едър, Кърт едва успяваше да го обуздае. Накрая все пак го надви и другият заместник-шериф му щракна белезниците.
	Кърт я погледна.
	— Добре ли си?
	— Да, но Мери…
	— Викни линейка. — Зийк Хауард продължаваше да се мята, но Лоръл виждаше, че силите го напускат. — Веднага, Лоръл!
	Тя изведнъж се опомни. Кърт повлече Зийк през вратата към патрулната кола. Клиентите изхвърчаха от магазина веднага щом тя потегли.
	Преди Лоръл да посегне към телефона, от работилницата дотича Норма.
	— Вече повиках линейка. Обадих се още щом тоя дойде да държи проповеди. Може би трябваше да се обадя на полицията, но се сетих за Кърт и…
	— Добре си направила — увери я Лоръл.
	Струпаха се около Мери. Пени искаше да я сложи да легне по-удобно, но Лоръл каза, че не трябва. От тила на Мери течеше кръв, кръв се процеждаше и от десетките малки порязвания по лицето и ръцете й. Беше жива, но Лоръл нямаше представа колко тежко е пострадала. Главата й лежеше под странен ъгъл и Лоръл се уплаши, че вратът й може да е счупен.
	След десет минути линейката дойде. Кръвното налягане и пулсът на Мери бяха ниски. Беше студена, в шок, с разширени зеници. Лоръл не можеше да се съсредоточи върху това, което й казваха за жизнените показатели. Виждаше единствено мъртвешки бялото й лице и отпуснатото й тяло. Парамедиците й сложиха шина на врата, сложиха я на носилка и я качиха на линейката.
	Лоръл каза на Норма и Пени да затворят, хукна към колата си и потегли след линейката към болницата.


>	Глава 5

>>	1.

	По целия път към болницата превърташе в ума си случката в магазина и се чудеше какво би могла да направи, за да спре Зийк. Не се сещаше за нищо. Дори Кърт с мъка беше надвил стареца, който беше дошъл разгневен, решен да й каже, че Божият гняв я очаква. Никой, дори Мери, не беше успял да го успокои.
	Но какво го беше разгневило толкова? Беше виждала Зийк Хауард само няколко пъти през целия си живот, и то повечето в града. Фейт никога не канеше приятелките си вкъщи. Лоръл беше ходила там само веднъж. Фейт се смущаваше от баща си и Лоръл знаеше колко отчаяно иска да се освободи от тиранията му. Може би тъкмо затова Фейт беше дива, затова се хвърляше във всяка възможност да се включи във всички неразумни идеи на Моника за Шестица купа, включително в магиите.
	Магии. Шестица купа. Мери беше казала, че баща й ровел в нещата на Фейт, и Лоръл се притесняваше, че Фейт може да е оставила дневник, който да описва Шестица купа и заниманията им. Това ли беше накарало Зийк да дойде и да й предвещае горчивата й участ? Той ли беше окачил погребалния венец? Но беше невъзможно той да й е пратил снимките на Анджела. Беше ги пратил убиецът й. Зийк нямаше как да е ходил в Ню Йорк, да е намерил Анджи и да се е вмъкнал в дома й. Не беше достатъчно с ума си, за да се справи с планирането и потайността, които изискваше убийството на Анджи. Или пък беше?
	Спря пред болницата и тръгна към входа. Размина се с някакъв мъж. Не му обърна внимание, докато той не я повика:
	— Лоръл?
	Тя го погледна.
	— Нийл!
	— Два пъти за един ден след тринайсет години.
	— Да. — Лоръл се обърка и продължи забързано: — Стана нещо ужасно! Зийк Хауард дойде да проповядва и се развилия. Мери се опита да го успокои и той я блъсна в стъклените рафтове. Току-що я докараха тук с линейка. В безсъзнание. — До този момент си мислеше, че се владее, но изведнъж избухна в сълзи. — Нийл, мисля, че вратът й е счупен.
	— Господи! — ахна той. Хвана я за ръката. — Ще дойда с теб.
	— Няма нужда. — Тя затърси пакетчето кърпички в чантата си.
	— Ако бях истински джентълмен, щях да ти предложа моята кърпа, но нямам.
	— Няма нищо — подсмръкна тя, вече бе открила пакетчето. — Наистина няма нужда да стоиш с мен. Сигурно си бил тук цял следобед с баща си.
	— Да. И тъкмо се прибирах в тъмната му празна къща. Няма обаче да си тръгна, преди да разбера как е Мери.
	В чакалнята на спешното отделение Нийл я сложи да седне, отиде на регистратурата и каза на сестрата, че искат сведения за състоянието на Мери Хауард. Разбира се, беше още твърде рано и лекарите не можеха да кажат нищо. Нийл я погледна през рамо. За свой срам Лоръл не можеше да спре да плаче. Той изчезна и след малко се върна с две кафета.
	— През последната седмица съм изпил цели кофи от това кафе — каза й. — Толкова е гадно, че със сигурност ще ти отвлече ума от плача.
	— Благодаря. — Беше черно. Тя го пиеше с мляко, но не каза нищо. — Не знам какво ми става. Обикновено не съм такава ревла.
	Той седна до нея.
	— Преживяла си шок и се страхуваш, че Мери е пострадала сериозно. Според мен това си е достатъчна причина да плачеш.
	„Това не е всичко, за което плача — помисли си Лоръл. — Плача за Фейт, за Анджи и за самата себе си. Чувствам се виновна и уплашена, и объркана.“ Отпи голяма глътка от кафето и се намръщи.
	— Не се шегуваше за кафето.
	— Както казва баща ми: „От това ще ти порастат косми по гърдите“.
	— Прекрасно. Точно това ми трябва.
	Нийл се засмя.
	— Поне не си загубила чувството си за хумор.
	— Не съвсем.
	След малко Нийл попита:
	— Защо Зийк Хауард дойде в магазина?
	— Не знам. Влетя и започна да цитира Библията.
	— Нищо ново значи. Според мен той никога не е бил в състояние да води истински разговор. Винаги само цитираше. — Поклати глава. — Знаеш ли, родителите ми бяха членове на паството му. Всъщност баща ми беше религиозният. Майка ми ходеше само за да си спести неприятностите. Но членството им там беше единствената причина Зийк да позволи на Фейт да излиза с мен. Смяташе, че съм безопасен, защото съм от паството му.
	„Но ти не си бил безопасен — помисли Лоръл. — Направил си на Фейт дете.“
	Усети как се изчервява при тази мисъл и бързо попита:
	— Къде живееш сега?
	— В Кармел, Калифорния. Живеех във Вирджиния, но се преместих, след като жена ми и синът ми… загинаха.
	Преглътна и отмести поглед.
	— Съжалявам — каза Лоръл. — Знам, че звучи глупаво, но…
	— Какво друго можеш да кажеш? — Нийл я погледна. — Все си мисля, че ще свикна с това, че ги няма, но още не съм, дори след десет месеца и в нов дом на другия край на страната.
	— Не мога да си представя колко е тежка такава загуба. Трябва да си дадеш повече време.
	— Боя се, че не трябва да си давам нищо. Или продължавам, или умирам. — Тя го погледна изпитателно. — О, не съм със самоубийствени наклонности. Вярно, отначало бях. Елън загина на място в катастрофата, но Роби тля още почти цяла седмица. Колата беше избухнала. Отначало лекарите мислеха, че може да оцелее, въпреки изгарянията, но получи инфекция. Не успяха да я овладеят и бъбреците му отказаха.
	— О, Нийл, това е ужасно!
	— Да, ужасно беше. — За кратко той като че ли се затвори напълно в себе си. На Лоръл й се стори, че нито тя, нито светът му се струват реални. Беше потънал в кошмара да гледа как синът му умира. След това, изведнъж, той каза: — Очаквах досега да си се омъжила и да си народила няколко деца.
	— Майка ми също. — Внезапната промяна в тона и изражението му я стресна, но тя се постара да говори небрежно. — Засега съм оставила брака и раждането на деца на сестра си Клодия.
	— Помня я. Печелеше всичките конкурси за красота.
	— Чака трето дете след месец. Не вярвам вече да се чувства като кралица на красотата, но родителите ми са във възторг. Преди две години се преместиха във Флорида, за да са близо до нея.
	— Липсват ли ти?
	— Да. — Отговорът беше автоматичен. Тя млъкна и отговори по-искрено: — Понякога. През повечето време се радвам, че не се суетят наоколо и не се опитват да ме задомят за всеки ерген под шейсетгодишна възраст. Мисля, че са доста разочаровани от мен.
	— Не си само ти. Мама почина преди пет години, но татко винаги е бил ужасе`н — не се шегувам — от това, което пиша.
	— Смятах, че се гордее с успехите ти.
	— Щеше да се гордее, ако пишех книги за история или религия. Това е приемливо. Трилърите не.
	— Според мен романите ти са чудесни.
	Той я погледна изненадано.
	— Чела ли си ги?
	— До един. Сюжетите ти ме плашат до смърт и обикновено не успявам да заспя чак до сутринта. Стилът ти е отличен — почти поетичен в описанията, а героите ти са толкова живи, че ми се струва, че ги познавам. — Лоръл усети, че се е разбъбрила, и завърши тромаво: — Гледала съм и филмите по първите ти две книги.
	— В момента правят още един. Би трябвало да се вълнувам, но след всичко, което се случи… Както и да е, поласкан съм, че харесваш работата ми. — Той рязко стана. — Ще отида пак да питам за Мери.
	Докато тя допиваше отвратителното кафе, влезе Кърт.
	— Как е тя?
	— Не знам. Нийл отиде да попита.
	— Нийл? — Кърт вдигна черните си вежди.
	— Видяхме се на паркинга. Прави ми компания, докато чакам да разбера за Мери.
	— Какво прави този перко? — попита Кърт. — Да не те следи?
	— Кърт, моля те — каза Лоръл, но беше прекалено късно. Нийл се беше върнал и го беше чул. Усмивката му изчезна и лицето му се вкорави, погледът му стана отнесен.
	— Лекарят иска да говори с теб, Лоръл. — Не погледна Кърт. — Аз ще тръгвам. Не се притеснявай за Мери. Казаха, че ще се оправи.
	Обърна се и си тръгна.
	Лоръл кипеше от гняв. Отчаяно искаше да разбере повече за Нийл Камрът. Като по чудо днес беше имала две възможности, а Кърт я беше прекъснал и двата пъти. Можеше повече да не й се удаде шанс.
	— Забелязваш ли как се изнизва веднага щом ме види? — попита Кърт.
	— Нищо чудно — сопна се Лоръл. — Държиш се като ротвайлер, който си пази територията.
	— Казах ти, че не го харесвам.
	— Това си е твой проблем, не мой. Не смятам, че трябва да съм груба с някого, защото ти не го харесваш. — Лоръл тръгна наежено пред Кърт, който я гледаше озадачено с черните си очи.
	Лекарят й каза, че Мери има сътресение, но няма фрактура на черепа. Имаше контузии и рани, най-сериозната се беше наложило да зашият. За момента не бяха открили травми на врата. Току-що била дошла в съзнание. Кърт се поинтересува дали може да я разпита, но лекарят каза, че трябвало да изчака няколко часа, докато й направят още някои изследвания и я настанят в стая.
	— Колко време ще трябва да остане в болницата? — попита Лоръл.
	— Ако не възникнат усложнения, утре ще я изпишем — отговори лекарят.
	Когато лекарят си тръгна, Лоръл се обърна към Кърт:
	— Къде е Зийк?
	— В затвора. За предизвикване на безредици. Не бой се. Тази нощ Мери ще е защитена от него. — Усмихна се неуверено. — Искаш ли да отидем на една ранна вечеря, докато чакаме да я видим?
	— Съжалявам, Кърт, не мога. Трябва да се върна в магазина. Оставих Пени и Норма сами и не съм сигурна, че ще се справят — излъга тя. Повдигна се на пръсти и го целуна по бузата. — Ще се чуем по-късно.


>>	2.

	Наистина щеше да се обади на Кърт по-късно, но сега трябваше да говори с Моника. Помисли си дали да не се прибере вкъщи и да се обади на Моника да дойде при нея, но този път наистина се боеше, че Кърт може да се появи неочаквано, а трябваше да говорят насаме.
	Отиде с колата до Уилсън Лодж. Последното й връщане оттам беше кошмарно, така че щеше да си тръгне преди здрачаване. Паркира и отиде до стаята на Моника. Моника й отвори почти на секундата.
	— Лоръл, тъкмо излизах.
	— Къде?
	— На разходка. Ще се побъркам в тази стая!
	— Трябва да поговорим — започна Лоръл, но Моника сложи ръка на рамото й и каза: — Да идем в столовата. Няма да издържа в тази стая и секунда повече.
	— Там ще е пълно с хора.
	— Не и по това време. Хайде.
	Докато вървеше след Моника, Лоръл се възхити на умението й да се разпорежда. Тя беше на трийсет и все още правеше каквото й кажеше Моника, без възражения. Нищо чудно, че всички в Шестица купа правеха каквото искаше.
	Хотелът беше прекрасно украсен за Коледа, но на Лоръл особено й допадна столовата. Всъщност това бяха две помещения, в първото имаше дивани, столове с широки облегалки, голяма каменна камина и зашеметяваща коледна елха. Сервитьорката ги заведе три нива по-надолу и ги настани на една маса до огромен прозорец, който гледаше към заоблените заснежени хълмове и езерото Шенк. Имаше бюфет. Лоръл, прекалено разтревожена, за да яде, не сложи почти нищо в чинията си. Забеляза обаче, че Моника напълни своята, все едно това ще е последното й ядене. Явно имаше фантастичен метаболизъм, ако се хранеше така и си оставаше толкова слаба.
	Седнаха и Моника я погледна с очакване.
	— Какво стана?
	— Ох! — Лоръл се огледа, за да види дали някой може да ги чуе. — Всичко започна още щом излязох оттук снощи.
	Лоръл разказваше как са я преследвали и са я блъскали, а Моника се хранеше спокойно. Когато стигна до погребалния венец на вратата, забави темпото. Докато привършваше разказа за Нийл Камрът и как Зийк Хауард беше влетял в магазина, Моника вече беше оставила вилицата и я гледаше със зяпнала уста.
	— Това е невероятно! Аз висях тук, говорех с офиса и гледах телевизия, а ти си преживяла същински ад. Трябваше да ми се обадиш.
	— И какво щеше да направиш? Да усмириш Зийк? Няма значение, оцелях. Искам да знам какво мислиш за това.
	— Мисля, че преследването с колата и венецът означават, че си избрана за следващата жертва.
	— Мерси, че не ми спестяваш истината.
	— Не ми казвай, че и ти не си мислиш същото.
	— Не. Смятам, че си права — каза Лоръл унило. Погледна през прозореца. Хълмовете бяха покрити със сняг. Вятърът рошеше малкото листа, останали по клоните на дърветата. В сивото студено езеро кротко плуваха патици и лебеди. Сцената изведнъж й се стори непоносимо самотна.
	— Разкажи ми за Нийл Камрът.
	Лоръл погледна Моника.
	— Изглежда различен от училище. По-висок е и май носи контактни лещи. Ужасните му цайси са изчезнали. Много е лъскав, но е тъжен и сдържан. Видяхме се в болницата. Беше ходил при баща си, аз тъкмо идвах. Чака заедно с мен. Разказа ми малко за смъртта на жена си и сина си. Роби, детенцето, живяло още няколко дни въпреки тежките си изгаряния. След като умрели, се преместил в Кармел.
	— Май наистина си е излял душата пред теб.
	— Донякъде. Но много се пази. Всеки път, когато сподели нещо, все едно съжалява, че го е направил.
	— Какво ще кажеш за стабилността му?
	— Не съм сигурна. Жена му и синът му са загинали в катастрофа. Колата е избухнала. Жена му е починала на място, но детето не е издъхнало веднага, било е ужасно обгорено. Все за това си мисля — огън. Може да е отключило нещо, свързано с Фейт. Изглежда спокоен, все едно полага усилия да се справи с всичко това, но явно е дълбоко объркан.
	— Както Зийк Хауард — каза Моника.
	— Зийк е луд. И силен. И дойде в магазина да се развика специално на мен.
	— Сигурна ли си, че не е предвещавал проклятие за всички? И преди все това правеше, перкото му с перко. Помниш ли колко се срамуваше Фейт от него?
	— Да. Но сега не говореше по принцип. Каза името ми, преди да започне да цитира. Повтори го два пъти. Говореше точно на мен.
	— Смяташ ли, че той може да е карал колата, която те е блъснала?
	— Знам, че кара. Беше дошъл в магазина с кола. Но Мери също кара и тази сутрин направи някои странни забележки за Фейт. Трябва да отидем в полицията.
	Моника я изгледа непоколебимо.
	— Не.
	— Защо не, за бога? Не виждаш ли какво става? Ами Анджи? Ами аз? Нали уж дойде да ни помогнеш!
	— Така е. Помагам ви.
	— Така ли? И какво точно си направила? Знаем за убиеца също толкова, колкото знаехме снощи.
	— Минал е само един ден, Лоръл. Не мога да правя чудеса.
	Лоръл протегна ръка и докосна малката коледна звезда на масата.
	— Знам. — Взря се в живите зелени очи на Моника. — И тъкмо затова мисля, че ако не потърсим помощ, много скоро ще отида при Анджи.
	— Няма. Ще разнищим случая без намесата на полицията.
	— Винаги си била самоуверена, Моника. Това ти докарваше проблеми и навремето.
	Моника я изгледа твърдо.
	— Няма да отида в полицията, Лоръл. И другите няма да отидат. Ако ти го направиш, ще го направиш сама, а силно се съмнявам, че ще ти повярват, ако ние кажем, че нямаме представа за какво говориш.


>>	3.

	Дениз спря пред малката зелена къща и забърза по алеята. Вратата се отвори още преди тя да стигне до нея. Една дребна синекоса женица й се усмихна.
	— Извинете, че закъснях, госпожице Аделейд — каза Дениз. — Забавих се в бакалията.
	— Няма нищо, мила. — Аделейд Луис я покани да влезе с леко трепереща ръка. Дениз досега не беше забелязвала това треперене. — Одра тъкмо похапва бисквитки с мен и Хана.
	Дениз влезе в малката претрупана дневна. Миризмата на сухи теменужки беше почти задушаваща. Хана Луис седеше зад сребърен сервиз за чай. Усмихна й се слабо, бледа под старателно нанесения руж. Дениз знаеше, че сестрите имат три години разлика. Всички, които се запознаваха с тях, го разбираха незабавно, защото Аделейд бързаше да им съобщи, че тя е по-малката. Въпреки това бяха почти еднакви — крехки словоохотливи пърхащи същества, които е трябвало да се родят преди сто и петдесет години, и настояваха да ги наричат госпожица Аделейд и госпожица Хана.
	Одра ядеше овесена бисквитка.
	— Как беше днес, миличка?
	— Добре — измърмори Одра.
	Госпожица Аделейд погали любовно пианото си.
	— Малко се затрудни с „Красивия мечтател“. Според мен, защото не вложи сърцето си.
	Одра изглеждаше смутена.
	— Съжалявам.
	— О, мила, недей да се тревожиш — каза госпожица Аделейд. — Сигурна съм, че с повечко упражнения ще станеш съвсем прилична пианистка.
	„Прилична — разочаровано си помисли Дениз. — Не талантлива.“
	— Ще се погрижа да се упражнява повече.
	На красивото личице на Одра се изписа нещастно изражение. Мразеше да се упражнява.
	Дениз плати на госпожица Аделейд. Сестрите ги задържаха за поредното си продължително сбогуване, след което Дениз и Одра излязоха и дълбоко си поеха дъх.
	— Вътре е толкова задушно и мирише — оплака се Одра, докато се качваха в колата.
	— Не мирише лошо. Малко прекаляват със сухите теменужки. Сложи си колана, миличка.
	Докато тръгваха, Одра каза:
	— И защо трябва да ходя на пиано?
	— Когато бях колкото тебе, копнеех да ходя на пиано, но семейството ми не можеше да си го позволи.
	— Ама защо аз трябва да ходя на пиано, защото ти си искала да ходиш? Не искам да ставам пианистка. Искам да съм лекарка като татко.
	— Баща ти свири на пиано.
	Досега този аргумент беше карал Одра да замълчи, но Дениз се съмняваше, че късметът й ще продължи дълго. Одра беше прекалено хитра. Скоро щеше да отбележи, че това да си пианист няма нищо общо с това да си лекар.
	— Сестрите бяха много разтреперани, когато отидох — започна Одра, разбрала, че временно е загубила спора.
	— От какво се бяха разтревожили?
	— Не ми казаха, но си шепнеха за някакъв луд и за Библията, и за Лоръл и за това как някой пострадал. Това твоята приятелка Лоръл ли е? Онази с двете кучета — Ейприл и Алекс?
	Господи! За какво ставаше дума? Ръцете на Дениз стиснаха кормилото. Кой беше този луд? Да не би нещо да се беше случило с Лоръл?
	— Мамо, попитах те дали това е твоята приятелка Лоръл.
	— Не знам. Може да е била друга Лоръл.
	Одра вдигна вежди.
	— Надявам се, че Лоръл е добре. Тя е много симпатична, а и Ейприл и Алекс много ми харесват.
	Миналата Коледа, когато Лоръл беше правила украсата за партито им, се беше отбила с двете кучета на задната седалка. Одра се беше втурнала да ги види. Кучетата бяха прекалено уплашени, за да слязат на непознато място, така че Одра се беше качила в колата и те я бяха обсипали с кучешки целувки.
	Дениз преброи до пет, знаеше какво следва.
	— Много искам да си имам куче — каза Одра, както се очакваше.
	— Страх ме е от кучета.
	— Мамо, трябва ни куче.
	— Защо ни е?
	— За да ни предупреждава, ако се опитат да влязат крадци.
	— Имаме алармена инсталация.
	— Кучето ще е по-добре.
	— Добре, ще видим.
	— Това значи не. — Одра се нацупи.
	— Одра, моля те, не бъди сприхава.
	— Не знам какво значи.
	— Да не се цупиш — сопна се Дениз. Чудеше се за какво са си говорили сестрите Луис.
	— Едно мъничко кученце — каза Одра с тънък тъжен гласец.
	Дениз знаеше, че Одра я работи по-добре, отколкото някога щеше да работи с пианото, но пък това обикновено имаше ефект.
	— По-весело, миличка. Обещавам да поговоря с татко. — Одра не каза нищо. — Знаеш ли какво дойде по пощата днес? Коледна картичка за госпожица Одра Прайс.
	Одра явно искаше да продължи да мълчи, но не можа да се стърпи:
	— От баба и дядо ли?
	— Не. Да нямаш някое гадже, за което да не знам?
	— Бъзи Харис. — Одра се ухили.
	— Бъзи?! Това прякор ли е? Кой ще си кръсти детето така?
	— Май да. Не му знам истинското му име. Каза ми, че съм готина, и миналата седмица се опита да ме целуне на детската площадка.
	— Да те целуне?! Не си ми казала.
	— Не ти казвам всичко, мамо. Той наистина е сладък.
	— Сладък или не, ти си на осем и ти е рано да се целуваш с момчета.
	Одра естествено дори не я чу. Беше прекалено развълнувана от мисълта, че може би е получила картичка от зашеметяващия третокласник Ромео, т.е. Бъзи Харис.
	Дениз зави по алеята към къщата. Не беше искала да се връщат в Уилинг — двамата с Уейн се бяха карали неведнъж, преди тя накрая да отстъпи — но я обожаваше. Беше внушителна, два пъти по-голяма от всичко, което биха могли да си позволят в Чикаго, и Уейн беше настоял да я обзаведат професионалисти. Дениз се притесняваше за разходите, но Уейн беше с по-широки пръсти от нея и настоя:
	— Нали не искаше да живееш в Уилинг, а дойде заради мен — каза й. — Най-малкото, което мога да направя, за да ти се отблагодаря, е да ти осигуря красив дом.
	Дори когато тя предложи да се върне на работа като медицинска сестра, той възрази:
	— Знам, че би искала да останеш вкъщи и да си майка на пълен работен ден, така че точно това ще направиш.
	„Откъде извадих такъв късмет? — често се питаше Дениз. — Не заслужавам нито Уейн, нито Одра, но ще им посветя живота си. Това е най-малкото, което мога да направя, за да компенсирам грешките в миналото си. Да компенсирам грешката си.“
	Одра изскочи от колата и се затича към входната врата, дългата й кестенява коса се вееше зад нея. Дениз често си мислеше, че Одра е най-красивото дете, което е виждала. Поредното чудо, защото Дениз не смяташе нито себе си, нито Уейн за особено хубави.
	— Хайде, мамо! — извика Одра, докато Дениз вземаше плика с покупките от задната седалка. — Искам да си видя коледната картичка!
	— Потърпи малко де. Няма да ти избяга.
	Дениз премести плика в лявата си ръка и пъхна ключа в ключалката. Щом вратата се отвори, Одра се втурна към масичката в антрето, където Дениз слагаше пощата. Дениз тръгна с покупките към кухнята и чу как дъщеря й изписука доволно:
	— Ето я!
	И след секунда се появи на прага на кухнята с озадачено изражение.
	— Мамо, не знам кой ми е пратил това. Дори не разбирам какво значи.
	Леден пръст се плъзна по гръбнака на Дениз. Тя затвори хладилника, отиде при Одра и взе картичката от ръцете й.
	Отпред имаше снимка на стар обор, покрит със сняг. Беше точно като обора на Причард, преди огънят да го разруши. Тя отвори картичката. Нямаше официални поздравления с красиви букви — само текст, написан на машина:
P>
	Ето ти от мене чудно стихче в рими
	за най-хубавото време от цялата зима:
	Дядо Коледа промъква се с подарък
	при дечицата, които помнят свойта ВЯРА.
P$


>	Глава 6

>>	1.

	Когато се прибра, Лоръл за пореден път прокле устройството за отваряне на вратата на гаража, което не искаше да проработи. Беше мислила да купи батерии на път за вкъщи, но беше забравила заради случилото се с Мери. Все пак не беше съвсем тъмно. Паркира колкото можа по-близо до входната врата, огледа се, стисна флакона със спрея и изскочи навън. И тъкмо да пъхне ключа в ключалката, замръзна.
	На вратата грееше голямо червено сърце.
	Пое си дъх и го докосна с пръст. Боя от спрей. Съвсем изсъхнала. Сигурно го бяха нарисували отдавна.
	С треперещи ръце отключи. Кучетата се втурнаха към нея, подскачаха и лаеха. Погледна одеялото — пак беше на топка на седалката на дивана. Кучетата бяха гледали през прозореца и бяха видели човека, нарисувал сърцето. Дори бяха оставили отпечатъци от носовете си по стъклото.
	— Какво ли ще каже Кърт, като види това? — промърмори тя. — Чувствам се като Естер Прин в „Алената буква“.
	Заключи вратата още веднъж, захвърли палтото и чантата си и влезе в кухнята да си направи кафе. Беше измръзнала до кости, ръцете й бяха ледени. Допреди седмица най-голямото й притеснение беше как да се измъкне от пътуването до Флорида за Коледа. Сега се страхуваше за живота си. Изглеждаше невероятно, нереално. Но ако имаше нужда да си напомни, че е реално, просто трябваше да си погледне входната врата.
	Потърка челото си. Колко още щеше да крие всичко това от Кърт? Колко още трябваше да го крие? Моника беше казала, че като си мълчат, си пазят репутацията, но на каква цена? На цената на живота си?
	Кучетата клечаха и я гледаха в очакване.
	— Искате вечеря, а?
	Отвори им по една консерва, наля им вода и им приготви по няколко бисквитки за десерт. Поне техният апетит си беше наред. Макар че не беше хапнала в Уилсън Лодж почти нищо, изобщо не беше гладна. Стомахът й така се беше свил, че не можеше да поеме и хапка.
	Телефонът иззвъня. Знаеше кой е още преди да вдигне слушалката.
	— Здрасти, Кърт.
	— Ти да не си екстрасенс?
	— Не. Просто предположих, че вече си говорил с Мери.
	— Позна. Тя нямаше много какво да ми каже. Казах й да повдигне обвинение за нападение и побой срещу Зийк.
	— Хубаво.
	— Не е хубаво. Тя каза, че щяла да си помисли.
	— Да си помисли? Не мога да повярвам след това, което й направи.
	— Виждал съм го при стотици домашни скандали. Мъж пребива жена си почти до смърт, тя вика ченгетата, после отказва да повдигне обвинение. В девет от десет случая той я пребива пак.
	— Какви са възможностите?
	— Да се получи заповед за принудително лечение. Така поне Зийк ще отиде в психиатрична клиника за известно време, за наблюдение и лечение.
	— Определено му трябва. Как е Мери?
	— Доста по-зле, отколкото твърдят.
	— Трябва да ида да я видя довечера.
	— Не — твърдо каза Кърт. — Тази вечер трябва да си седиш вкъщи. Не е безопасно да излизаш.
	— Виж, мисля, че точно Зийк ме блъскаше и че той е закачил погребалния венец на вратата ми. А тази вечер ще е в затвора.
	— Не знаем кой е блъскал колата ти. Ще проверим неговата кола чак утре. Засега искам да си изключително предпазлива. Освен това не смятам, че Мери иска компания. Ще я видиш сутринта.
	— Добре — предаде се Лоръл.
	— Още ли ми се сърдиш заради Камрът? — попита той.
	— Съжалявам. — Увърташе. — Просто се тревожех за Мери. Нали не си забравил за партито утре вечер?
	— Не. Ще те взема към осем.
	— Чудесно, Кърт. И благодаря, че ми се обади да ми кажеш за Мери.
	Затвори и задиша по-леко. Кърт явно нямаше намерение да се отбива тази вечер. Може би до утре трябваше да се погрижи за произведението на изкуството на входната си врата.
	Все още й беше студено и тъкмо си наливаше още кафе, когато кучетата се разлаяха. След малко някой почука. Тя отиде до вратата — защо ли не си беше сложила шпионка? — и след второто почукване попита:
	— Кой е?
	— Дениз.
	Лоръл отвори и се стресна. Беше Дениз — изплашена до смърт, с бледи устни и широко отворени очи. Тръгна да влиза, но спря, защото кучетата не спираха да лаят.
	— Нали няма да ме ухапят?
	— Не. Просто не те познават и ги е страх. — Лоръл коленичи и погали кучетата. — Ей, не бойте се. — Те се укротиха, но продължиха да гледат Дениз. — Кажи им нещо. Те просто усещат, че те е страх.
	За миг Дениз се обърка, после започна сковано:
	— Хубави кученца…
	Лоръл видя, че не са очаровани, но поне част от напрежението изчезна от телата им.
	— Е, вече всичко е наред. Влизай и сядай. Искаш ли кафе?
	— Не, и без това съм ужасно изнервена.
	— Безкофеиново е. Май няма да е зле да пийнеш нещо топло. Ей сега идвам.
	— Лоръл, моля те, не ме оставяй с тези кучета.
	— Ще се оправиш. — Когато се върна с кафето, Ейприл и Алекс седяха на дивана с Дениз и съсредоточено я изучаваха, а тя ги гледаше предпазливо. — Нали ти казах, че нищо няма да ти направят.
	— Засега. Но кучетата не ме обичат.
	— Защото те е страх от тях. Не мога да те разбера. Нали никога не те е хапало куче?
	— Не. Но когато бях малка, гледах един филм, където кучета разкъсаха един човек. Изплаших се ужасно. Одра обожава кучета. Дори днес говореше за тези двете.
	— Как е тя? — попита Лоръл и се настани на дълбокото удобно кресло срещу дивана.
	— Добре. Всъщност е объркана. Днес получи коледна картичка. Но когато я отвори…
	— Господи! — ахна Лоръл. — Нали не снимката на Анджи?
	— Не. Това щеше да е ужасно. Но и така е достатъчно лошо.
	Бръкна в чантата си, извади плика с картичката и го подаде на Лоръл. Тя огледа адреса на получателя, видя, че няма подател.
	— Отвори я де! — сопна се Дениз. Лоръл я погледна. — Извинявай.
	— Няма нищо.
	Лоръл извади картичката от плика и разгледа снимката.
	— Прилича на…
	— На обора на Причард — каза Дениз. — Сигурна съм, че не е съвпадение.
	Лоръл отвори картичката и прочете стихчето на глас:
P>
	Ето ти от мене чудно стихче в рими
	за най-хубавото време от цялата зима:
	Дядо Коледа промъква се с подарък
	при дечицата, които помнят свойта ВЯРА.
P$
	— Е? — попита Дениз. — Не е ли ужасно?
	— Хитро е. Няма истинска заплаха. И нищо, което да уплаши детето.
	— Но плаши мен!
	— Това е идеята. Най-добрият начин да те уплаши, е да те накара да си мислиш, че убиецът дебне детето ти.
	— Смяташ ли, че е това?
	— Според мен убиецът трябва да е този, който „се промъква“, а не може да не обърнем внимание, че всички букви на вяра* са главни — замислено каза Лоръл. — Някой е знаел, че Одра няма да го разбере, за разлика от теб.
	[* Вяра на англ. е Фейт (Faith) т.е. името на загиналата им приятелка — Б.пр.]
	Дениз стисна главата си с ръце.
	— Господи! Какво да правя? Да я занеса в полицията?
	— Не и ако не искаш да им кажеш всичко.
	— Не мога. Няма да им кажа! — Дениз вдигна глава, сивите й очи бяха гневни. — И ти няма да им кажеш нищо!
	Тонът на Лоръл стана по-твърд.
	— Не ми казвай какво да правя, Дениз.
	— Ако им кажеш, аз ще отрека. Моника също.
	— Прекрасно — отвратено каза Лоръл. — И какво ще правиш? Ще занесеш в полицията неподписана картичка със странно, но все пак незаплашително стихче?
	— Да.
	— И какво мислиш, че ще направят?
	— Ще разберат кой я е изпратил.
	— Как?
	— Отпечатъци от пръсти.
	— Дениз, имаш ли представа колко хора са докосвали този плик?
	— А картичката?
	— Ти, Одра и аз вече сме я пипали. Дори да е имало отпечатъци, вероятно са размазани. А дори да не са, пак ще е невъзможно да се намери изпращачът, освен ако няма криминално досие, ако няма оръжие на свое име или ако не е работил някъде, където свалят отпечатъци заради сигурността. Дениз, помисли си. Полицията няма да си даде труда да издирва някого по този начин заради една странна коледна картичка!
	Дениз затвори очи.
	— Добре. Схванах. А ти какво би направила?
	— Бих отишла в полицията, ако можех да накарам някоя от вас да подкрепи разказа ми.
	— Ние с Моника имаме повече какво да губим от теб.
	— Да не би да смяташ, че моят живот и животът на Кристъл нямат стойност?
	— Не, разбира се, че не. — Дениз безпомощно вдигна ръце. — О, Лоръл, толкова съм притеснена, че не знам какво говоря.
	— Но няма да идеш в полицията, така ли?
	— Няма. Ако занеса картичката…
	— Ще е безполезно, ако не знаят цялата история и какви може да са последствията от тази картичка.
	— Какво да правя тогава?
	— Нали знаеш, че като не отиваме в полицията, си играем с огъня? Играем си със собствения си живот. А ти може би си играеш и с живота на дъщеря си!
	— Не говори така!
	— Това е истината.
	Дениз тръсна глава.
	— Не, няма да ида. Моника няма да иде, а и Кристъл също. Прекалено е уплашена. Така че те питам още веднъж — какво да направим?
	Лоръл беше бясна, но се постара да овладее емоциите си. Нямаше да постигне нищо, ако се разкрещи. Пое си дълбоко дъх и каза спокойно:
	— Единственото е да се опитаме да разберем сами кой стои зад всичко това. И да ти кажа, след днешния ден Зийк Хауард определено е в моя списък със заподозрени.
	Дениз се наведе напред.
	— Днес следобед Одра беше на урок по пиано при Аделейд Луис и ми каза, че сестрите си шушукали за някакъв луд и как някой бил пострадал… и споменали твоето име.
	— Следобедът беше доста особен и сестрите го видяха. — И разказа на Дениз как Зийк беше нахълтал в магазина и как беше блъснал Мери в рафтовете. — Тя е в болницата със сътресение и шев на главата.
	— Ужасно! — каза Дениз не съвсем искрено. Почти не познаваше Мери. — Какво точно каза Зийк?
	— Не си спомням точните цитати. Божият гняв, разрушение, всичко насочено срещу мен. Обаче когато крещеше на Мери, говореше как Фейт била отнета без време и как му дава напътствия как да се предпазва от тези, които са я погубили.
	— Тези, които са я погубили? — повтори като ехо Дениз. Свали си очилата и разтърка очи. — Възможно ли е да знае за Шестица купа?
	— Мери каза, че пазела всички вещи на Фейт и че баща й наскоро ги бил разглеждал. Може да е имало писма или дневник. Което значи, че и Мери може да знае. Сутринта ми се стори, че прави някакви странни намеци за Фейт.
	— Какви намеци?
	— Просто натърти, че пазела всички вещи на Фейт. Вероятно не значи нищо.
	— Не мисля, че трябва да загърбваме каквото и да било, защото „вероятно не значи нищо“. И в този ред на мисли, защо на вратата ти има червено сърце?
	— Някой доста е порисувал.
	Дениз вдигна вежди.
	— Казваш го толкова спокойно.
	— Това не е първият път, когато някой се навърта наоколо. Предната вечер, когато се прибрах от Уилсън Лодж, на вратата ми висеше погребален венец.
	— Божичко! Кой може да го е закачил?
	— Същият, който е нарисувал сърцето.
	— Значи не може да са били Зийк или Мери. Той е в затвора, а тя е в болницата.
	— Дениз, боята е съвсем суха. Може да е било на вратата цял ден. Зийк дойде в магазина чак в три и половина. Може да го е нарисувал, преди да дойде, а тази сутрин за първи път от цяла година Мери закъсня с половин час. Може да го е нарисувала тя, след като аз съм излязла за работа.
	— Кърт видя ли го?
	— Не и ще ми е адски трудно да го обясня, особено след венеца: все пак той го видя. Освен това, докато се връщах от хотела, някой блъсна колата ми няколко пъти. Насмалко да катастрофирам. Кърт знае и за това. — Лоръл се наведе напред. — Дениз, не знам как ще успеем да запазим тайната още дълго.
	Дениз остави недокоснатата си чаша кафе на ниската масичка.
	— Трябва да тръгвам — каза спокойно и Лоръл чак се стъписа. Нима Дениз не беше чула какво й казва? Или просто не я интересуваше? Дениз се изправи. — Утре ще се отбиеш за украсата, нали?
	Лоръл се замисли дали да не продължи темата за отиването в полицията, но знаеше, че няма смисъл. Дениз беше поела всичко, с което можеше да се справи, и беше вдигнала защитни стени, непробиваеми като скала. И нямаше да се разколебае.
	— Да — уморено каза Лоръл. — Ще дойда към единайсет.
	Дениз погледна кучетата.
	— Ще доведеш ли и тях? Одра специално ме помоли.
	Лоръл се усмихна.
	— Добре. Но не съм сигурна, че ще успея да ги изкарам от колата. Нали си спомняш миналата година?
	— Няма значение. Тя може да се качи при тях. Обожава ги.
	— Знаеш ли, Дениз — внимателно започна Лоръл, — семейството ти винаги е добре дошло у нас и Одра може да играе с кучетата колкото й душа иска.
	Сивите очи на Дениз се напълниха със сълзи.
	— Бяхме толкова близки… — Лоръл кимна и Дениз посегна и я погали по ръката. — Обещавам, че ако се измъкнем от тази ситуация живи, нещата ще са както преди. Много те обичам!
	Лоръл гледаше как Дениз върви към колата си. Нейните очи също се напълниха със сълзи, защото знаеше, че нещата никога няма да са както преди за останалите от Шестица купа — дори ако се измъкнеха живи от тази ситуация.


>>	2.

	Кристъл седеше в малката си дневна и се опитваше да се съсредоточи върху една статия от някакво списание, озаглавена „Как да задържите интереса на партньора си“. Според автора трябваха само точният парфюм, изкусително бельо и да измислиш няколко сладурски начина да започнете любовната игра, например да му оставиш прелъстителна бележка, в която пише „В спалнята те чака изненада!“ и той да я намери, когато се прибере от работа.
	Захвърли отвратено списанието. Дали Джойс правеше такива неща за Чък? Дали пиеха скъпо шампанско в джакузи, заобиколени от ароматни свещи? Сигурно. Освен това Джойс имаше две атлетични подрастващи момчета, момчетата, които Чък винаги беше искал и които тя не успя да му даде. Това, от което я болеше най-много обаче, беше, че Джойс има красива седемгодишна дъщеричка. Кристъл я беше видяла с Чък на Парада на светлините преди Деня на благодарността. Беше я качил на конче и двамата пляскаха и се смееха. Очевидно беше, че обожава детето, а и то приличаше на ангелче. Кристъл никога не беше виждала такова изражение на любов и блаженство на лицето на Чък и едва не се беше превила на две от болка на тротоара.
	И сега се разтрепери, както всеки път, когато се сетеше за нощта преди Деня на благодарността. Погледна часовника на стената. Осем вечерта. Оставаха поне още три часа, преди да си легне с надеждата да заспи. Обикновено не успяваше без хапче за сън. Господи, кога беше започнала да очаква забравата на съня? Толкова беше обичала да се сгушва в Чък на дивана и двамата да гледат любимите си сериали. Вече разбираше, че той винаги беше леко неспокоен и не така щастлив като нея, особено след като дъщеря им се беше родила мъртва и се беше наложило лекарите да й направят спешна хистеректомия.
	Още не можеше да повярва, че Чък си е отишъл. Всеки път, когато се прибираше от пазар или когато се занимаваше с малкото неща, които си даваше труд да прави, очакваше да го види да седи в любимото си кресло и да гледа спортни предавания. Понякога забравяше и слагаше чиния и за него за вечеря. Винаги му беше харесвало как готви. Обикновена и проста храна. Джойс сигурно беше готвачка от висша класа. Сто на сто сервираше разни странни спагети, ангинари и охлюви… на Чък сигурно не му харесваха…
	О, какво си мислеше? Че Чък ще се върне при нея, защото по` му харесва как готви? Беше глупаво, но пък тя никога не се беше броила за умна. Не беше като останалите от Шестица купа.
	Което й напомни, че има по-важни неща, за които да мисли, от готвенето или тъпите статии в списанията, или колко скоро може да си легне и да се забрави в съня. Отиде до стария шкаф в ъгъла, отвори едно чекмедже и извади снимката на Анджела. Потръпна. Що за ярост беше нужна, за да смажеш тази красива жена до кървавата пихтия на снимката, ярост, която беше накарала убиеца да продължи да я удря дълго след като Анджи е била мъртва.
	Някой звънна. Кристъл стреснато писна и изпусна снимката. Бързо я вдигна, сложи я в чекмеджето и го затръшна. Звъненето се повтори. И потрети. Тя стоеше вцепенена. После чу гласа на Чък:
	— Кристъл! Отвори!
	„Върна се! — радостно си помисли тя. — Върна се при мен! Знаех си, че не може да ме остави, не и като знае колко го обичам.“ Искаше й се да беше облечена в нещо по-хубаво от домашните си дрехи, да се беше гримирала и да си беше сложила парфюм…
	Отвори вратата със замах и сърцето й се сви. Чък я гледаше ледено, лицето му беше твърдо, сините му очи бяха присвити. Влезе покрай нея в дневната и я остави да стои на прага със зяпнала уста.
	— Какво има, Чък?
	Той се обърна.
	— Затвори вратата. — За миг я жегна страх. Много пъти се бяха карали, но досега не го беше виждала така ядосан. Сякаш прочел мислите й, Чък каза: — Няма да ти направя нищо. Искам само да поговорим.
	Тя се поотпусна и затвори вратата.
	— Искаш ли нещо за пиене? Кола? Бира?
	— Не.
	Беше със скъп шлифер, а отдолу носеше пуловер в тъмносиньо и бяло с едра плетка и сиви спортни панталони. Какво беше станало със старите му дънки, бархетните ризи и окапаното яке? Бяха изчезнали, разбира се. Захвърлил ги беше така лесно, както беше захвърлил нея. Той седна, без да си сваля шлифера.
	— Защо не искаш да подпишеш документите?
	— Кои документи?
	— Не се прави на тъпа, Кристъл. Документите за развода.
	Тя сплете пръсти. Бяха ледени, въпреки че в стаята беше топло.
	— Не искам развод.
	— Аз искам.
	— Не мисля.
	— Не мислиш? Напуснах те преди месеци. Не съм си и помислял да се върна.
	— Защото си объркан. — Тя го погледна, в очите й имаше отчаяние. Беше по-красив от всякога. Нейният Чък. — И друг път сме имали трудни моменти. Проблемите ти да си намериш работа. Това, че губех бебетата. Но ние се обичаме, Чък.
	— Не.
	— Обичаме се. Винаги сме се обичали.
	— Не.
	— Да. Още от деца. Създадени сме един за друг.
	— Никой за никого не е създаден, Кристъл. Това са романтични глупости.
	Кристъл коленичи пред него.
	— Не са глупости и ти го знаеш. Някои хора са създадени един за друг. Като нас. Ти не си създаден за Джойс. Просто си бил разочарован от живота ни и тя се е появила с нейните пари и с нейните деца. Но ние можем да си осиновим деца.
	— Не можем. Не и с това, което печеля.
	— О, ще се справим с това. Хората разбират…
	— Кристъл, не става дума за децата на Джойс.
	— Но ти не я обичаш.
	Чък въздъхна.
	— Кристъл, стани и спри!
	— Няма! Говоря истината. Ти не я обичаш! Обичаш мен! — Чък я погледна, сините му очи за миг сякаш не можеха да фокусират. Тя си помисли, че той осъзнава истината на това, което му казва. — Чък Ландис, погледни ме в очите и ми кажи, че не ме обичаш.
	Погледът му се фокусира, той я погледна пронизващо.
	— Не те обичам!
	Кристъл се олюля, все едно я беше ударил.
	— Чък, между нас има толкова много… Никога не можеш да имаш същото с Джойс…
	— Престани! Не искам да споделям с Джойс това, което имахме с теб. — Стана и се извиси над нея. — Подпиши документите за развода.
	Гърлото й се стегна и тя поклати глава.
	Лицето на Чък почервеня от яд.
	— По дяволите, подпиши документите или… — Задъхваше се. — Просто ги подпиши, Кристъл. За свое добро ги подпиши и ги занеси на адвоката в понеделник сутринта. Предупреждавам те за последен път!
	Изхвърча навън и тръшна вратата. Кристъл седя неподвижна на пода почти цяла минута. След това наведе глава и се разрида така, както не беше ридала никога.


>>	3.

	Моника си наля още една чаша скоч със сода и се върна в леглото. Знаеше, че е пила прекалено много, но не можеше да заспи. Бездействието през последните дни я влудяваше. Беше свикнала да работи по дванайсет часа на ден. Обичаше да работи, докато не капне. Със сигурност беше по-добре, отколкото да има толкова много време да мисли.
	Когато беше напуснала Уилинг, за да отиде в колежа, мислеше, че никога няма да се върне. Беше се насилвала да праща по някое писмо на дъртата вещица. Понякога тя й отговаряше със студени лицемерно набожни послания, в които винаги я порицаваше за неуспехите й. Когато преди десет години умря, остави всичко за благотворителност. Моника изпрати кошница цветя, но естествено, не отиде на погребението.
	Макар че не го беше признала пред Кристъл, Дениз или Лоръл, старицата винаги беше подозирала, че тя има нещо общо със смъртта на Фейт. Беше разбрала за Шестица купа. Пръстите на Моника се стегнаха около чашата. Беше подценила любопитната нахална гаднярка. Докато Моника беше на училище, тя всеки ден беше претърсвала стаята й. Подслушвала беше телефонните й разговори. Беше играла изумително хитри игрички на думи, за да изкопчи информация от нея. С времето Моника беше станала също толкова ловка в игрите като старицата, но не и преди случайно да издаде важна информация.
	Проблемът беше, че Моника не знаеше колко от тази информация е разпространила дъртофелницата. Не се беше тревожила за това, когато тя беше получила фатален удар. Тогава от смъртта на Фейт бяха минали три години и не беше имало никакви отзвуци. Сега, след десет години, нещата бяха различни. Кариерата й бе всичко за нея. Кариерата й и Джон Тейт. Бяха неразривно свързани, защото независимо колко добър адвокат беше тя, в сърцето си знаеше, че не би постигнала такава внушителна длъжност във фирмата на толкова млада възраст без помощта на Джон.
	Грабна телефона и набра номера на Джон. След две позвънявания той вдигна.
	— Джон, много се радвам, че те намирам — каза тя леко задъхано. Страх я беше, че ще го ядоса. Той не обичаше да го търси вкъщи.
	— Преглеждам едни документи. — Гласът му беше хладен и напълно лишен от акцент. Беше й казвал, че му е трябвала цяла година обучение, за да се освободи напълно от акцента си от Мисисипи, който ненавиждал. Сега никой не би могъл да отгатне корените му по говора му. — Голдстийн са тук на вечеря.
	— Как са нещата в офиса?
	— Скучни са без теб. — Явно и той беше обърнал няколко чашки, иначе никога не би казал нещо толкова лично по телефона. — Кога се връщаш?
	— Погребението на приятелката ми е в понеделник.
	— Значи ще се видим във вторник.
	— Може би. Възможно е да остана още ден-два.
	— Защо?
	— Да се погрижа за някои неща.
	— Да се погрижиш? Ти не си адвокат на Анджела Ричи.
	— Да, не съм. — Моника изведнъж се почувства нервна и отпи глътка от скоча. — Просто ще ми трябват няколко дни.
	— Моника, нали не си забравила Кели Кингфорд? Процесът е след две седмици.
	— Не съм, разбира се. Ще бъда готова. Винаги съм готова. А Стюарт Бърджес?
	— Излезе под гаранция от един милион долара.
	Не беше казала на останалите, че нейната адвокатска кантора представлява бившия съпруг на Анджела, и нямаше намерение да го прави.
	— Призна ли нещо пред теб?
	— Не. И дори това куку да е убило Анджела, не искам да знам. Вероятно ще трябва да го изпратим в съда, а не можем да го накараме да лъжесвидетелства и да каже, че не я е убил, ако знаем, че го е направил.
	— Не го е направил.
	Джон тихо се засмя.
	— Трябва да работим добре за клиентите си, но не е нужно да им вярваме.
	— Смяташ, че е виновен?
	— Да, но твоята вяра в невинността му, въпреки че е бивш съпруг на приятелката ти, ще е от полза, ако успееш да се оправиш с бъркотията на Кингфорд навреме, за да станеш втори съдружник, когато Бърджес се изправи пред съда.
	Това беше шансът на живота й. Анджи беше международна знаменитост, Стюарт Бърджес — ексцентричен милионер. Медиите щяха да полудеят по делото.
	— Смятам да стана втори съдружник — пламенно каза тя.
	— Значи е по-добре да се върнеш възможно най-бързо.
	— Аз…
	Чу женски глас да казва:
	— Скъпи, изостави ме сама с гостите. Някакъв проблем ли има?
	— Не — бързо отговори Джон. — Сега слизам. — И след миг тихо каза на Моника: — Трябва да вървя.
	— Да, разбирам. — „Скъпи“ беше го нарекла тя с нежния си сладък гласец. Мила, пасивна, прекрасната Луан Тейт, момичето на Джон още от гимназията. Той никога нямаше да изостави нито нея, нито двете им деца. — Ще се прибера възможно най-бързо — каза Моника.
	— Добре. Затварям.
	— Джон — внезапно каза тя. — Обичам те.
	— Ъ… До скоро.
	Тя затвори и се просна по гръб на леглото. Помисли си, че не й беше казал, че я обича, защото го беше страх, че Луан ще го чуе. После се изсмя грубо. „Да бе, Моника. Този скоч ти е размътил мозъка, направил те е сантиментална и романтична.“ Джон никога не й беше казвал, че я обича.
	Но пък и Чък Ландис не й го беше казвал. Предната вечер Лоръл я беше зашеметила с думите, че Моника някога си е падала по него. Не беше подозирала, че Лоръл или някой друг е подозирал за чувствата й към Чък. Беше го желала толкова силно, че му беше предложила да стане неин първи любовник. Беше съвсем убедена, че сексът е начинът да го отнеме от Кристъл. Никога в живота си не се беше чувствала толкова унизена, както когато й отказа. Така и не беше казвала на никого, че е била увлечена по мъж явно под нейното интелектуално ниво, макар жестока ревност да я беше раздирала всеки път, когато го видеше с Кристъл или с някое друго момиче.
	Въпреки това преследването на Чък беше създало модел, който тя следваше оттогава. Психологът й беше казал, че иска само обвързани мъже, защото се опитва да пресъздаде детството си. Баща й я беше изоставил заради жена. И оттогава тя се опитваше да победи тази „друга жена“, търсеше мъж, който ще избере нея, но това така и не се беше случило. Не се случи с Чък преди тринайсет години, не се случи и с петимата омъжени мъже, които дойдоха след него, не се случваше и с Джон сега. Джон беше физически привлечен от нея. Емоционално й се възхищаваше. Уважаваше бързата й мисъл и качествата й в правото, отдадеността й на работата.
	Възхищението и уважението бяха далеч от любовта, но това беше всичко, с което разполагаше. Не можеше да понесе да ги изгуби, което значеше, че Джон никога не трябваше да научава за Фейт Хауард и Шестица купа.
	И нямаше да научи, независимо какво щеше да й коства да запази тайната.


>	Глава 7

>>	1.

	Лоръл прекара още една безсънна нощ. В два се събуди, обляна в пот, мяташе се под завивките. Отново беше в обора на Причард, протягаше ръце към Фейт, която се полюшваше безжизнена сред издигащите се пламъци. Кучетата, разтревожени от мятането й, скочиха на леглото и започнаха да я ближат, сякаш се опитваха да я върнат в реалността.
	Тя стана, отиде в банята и се наплиска със студена вода. Кехлибарените й очи бяха леко кървясали, клепачите й бяха подути.
	— Ще изглеждаш страхотно на партито утре. Всъщност днес, довечера.
	Никога в живота й не й се беше ходило по-малко на парти, но беше казала на Дениз, че ще отиде. Освен това може би Нийл Камрът щеше да е там и щеше да й се удаде възможност да поговори с него.
	Облече се бързо и отиде в магазина дори по-рано от обикновено. Вчера съвсем беше забравила за строшените стъклени рафтове и бъркотията, която беше останала, след като Зийк нападна Мери. Трябваше да извика някой да почисти, преди да отворят.
	Мина през задната врата и влезе направо в предната част на магазина, без да си сваля палтото. Слънцето грееше през витрините и тя спря насред крачка.
	Нямаше бъркотия. Нямаше стъкла и метал. Нямаше смачкани копринени цветя и строшени глинени саксии и вази. Само някакво странно тъмносиньо чердже, метнато върху синьо-сивия килим. Тя коленичи и го дръпна настрани. Лъхна я миризма на препарат за пране на килими и тя докосна едно мокро петно.
	— Не можахме да изчистим цялата кръв.
	Пени и Норма стояха до кухненската врата.
	— Мисля, че ако го минем още веднъж, ще излезе. Или да повикаме някого да почисти професионално — каза Норма.
	— Какво направихте с рафтовете? — попита Лоръл.
	— Съпругът ми, Клийт, дойде снощи с пикапа си и ги откара. За нищо не ставаха, Лоръл. И Клийт каза, че не могат да се поправят.
	— Знаех си. — Лоръл се изправи. — Ще трябва да купя нови. Много ви благодаря, че сте почистили и сте изнесли рафтовете.
	— Искахме тази сутрин нещата да са наред.
	— Как е Мери? — попита Пени.
	— Сътресение, дълбока рана на главата. Когато си тръгнах вчера, се канеха да й правят още изследвания, но смятам, че ще се оправи. Ако не възразявате да се грижите за магазина за един час тази сутрин, ще изтичам до болницата да я видя. Снощи не успях.
	— Все ще можем да удържим крепостта за един час — каза Норма. — Украсата за партито у Прайс тази вечер е готова. Ти ще я занесеш, нали?
	— Да… — Лоръл свъси вежди. — Но обикновено с мен идва някой, за да ми помогне в украсяването. Не мога да оставя тук само една от вас. Работата е прекалено много за сам човек.
	— Клийт каза, че ще кара колата за доставки и ще ти помогне. Ще трябва да му обясниш какво да прави. Много е добър в изпълнението на заповеди. — Норма се ухили. — Вече трийсет години изпълнява моите и още дори не се е усетил.
	Лоръл се разсмя.
	— Вашето семейство ми спасява живота. Наистина ще съм благодарна той да кара, защото трябва да ида до нас да взема нещо, преди да отида у Прайс. Казах им, че ще съм там към единайсет.
	— Ще звънна на Клийт и ще му кажа да дойде тук към десет и половина.
	— Чудесно. И мисля днес да затворим към три. Поработихме здравата.
	Норма и Пени явно се зарадваха на перспективата да си тръгнат по-рано. Нищо чудно. Снощи сигурно им беше отнело поне два часа да почистят.
	Лоръл отиде в кухнята и сложи кафе. Искаше нещата през деня да изглеждат съвсем нормални. След това прегледа поръчките за събота и неделя и се обади на доставчика да попита дали днес могат да направят доставката по-рано, защото ще затворят в три. В десет часа тръгна за болницата.
	Мери седеше облегната в леглото и гледаше телевизия. Вървеше някакво сутрешно токшоу и водещата се възторгваше от някакъв актьор, когото Лоръл не познаваше.
	— Добро утро, Мери.
	Мери се обърна към нея. Погледът й беше стъклен. На лицето й имаше поне пет лепенки, а над лявото й око тъмнееше синина.
	— Не ти нося цветя, защото сигурно ти е писнало от тях в работата.
	Мери се усмихна едва-едва.
	— Права си. Освен това след няколко часа ще съм си вкъщи. — Устните й леко потрепериха. — Лоръл, все още ли имам работа?
	Лоръл чак се опули от учудване.
	— Разбира се! Не ми казвай, че си се притеснявала за това.
	— Притеснявах се.
	— Недей — твърдо каза Лоръл и съмненията й за Мери се изгубиха в съчувствието й към нея. — Не бих могла да се оправя без теб. Двете ще се влачим в „Дамрън Флорал“, докато не станем на по деветдесет.
	Мери изглеждаше невероятно облекчена.
	— Като сестрите Луис. Предполагам, че не са дошли да си купят венеца, нали?
	— Не. Мисля, че вълнението ще им стигне за цял месец. Може обаче да им занеса един венец като подарък. — Лоръл придърпа един стол. — Как си?
	— Уморена. Не ми дадоха да спя, заради сътресението. И ме боли тук-там.
	— Нищо чудно.
	Мери я погледна остро.
	— Татко не искаше да ме нарани.
	— На мен ми се стори, че те блъсна в рафтовете съвсем нарочно.
	— Той не знаеше какво прави. Казах ти, че напоследък е особен. От старостта сигурно.
	— Може би. — Лоръл замълча. — Мери, той защо ми цитираше Библията?
	— Той винаги цитира Библията.
	— Да, но тези стихове бяха все за проклятие и разруха и той се обръщаше към мен.
	Мери сведе очи.
	— Не знам.
	— А защо каза, че не си добра като Фейт, че все се измъкваш навън нощем като нея и като майка ви?
	Пръстите на Мери потрепнаха върху чаршафа, вкопчиха се в него.
	— Понякога татко ме бърка с майка ни. Тя е избягала с друг мъж. По-често ме бърка с Фейт. Ти беше най-близката й приятелка, знаеш, че не беше ангел. Наистина се измъкваше нощем с момчета, с теб и с другите… — Млъкна. — Бърка ме с нея.
	Лоръл се напрегна.
	— Каза, че се измъквала с мен и с другите. Кои други?
	Мери не я погледна.
	— Приятели. Познати.
	„Но не искаше да кажеш това, нали? — неспокойно си помисли Лоръл. — Щеше да кажеш: другите от Шестица купа.“


>>	2.

	След като си тръгна от болницата, Лоръл се отправи към дома си. Знаеше, че Пени и Норма ще помогнат на Клийт да натовари украсата и ще го упътят към къщата на Прайс. Беше изключително благодарна, че се притича на помощ в такъв натоварен ден.
	У дома сложи каишките на Ейприл и Алекс и ги заведе до колата. Те я гледаха подозрително. Пътуването с колата обикновено значеше, че ще ходят при ветеринарния лекар. Тази мисъл веднага понижи настроението на Лоръл. Ветеринарният им лекар беше Виктор Ричи, бащата на Анджела. Знаеше, че двамата с госпожа Ричи са се върнали от Ню Йорк и се приготвят за погребението на Анджела, което щеше да е след по-малко от четирийсет и осем часа.
	Изтласка тази мисъл от ума си. Един поглед към смачканата й кола й напомни, че трябва да се грижи за собствената си сигурност. Не можеше да си позволи да се разсейва заради тъгата.
	— Скачайте вътре — подвикна на двете кучета, които не изгаряха от желание да влязат в колата. — Ще ходим при една ваша приятелка.
	След като ги убеждава с най-сладкия си глас още цели пет минути, успя да ги качи на задната седалка. Те се сгушиха едно в друго, сякаш отиваха на собствената си екзекуция. Тя се усмихна, като ги погледна в огледалото. Кърт имаше право — не приличаха на кучета, които ще направят нещо на някой неканен гост, но никога нямаше да му го признае.
	Колата за доставки на „Дамрън Флорал“ вече беше на алеята пред къщата на Прайс. Имаше и една кола за доставки на кетъринг. Лоръл знаеше, че няма смисъл да се опитва да изкара кучетата от колата на непознато място, където цари такова оживление, така че ги остави и тръгна към страничния вход.
	Дениз я посрещна с думите:
	— Клийт вече внесе повечето неща. — Зашепна: — Уплаших се, когато видях към вратата да се приближава непознат мъж, но после видях вашата кола.
	— Извинявай, Дениз, трябваше да ти се обадя и да те предупредя.
	Дотича Одра, тъмните й очи грееха.
	— Здрасти, Лоръл!
	— Госпожице Дамрън — поправи я Дениз.
	Лоръл се усмихна.
	— Предпочитам Лоръл. Как си, Одра?
	— Супер. Преди няколко дни мислех, че се разболявам, но татко каза, че съм толкова опърничава, че никой микроб нямало да оцелее по мен.
	— Уейн е прекрасен лекар — каза Дениз и намигна. — Учил е дълги години, за да се научи да поставя такива диагнози.
	— Водиш ли Ейприл и Алекс? — развълнувано попита Одра.
	— Водя ги. Но ще трябва да идеш при тях в колата. Страх ги е да излязат.
	— Няма проблем. — Одра тръгна да излиза, но Дениз я спря и я накара да си облече якето. След това малката излетя навън и се вмъкна в колата на Лоръл.
	— Толкова е красива, Дениз — каза Лоръл.
	— Знам, че съм предубедена, но и аз така мисля. — Дениз млъкна за момент. — Но се чудя какво си направила на тези кучета, че са толкова срамежливи.
	— Бия ги редовно.
	Дениз се засмя.
	— Да бе. Спомням си, че когато бяхме малки, прибираше всички изоставени птиченца и зайчета, които намереше. Доктор Ричи ти казваше, че няма да оцелеят, но винаги оцеляваха.
	— Все едно е било преди петдесет години.
	Дениз вдигна рамене.
	— По-щастливи и по-невинни години. Влизай. Трябва да направиш дома ми приказно красив за довечера.
	Не беше трудно да направиш дома на Дениз приказно красив. Тази година Лоръл беше избрала мотив от бели и златни преплитащи се клонки с бели копринени кленови листа, украсени с малки златни ябълки, за парапета на витото стълбище и за полицата над камината в дневната. Купища бели листенца, златни ябълки и позлатени копринени коледни звезди украсяваха масата в столовата и рояла, а по ниските масички около мебелите стояха дебели свещи, посипани със златен брокат и заобиколени от бели копринени листа.
	Когато Лоръл и Клийт приключиха, Дениз се огледа. Сияеше.
	— О, Лоръл! Прекрасно е!
	— Надявам се и на Уейн да му хареса. Той може би би предпочел да е по-шаренко.
	— Елхата е достатъчно шарена. Ще му хареса много.
	— Как върви готвенето?
	— Никакво готвене. Миналата година направо си скъсах нервите с коледните сладки, така че тази година наех фирма за кетъринг.
	— Леле-мале — провлече Лоръл. — Фирма за кетъринг! Много изискано!
	— Дори ще имаме професионален барман.
	— Господи, пък аз казах на Кърт да не си облича смокинга!
	— Е, това със сигурност не е парти за смокинг. Просто искам всички да се чувстват добре и да се забавляват, включително домакинът и домакинята, които обикновено само хвърчат насам-натам да се занимават с храната и напитките.
	— Може ли да дойдат и Ейприл и Алекс?
	Лоръл и Дениз се обърнаха. Одра стоеше на прага с двете кучета на каишки.
	— Не мога да повярвам! — възкликна Лоръл. Кучетата явно бяха нервни, бяха приклекнали и се притискаха в Одра. — Как ги накара да слязат?
	— Със сладки приказки — безгрижно отговори Одра. — Мисля, че ме харесват.
	— Сигурно. — Дениз не изглеждаше уверена.
	— Знаят как да се държат в къща — успокои я Лоръл. — И не правят бели.
	Дениз се усмихна колебливо.
	— Много са сладки.
	— Значи може ли да дойдат на партито? — пак попита Одра.
	Лоръл спести на Дениз отказа.
	— Миличка, те страшно ще се уплашат от толкова много непознати. Освен това партито е късно за тях.
	Лицето на Одра помръкна.
	— Но някой уикенд може да дойдеш у нас и да си играеш с тях. Те имат много играчки и голям заден двор. Ще се радват да си поиграете.
	Одра се пооживи.
	— Може ли, мамо?
	— Разбира се, щом Лоръл позволява. Ще идем скоро.
	След петнайсет минути Клийт замина с колата, а Дениз и Одра, която все още водеше кучетата на каишките, изпратиха Лоръл до колата.
	— Благодаря ти много, Лоръл. Чудесно се справи.
	— Радвам се, че си доволна. Одра, ще можеш ли да накараш тия двамата да се качат отзад?
	— Да.
	Одра се качи първа, след това с примамващ глас повика кучетата да я последват. Преди да слезе, се наведе към предната седалка и пошепна на Лоръл:
	— Помогни ми да убедя мама да ми позволи да си взема кученце.
	— Ще опитам — обеща Лоръл.
	Дениз и Одра стояха на алеята и й махаха, докато потегляше, но Лоръл не можеше да не забележи напрежението зад усмивката на Дениз. Приятелката й беше уплашена, също толкова уплашена, колкото и тя.


>	Глава 8

>>	1.

	Лоръл облече бели вълнени панталони, бял пуловер от коприна и ангорска вълна с тънки златни нишки и обу новите си обувки на високи токчета в бяло и златно. Един поглед в голямото огледало я увери, че ансамбълът е сполучлив и изглежда небрежно празничен. Гримът й беше по-силен от обикновено — червилото беше тъмнорозово, а очите й бяха подчертани със сенки в светло и тъмно лилаво. Дори косата й, като никога, стоеше както трябва. Като цяло се чувстваше доста добре, дори в настроение за парти.
	Кърт дойде в осем без петнайсет.
	— Направо нямам търпение да видя какво ще намеря на вратата ти следващия път — каза зяпнал. — Червено сърце? Нали не е Свети Валентин?
	— Мисля, че Зийк се е отбил на път за магазина вчера — невъзмутимо отговори Лоръл. — По-добре е от погребалния венец все пак.
	— Но пък се маха доста по-трудно. Ще трябва да се изтрие с терпентин, а после и вратата ще трябва да се лакира наново.
	Той влезе. Беше с графитеносив костюм и светлосива риза.
	— Изглеждаш страхотно — каза Лоръл. — Не знаех, че ще се издокараш толкова.
	— Насилих се да си купя костюм — каза той малко смутено. — От сто години ходя все с дънки и спортно яке.
	— Изглеждаш направо зашеметяващо.
	— Май не са ми го казвали преди. Ти пък изглеждаш прекрасно.
	— Изглеждам прилично, благодаря. Преди да тръгнем, ще ми кажеш ли какво става със Зийк Хауард?
	Кърт си пое дълбоко дъх.
	— Страхувах се, че ще ме попиташ. Освободиха го.
	Лоръл зяпна от изненада.
	— Освободили са го? Как така?
	— Мери отказа да повдигне обвинение за нападение и побой.
	— Не мога да повярвам! — Тя въздъхна. — Не, мога да повярвам. Още сутринта, когато отидох да я видя в болницата, си личеше, че няма да предприеме нищо. Но все трябва да има начин да го приберат.
	— Има. Заповед за принудително лечение.
	— И как се взима такава заповед?
	— Трябва да се подаде молба в районния съд или в комисията за принудително лечение, за да се направи експертиза.
	— Кой трябва да подаде молбата?
	— Няма значение. Проблемът е, че нямаме много свидетели. Мери няма да каже нищо. Говорих със сестрите Луис, но те отказват да кажат и думичка за нападението. Не знам коя е била младата жена в магазина.
	— И аз не знам. Но оставаме Пени, Норма и аз.
	— Норма е била в работилницата. Пени е била отвън.
	— Ами другият заместник-шериф и всички, които са видели Зийк в офиса на шерифа?
	— Лоръл, той стана кротък като агънце в момента, в който го прибрахме. Просто внимателен мил старец, леко объркан от цялата шумотевица.
	— Все трябва да можем да направим нещо!
	— Мила, дори да докараме психиатър да свидетелства на някое от изслушванията, решението пак остава по преценка на съдията. А ние нямаме психиатър. Дори да имахме, не знам дали би ни свършил работа. Вчера е бил първият случай, за който се знае, че Зийк е представлявал опасност за самия себе си или за околните.
	— Ами това, че блъсна колата ми?
	— Нямаме доказателства, че е бил той. Прегледът на колата му не показа нищо.
	— Но…
	Кърт сложи ръце на раменете й.
	— Виж, Лоръл, съдията вероятно ще сметне поведението му в магазина ти за отклонение от правия път. Две или три подобни случки и можем да го вкараме в психиатрична клиника за един месец. Но засега… — Той сви рамене. — Мисля, че нямаме шанс.
	— Просто прекрасно — каза Лоръл отвратена. — Значи този ненормалник ще си се разхожда на свобода въпреки това, което направи вчера.
	— Боя се, че да. Нека просто се надяваме, че скоро ще извърши още някоя лудост.
	Лоръл го погледна.
	— Следващата му лудост може да е да види сметката на някого — каза. И мрачно добави наум: „Ако вече не го е направил“.


>>	2.

	Пред дома на Прайс вече имаше десетина коли. Малки бели светлинки украсяваха двете вечнозелени дървета на моравата пред къщата и обграждаха големия еркерен прозорец.
	— Страхотна къща — каза Лоръл, докато паркираха.
	— Сигурно и сметките за отоплението са страхотни.
	— Кърт, винаги ли трябва да си толкова практичен?
	— Трябва да признаеш, че е ужасно голяма само за трима души.
	— Може би планират да имат още деца.
	— Знаеш ли кое е странно? — каза Кърт, докато гасеше двигателя. — Сред всички вас, които бяхте толкова добри приятелки в училище, има само едно дете. — Лоръл го погледна. — Разбира се, ако Фейт не беше умряла…
	— Обаче умря — отсече тя.
	— Детето вече щеше да е почти на тринайсет — продължи Кърт, сякаш говореше на себе си. — Обзалагам се, че е било момче.
	Сърцето на Лоръл заби учестено. Дори само мисълта за Фейт я беше карала да се чувства нещастна години наред. Сега разговорите за нея я хвърляха в паника.
	— Да влизаме. Студено ми е.
	И почти изскочи от колата и забърза по алеята към вратата.
	— Хей, чакай де — извика Кърт. — Опитваш се да ме изоставиш ли?
	Тя вече беше натиснала звънеца и Уейн й отваряше вратата, когато Кърт я настигна. Уейн, към метър и шейсет, набит, с кръгло лице и оредяла кестенява коса, й се усмихна широко.
	— Лоръл! Изглеждаш чудесно! Както и къщата. Справила си се много добре. Здравей, Кърт. Влизайте, че е студено. Имаме най-добрия яйчен пунш за сгряване.
	Взе им палтата. В дневната се бяха събрали няколко души, от уредбата се лееше музика. Лоръл с облекчение установи, че не са коледни песни. Ставаше досадно да ги слушаш седмици наред. Вместо това стаята беше изпълнена със звуците на нежен рок. Дениз дойде да ги поздрави. Беше облечена в дълга пола в зелено и червено шотландско каре и бяла копринена блуза.
	— Всички много харесаха украсата, Лоръл.
	— Радвам се.
	— Уейн спомена, че имате някакъв много специален пунш — каза Кърт.
	— На масата в столовата е. Защо не донесеш за Лоръл и за теб, докато аз й кажа нещо?
	— Май жените никога не надрастват момичешките приказки.
	— Тази вече не искам сексистки забележки — предупреди го Лоръл. — И гледай пуншът ми…
	— Да е безалкохолен — довърши Кърт. — Да, госпожо!
	Щом той тръгна, Лоръл тихо попита:
	— Моника и Кристъл дойдоха ли?
	— Кристъл дойде. Не вярвах, че ще дойде. Нервна е като котка. Мисля, че това е първото й парти поне от година насам. Изглежда кошмарно. Сигурно се е случило нещо, но още не съм успяла да я хвана насаме.
	— Бях сигурна, че Моника ще е тук.
	— Доколкото я познавам, ще закъснее, за да направи впечатляващо пристигане. Няма следи и от Нийл Камрът. Някакви новини за Мери и Зийк Хауард?
	— И двамата са ги пуснали — каза Лоръл. — Изписали са Мери от болницата, но тя не иска да повдига обвинения срещу баща си, така че него са го пуснали от затвора.
	— Шегуваш се! Той е на свобода? Не може ли да се направи нещо?
	— Кърт ми разясни процеса. Ако искаме да го вкараме в институция — което ще му се отрази добре — ще е ужасно сложно.
	Кърт се върна с яйчения пунш.
	— Много калории, никакъв алкохол.
	— Точно както го обичам.
	Появи се Одра — с червена кадифена рокличка.
	— Здрасти. Ейприл и Алекс спят ли вече?
	— Да. Те стават рано и си лягат рано.
	— Тази вечер ще стоя до късно заради партито. — Одра повика с пръст Лоръл да се наведе към нея, докато Дениз говореше с Кърт. — Мама иска да свиря на пиано, но аз не искам. Свиря ужасно. Направо ще умра, ако ме накара да свиря.
	Изглеждаше толкова притеснена, че Лоръл нямаше как да не я съжали.
	— Може да ти помогна. Ще предложа татко ти да изсвири нещо.
	Одра се оживи.
	— Наистина ли? Това ще е чудесно.
	— Той какво обича да свири?
	Одра сви устни.
	— Често свири класически пиеси, на мене не ми харесват. Но любимото му забавно парче е „Големи огнени топки“. Мама се срамува, когато го свири пред хора, но той го обича. Аз също.
	— Значи ще имам специална молба.
	— Трябва да говоря с теб — прошепна изневиделица Кристъл в другото й ухо и Лоръл подскочи.
	Дениз беше права — Кристъл изглеждаше кошмарно. Около очите й имаше тъмни кръгове и беше напластила неподходящ на цвят грим върху бледата си суха кожа. Носеше тъмночервени плетени панталони, които й бяха тесни и не можеха да поберат килограмите, които беше качила, раиран скиорски пуловер, и нямаше бижута, с изключение на венчалната си халка. Късата й белезникава коса висеше изтощена. Невъзможно беше да повярваш, че само преди петнайсет години тя беше стройната златокоса миловидна главна мажоретка, която всички смятаха за очарователна.
	— Как си, Кристъл? — попита Кърт.
	— Окей. — Тя хвърли на Лоръл умолителен поглед.
	— Още ли караш онзи стар червен фолксваген? — не се отказваше Кърт. — По-добре да се отървеш от него, преди да ти създаде сериозни проблеми.
	— Имам си сериозни проблеми.
	— Какви? Спирачките?
	Ясно беше, че Кърт няма да се предаде.
	— Нямам проблеми с колата — сопна се Кристъл. — Ако напоследък си се виждал с Чък, знаеш какви са ми проблемите.
	Кърт изглеждаше все едно е настъпил противопехотна мина.
	— Съжалявам, че нещата не вървят добре — каза неуверено.
	— Не вървят добре? Много меко казано! — Кристъл го стисна за лакътя. — С Чък сте най-добри приятели, не можеш ли да направиш нещо?
	— Да направя нещо? — като ехо отговори Кърт, бузите му поруменяха, когато Кристъл повиши тон.
	— Да. Да поговориш с него.
	— Говорил съм с него.
	— Наистина ли сте говорили обаче? — Кристъл вече беше привлякла вниманието на някои от гостите. Лоръл беше сигурна, че е на няколко питиета. — Казвал ли си му колко е ужасна за него тази жена? Тя е стара, покварена. Чък е просто играчка за нея. Тя не го обича като мен…
	Дениз я прекъсна.
	— Опита ли пая със захаросаните боровинки и стафидите, Кристъл? Невероятен е.
	— Не съм гладна. Освен това сега говоря с Кърт.
	— Аз съм гладен — каза Кърт. — С удоволствие ще опитам пая, Дениз.
	И избяга към масата в столовата, където беше сервиран бюфет. Вместо да остане да говори с Лоръл, Кристъл го последва разпалено. Дениз завъртя очи към тавана.
	— О, не!
	— Кърт ще я накара да млъкне — увери я Лоръл. — Но тя ще се побърка, ако не преодолее това с Чък.
	— Мислиш ли, че ще успее?
	— Не знам. Но ще има повече гордост.
	— Според мен дълго е живяла в заблуда и сега й е трудно да приеме, че не може всичко да става така, както тя иска. А и тази история с убийството си взима своето.
	— От всички нас — добави Лоръл. — И все пак трябва да се постараем да сме приятелки на Кристъл и да я караме да излиза от къщи. Знам, че се чувства изоставена от всички.
	— Нали ти казах, че смятам да направя някои промени в живота си? — отбеляза Дениз. — Имам повече свободно време от теб. Кристъл ще е първата ми задача.
	Лоръл отиде при Кърт на масата. Кристъл се помота там още малко. Вече беше млъкнала, макар все още да изглеждаше нервна. Лоръл се запита дали приятелката й изобщо се отпуска напоследък.
	Звънецът иззвъня още два пъти и пристигнаха още две двойки. На третото позвъняване Дениз отвори вратата. Лоръл беше с гръб, но Одра, която стоеше до нея, се ококори и възкликна:
	— Леле!
	Лоръл се обърна. Беше Моника. Носеше изумруденозелена рокля в източен стил с къси ръкави, висока якичка, пищна златна бродерия и цепки до над средата на бедрата. Роклята беше толкова тясна, че не оставяше скрита нито една извивка от високото й тяло с безукорен тен. На очите й имаше тежък грим, екзотичен, но идеален за нея. Косата й се спускаше на блестящи кичури почти до кръста, перфектните й зъби блестяха между алените устни. Приличаше на екзотична птица сред ято кафяви мушитрънчета.
	— Здравейте на всички — бодро каза Моника. — Извинявайте, че закъснях.
	Всички стояха безмълвни. През ума на Лоръл премина образът на Скарлет О’Хара, която влиза в тясната си секси червена рокля, украсена с пайети и пера, на улегналото парти на милата Мелани. Дениз реагира първа и каза с натегната усмивка:
	— Здравей, Моника. Вече си мислехме, че няма да дойдеш.
	— О, нали знаеш, че никога не пропускам парти. — „Не, помисли си Лоръл. — Двете с Дениз не го знаехме, а никой друг тук не те е виждал освен Кърт.“ — Благодаря ви, че ме поканихте.
	Дениз започна да запознава Моника с останалите.
	— Тя филмова звезда ли е? — попита Одра прехласната.
	— Не, миличка, тя е адвокат в Ню Йорк.
	— Те всичките ли се обличат така?
	— Не и когато са на работа.
	— Страхотна е. Дали мама ще ми купи такава рокля?
	— Съмнявам се — каза Лоръл. — Но ти си много по-хубава така.
	Кърт се промъкна до Лоръл.
	— Моника толкова не на място ли изглежда, колкото ми се струва?
	— Сигурно е забравила, че е в Уилинг, Западна Вирджиния, а не в Манхатън. Но изглежда прекрасно.
	— И го знае. Виж я как завладява цялата стая.
	Лоръл игриво го сръга в ребрата.
	— Мисля, че тя те плаши. Открай време.
	— Не ме плаши. Просто не я харесвам.
	След двайсетина минути Моника притисна Лоръл в ъгъла.
	— Разбрах от Дениз, че Зийк е свободен като птичка.
	— За съжаление. Ще ми се правото да не беше толкова сложно.
	— Ако не беше, нямаше да печеля сегашната си заплата.
	— И нямаше да обичаш работата си толкова много. Наистина не те виждам да работиш моята професия.
	— О, не знам. Подреждането на цветя сигурно е успокояващо.
	Лоръл понечи да й отговори остро, че в управлението на „Дамрън Флорал“ има много повече от изискано подреждане на цветя по цял ден, но Моника оглеждаше стаята и не й обръщаше внимание. Сигурно даже не беше усетила колко подценяващо бяха прозвучали думите й. Чувствителността не беше сред силните й страни.
	— Мери е добре, не че те интересува — язвително каза Лоръл. — Днес я изписаха от болницата.
	Вниманието на Моника мигом се върна към нея.
	— И щом и Зийк е излязъл, това значи, че двама от възможните ни убийци са на свобода. По дяволите!
	Кристъл дойде при тях. Въпреки че отпиваше от чашата в ръцете си — в която според Лоръл имаше чист бърбън — не изглеждаше по-спокойна. Веднага изсъска:
	— Някой е влизал у нас. Следобед ходих до магазина и когато се върнах, някои неща липсваха.
	— Какви неща? — Моника я стрелна с поглед.
	— Една порцеланова фигурка. Годишникът ми от училище.
	Лоръл остана без дъх.
	— Годишникът?
	— Да, онзи с мемориалната страница, посветена на Фейт.
	— Да не си оставила отключено? — попита Моника.
	— Не съм, разбира се! При всичко, което става! Да не мислиш, че съм луда?
	— И нямаше следа от влизане с взлом?
	— Не.
	Лоръл свъси вежди.
	— Каква е фигурката?
	— Беше подарък от баба ми — жена с чадърче и дълга пола на волани. Красива и ценна. И Фейт много я харесваше.
	— Господи — изстена Лоръл. — Сетих се. Френска. Ти не я ли беше кръстила някак?
	— Бетина. — Кристъл пак отпи от чашата си. — Моника, ти откри ли нещо?
	— Не, макар сериозно да подозирам, че може да е Зийк Хауард.
	— Зийк? — изписка Кристъл, преди Моника или Лоръл да успеят да й изшъткат. — Как може Зийк Хауард да убие човек, който живее в Ню Йорк?
	Моника въздъхна.
	— Кристъл, ти продължаваш да мислиш, че Ню Йорк е на другия край на света. Манхатън е само на малко повече от четиристотин мили от Уилинг. Можеш да стигнеш с кола за шест часа.
	— Но Зийк е стар!
	— Само на седемдесет е и не е инвалид.
	Лоръл кимна.
	— Освен това може да кара и е луд. Не чу ли какво стана в магазина ми вчера?
	— Дениз ми каза.
	На вратата отново се позвъни и след миг Нейл Камрът колебливо влезе в стаята. Лоръл погледна Кърт. Лицето му стана каменно и бяло. Дори Кристъл се отдръпна леко, сякаш от отвращение. Само Уейн и Моника като че ли искрено се радваха да го видят. Уейн сграбчи ръката му и сърдечно я раздруса, а Моника промълви:
	— Господи, Лоръл, права беше. Наистина се е подобрил с възрастта. — След това се усмихна зашеметяващо и прелъстително тръгна към Нийл.
	Кристъл поклати глава.
	— Моника и Фейт. Нямаше красив мъж, когото да не харесват.
	Запознаха го с гостите. Лоръл виждаше, че усмивката на Нийл е насилена — и как напълно изчезна, когато той срещна каменния поглед на Кърт. Ядоса се. Кърт не знаеше за подозренията й, че Нийл може да е убил Анджи. Може би, като много от хората в града, и той обвиняваше Нийл за смъртта на Фейт, въпреки че вярваше, че тя се е самоубила. Кърт не можеше да не си дава сметка, че човек не може да е отговорен за самоубийството на друг човек. Ако пък наистина не си даваше сметка, този незрял начин на мислене беше не просто разочароващ, а направо досаден. Кърт не беше глупак, но се държеше като глупак.
	Уплашена, че студеният му прием може да накара Нийл да си тръгне, Лоръл се приближи до него.
	— Здравей, Нийл. Радвам се, че дойде.
	Той се усмихна топло.
	— Нямаше да дойда, ако не ме беше насърчила.
	— Радвам се, че съм оказала такова влияние.
	— Всъщност не ми изглеждаше прилично да съм тук, докато баща ми умира.
	— Уейн каза, че е в кома. Няма да разбере дори ако седиш до леглото му. Освен това, Нийл, животът продължава.
	Той я изгледа сърдито.
	— Точно това ми повтарят всички, откакто умряха Елън и Роби. Не го вярвах тогава, а сега — още по-малко.
	— Нийл…
	— Няма нищо. — Той се усмихна. — Няма да развалям партито, не се тревожи. Ще се опитам да изстискам от себе си малко коледно веселие, макар че не е лесно, като гаджето ти ме гледа на кръв.
	— Кърт е добър човек, но понякога е инат и действа ирационално. Не му обръщай внимание. — Лоръл се обърна и видя как Дениз подкарва Одра към пианото. „Обещах на Одра да й помогна“ — помисли си й смотолеви: — Извинявай, Нийл.
	— Хайде, миличка, на всички ще им е много приятно да чуят как свириш „Коледни звънчета“.
	— Ама, мамо, не искам.
	— Нещо ми изглежда уморена — каза Лоръл и Дениз я погледна изненадано. — И е зачервена. — Лоръл сложи ръка на хладното чело на Одра. — Малко си топличка.
	Безпокойство смени изненадата в погледа на Дениз. Лоръл си помисли, че не е честно, но големите кафяви очи на Одра бяха изпълнени с благодарност.
	— Топличка? — повтори Дениз и също сложи ръка на челото на Одра. — Май си права. Уейн!
	Одра завъртя очи към Лоръл. След миг Уейн беше до тях.
	— Какво има?
	— Лоръл казва, че Одра има температура. Виж я, докато донеса термометъра.
	Дениз изчезна. Уейн докосна Одра по челото и се ухили:
	— Убедила си Лоръл да те спаси от свиренето, а?
	Одра кимна.
	— Съжалявам — каза Лоръл. — Просто се опитвах да помогна.
	— Няма нищо — отвърна Уейн. — Все повтарям на Дениз, че ако караш детето да свири насила, само ще намрази пианото още повече. — Дениз се появи с термометъра. — Мила, мисля, че е добре — каза й Уейн, — но отдавна трябваше да си е легнала, а и не се чувстваше добре преди няколко дни. — Целуна Одра по бузата. — Марш в леглото.
	Одра изглеждаше разочарована, но пък си беше честна размяна. Леглото или концертът. Лоръл си помисли, че би предпочела леглото.
	След петнайсет минути Дениз се върна от горния етаж. Беше станало по-шумно, защото някои от гостите редовно посещаваха бара. Лоръл забеляза, че Нийл сякаш се готви да си тръгне, но Моника го нападна с бляскавите си очи и дългите си разголени крака. Лоръл не беше сигурна дали иска да изкопчи информация, или да го сваля.
	Някаква жена, чието име Лоръл не помнеше, я приклещи в ъгъла и взе да й изнася тирада за това колко били завишени цените във „Флауър Баскет“ и как тя щяла да обмисли дали да не поработи с „Дамрън Флорал“. Лоръл знаеше, че „поработи“ вероятно значи две или три поръчки в годината и че се предполага, че тя трябва да се пръсне от щастие. Жената като че ли се обиди от хладната й реакция и се разкара.
	Лоръл погледна Кърт, който водеше оживен разговор със зашеметяваща млада блондинка. Кристъл седеше сама, нагъваше шоколадов сладкиш с орехи и изглеждаше безутешна. Дениз като че ли водеше задълбочен разговор с някаква тъмнокоса жена, която изглеждаше бременна в осмия месец. „Като Клодия — помисли си Лоръл. — Сестра ми ще ражда след броени седмици, а аз дори не се вълнувам. Дори не искам да я видя за Коледа. Какво ми става?“
	Стаята изведнъж й се стори задимена, тясна и шумна. Искаше й се да се прибере у дома, но имаше странното чувство, че ако тя си тръгне, Нийл ще направи същото и Моника може да не успее да изкопчи от него ценна информация. Освен това Кърт, изглежда, се забавляваше прекрасно с блондинката. Вероятно трябваше да ревнува, но не ревнуваше.
	Докато Уейн минаваше покрай нея, тя, без да се замисли, го докосна по ръката.
	— Одра не искаше да свири, а ти? С удоволствие бих чула някоя песен.
	На Уейн му стана приятно.
	— Това искрена молба ли е, или просто си любезна?
	— Просто съм любезна — весело каза Лоръл.
	— Добре де, все ми е едно. Направи грешката да ме попиташ.
	Отиде до пианото и Лоръл запляска с ръце за внимание.
	— Тази вечер талантливите ръце на любимия ни лекар ще се обърнат към втория му талант на пианист. — Много хора се засмяха, заръкопляскаха и се събраха около пианото.
	— Репертоарът ми е ограничен, така че не приемам музикални желания — тържествено обяви Уейн. — Ще свиря само това, което знам. Ще започна с нещо приятно и лесно. „Дори сега“ на Бари Манилоу.
	Лоръл го беше чувала да свири само веднъж и беше забравила колко е добър. Дори гласът му беше хубав — не обработен и професионален, но хубав. Дениз застана зад него, небрежно отпиваше от пунша си, но очите й блестяха. Каква късметлийка беше, че го е намерила, помисли си Лоръл. Дениз, Уейн и Одра бяха най-хубавото семейство, което човек можеше да си представи.
	Когато Уейн свърши, някой извика:
	— Браво! Още!
	Уейн леко се поклони.
	— Щом настоявате. — Засвири „Всяка малка целувка“ на Брус Хорнсби. Някой запляска в такт и след малко стаята се изпълни със звуците на пианото и гласа на Уейн и вече почти всички запляскаха.
	На края на песента повечето гости се бяха разгорещили. Някои си взеха нови питиета, някои се отдалечиха от пианото, а други се приближиха още по-плътно. Лоръл дори не виждаше Кърт. Помещението вече беше пълно с хора, готови да се отпуснат и наистина да се позабавляват.
	Лоръл се провикна над данданията:
	— Знам, че не обичаш да изпълняваш музикални желания, но ще си поискам да ми изсвириш нещо. Какво ще кажеш за „Големи огнени топки“?
	Дениз я изгледа игриво.
	— Одра те е подкокоросала, нали?
	— Просто каза, че е една от любимите песни на Уейн, умирам да видя дали е така.
	— Е — засмя се Уейн, — ще се опитам да вложа колкото мога повече от духа на Джери Лий.
	И допреди миг любезният пухкав и оплешивяващ доктор Уейн Прайс се превърна в рок звезда в пълния смисъл на думата. Няколко души така се увлякоха, че започнаха да танцуват. Лоръл не можеше да откъсне очи от летящите пръсти на Уейн. „Джери Лий, ти не знаеш, но в Уилинг си имаш истински конкурент“ — помисли си с удоволствие. Чувстваше се млада и щастлива за първи път от седмици. Отнякъде изскочи непознат мъж, грабна я и започна да я върти из стаята.
	Уейн водеше песента към драматичен финал, когато някаква жена изпищя. Някои от гостите очевидно не я чуха или решиха, че просто се е поувлякла, защото продължиха да танцуват и да пляскат. Уейн обаче вдигна ръце от клавишите на пианото и скочи толкова рязко, че пейката отлетя назад. Очите му бяха приковани във витото стълбище.
	Лоръл отблъсна партньора си и се обърна нататък. На стълбите стоеше Одра по розова пижамка. Стискаше стройна пластмасова кукла манекен, а под огромните й ужасени очи устата й беше залепена с широко парче сребриста лепенка.
	Повечето гости вече бяха разбрали, че нещо не е наред, и спряха и се втренчиха в детето. Уейн и Лоръл изхвърчаха през дневната и стигнаха до Одра едновременно.
	Уейн внимателно отлепи лепенката от пребледнялото личице на дъщеря си.
	— Господи, миличката ми, какво стана? — прошепна.
	— В стаята ми имаше призрак — отвърна детето. — Призрак с дълга бяла роба и дълга червена къдрава коса. Запуши ми устата с ръка, после с лепенката. Каза, че мама не ме заслужава. После ми даде това.
	И подаде куклата на Лоръл. Беше с дълга червена коса и беше гола, с изключение на един медальон във формата на сърце, който висеше на тънкия й врат.
	Дениз се втурна при тях и взе скованото от страх дете в прегръдките си.
	— Божичко! — ахна тя. — Какво стана?
	Лоръл свали медальона от врата на куклата и го обърна, въпреки че всъщност нямаше нужда. Беше го познала, но все пак прочете на глас гравираното на него.
	— Ф. С. Х. Фейт Сара Хауард. — Погледна Дениз и добави: — Това е последният подарък, който майката на Фейт й дала, преди да изчезне.


>	Глава 9

>>	1.

	Лоръл не беше усетила, че Кърт се е приближил до тях, преди той да попита:
	— Одра, къде отиде този човек?
	— Не беше човек. Беше призрак. Така ми каза.
	— С мъжки или женски глас?
	На лицето на Одра се изписа колебание. Това беше първото й изражение, освен чистия ужас.
	— Не знам. Шепнеше.
	— И къде отиде? — настоя Кърт.
	— Излезе от стаята ми. Тръгна по коридора.
	— Задните стълби! — каза Лоръл.
	Докато Дениз и Уейн прегръщаха ужасената си дъщеричка, Лоръл заведе Кърт в кухнята. Беше празна. Задното стълбище беше до западната стена, най-долното му стъпало беше на десетина крачки от задния вход. Вратата беше открехната. Кърт взе една кърпа от масата, хвана дръжката с нея и отвори. Малката тераса беше суха под козирката. По снега на моравата имаше множество стъпки.
	— Какво мислиш? — попита Лоръл.
	— Мисля, че нашият призрак отдавна е изчезнал.
	— Но кой…
	— Мери или Зийк. У кого другиго би могъл да е медальонът на Фейт? — На челюстта на Кърт заподскача някакъв мускул. — Ще уведомя градската полиция и ще им кажа да дойдат, а аз ще навестя Хауардови.
	— Не трябва ли да изчакаш полицията тук?
	— Ако чакам, Зийк или Мери могат да унищожат доказателствата. Освен това вече си имахме работа със Зийк.
	— И не стигнахте доникъде.
	— Направихме всичко по силите си — грубо каза Кърт. — И със сигурност ще разбера дали някой от двамата е бил тук и е уплашил бедното дете.
	Върнаха се в дневната. Половината от гостите си бяха тръгнали. Уейн пожелаваше лека нощ на останалите. Лоръл не видя Дениз и Одра — сигурно се бяха качили в стаята на момиченцето. Кристъл и Моника стояха до пианото.
	— Искате ли да се видим у нас и да поговорим?
	Кристъл изглеждаше уплашена. Очите на Моника станаха още по-студени.
	— Ще ни тормозиш да отидем в полицията, нали?
	— Няма да ви тормозя. Ще призова здравия ви разум. Моника, ти си адвокат. Какво би посъветвала свой клиент в подобна ситуация?
	— Да си държи устата затворена. — Моника остави чашата си. — Тръгвам си. Кристъл, освен ако не искаш да се забъркаш в още повече неприятности и ако не се погрижиш да се отървеш от Чък завинаги, те съветвам да направиш същото.
	Лоръл докосна ледената ръка на Кристъл.
	— Моля те, Кристъл…
	— Аз… аз не мога. — Кристъл сведе очи. — Знам, че си разочарована от мен, но Чък…
	— Чък те заряза — грубо каза Лоръл. — Няма да си го върнеш, като си мълчиш за смъртта на Фейт. Теб обаче може да те убият.
	— Няма да говоря с полицията! Не мога!
	Кристъл се втурна към вратата, по бузите й се стичаха сълзи.


>>	2.

	Лоръл знаеше, че е безнадеждно да говори с Дениз. Дори тя да се съгласеше, че е време да разкажат всичко на полицията, беше прекалено разтревожена за Одра и нямаше да предприеме нищо тази вечер. Освен това Лоръл вече беше взела решение.
	Кърт я остави у тях, преди да тръгне към дома на семейство Хауард. Докато пъхаше ключа в ключалката, тя вдигна очи към него.
	— Ще се отбиеш ли, след като видиш Мери и Зийк?
	— Ако се наложи да арестувам някого от тях, може да стане късно.
	— Няма значение. Наистина трябва да ти кажа нещо.
	Той я погледна пронизващо.
	— Ще ми кажеш ли най-сетне какво става тази седмица?
	Тя не отговори веднага. После въздъхна:
	— Да, Кърт. Ще ти кажа всичко.
	Той я целуна по челото.
	— Добре. Много мразя, когато ме държиш настрана, особено ако знам, че си уплашена или нещастна. Приятели сме, откакто беше на седем.
	— Фейт ме пробута.
	Кърт се усмихна.
	— С Чък не бяхме чак такива балами. Познавахме хубавите момичета още щом ги видехме. — Лоръл се разсмя, като се сети за рошавата си къдрава коса и липсващите предни зъби. — Ще се върна колкото се може по-бързо.
	Лоръл беше оставила две запалени лампи в дневната. Ейприл и Алекс я погледнаха сънено от възглавниците си пред камината — тази вечер явно не се беше случило нищо, което да ги разстрои. Днес жертвата беше Дениз, макар Лоръл да би предпочела да се прибере и да завари още някоя безобидна украса на входната си врата, вместо да види Одра толкова изплашена. Който и да се беше облякъл като привидение, за да уплаши безпомощното момиченце, трябваше да бъде бит с камшик, помисли си свирепо.
	Можеше ли да са били Зийк или Мери? Все пак не беше трудно да влезеш през кухненската врата, да се промъкнеш по задното стълбище и да изчезнеш незабелязано. Хората от кетъринга само бяха доставили храната и не бяха останали да сервират.
	Тя сложи дърва в камината и докато огънят се разгаряше, седна на дивана и се замисли. В дневната цареше такова оживление, че и за някой гост щеше да е също толкова лесно да се измъкне за малко. Затвори очи и се опита да си представи сцената. Беше ли видяла Нийл Камрът? Не. Сигурна беше. Дали беше използвал възможността да избяга, както явно беше искал да направи по-рано, когато Моника го беше сгащила? Или беше излязъл навън, където беше скрил роба и перука, и се беше качил на горния етаж?
	Качи краката си на дивана и прегърна коленете си с ръце. Мисълта как Нийл се преоблича в роба и перука и разнася кукла с медальона на Фейт изглеждаше абсурдна, но Одра и Дениз бяха ужасени, а ужасът беше занаятът на Нийл. Нали той си вадеше хляба, като измисляше страшни сценарии?
	Но точно тя беше спорила с Кристъл и Кърт за разликата между въображение и реалност. Това, че беше автор на хоръри, не го правеше луд.
	Не знаеше колко дълго е седяла, втренчена в пламъците, но по едно време дойде Кърт. Бузите му бяха поруменели от студа, крачолите на новия му панталон бяха мокри и мръсни.
	— Какво стана?
	— Нямаше никого. Лампите светеха, но никой не ми отвори. Тъкмо се канех да си тръгна, когато чух Мери да вика: „Татко! Къде си?“. Тръгнах по посока на гласа и я намерих — не беше на себе си. Каза, че отишла да нагледа Зийк и да види дали е заспал, но него го нямало. Претърсихме гората и накрая го намерихме да седи на един пън и да си говори.
	— Сам?
	— Да. С Фейт и Джиневра. Не знаех коя е Джиневра, но Мери ми каза, че е майка им.
	— Да. И какво казваше?
	— Нещо, че Джиневра не заслужавала децата си, че Фейт е била отнета нечестно, такива неща.
	— Кърт, Одра каза, че призракът й казал, че майка й не я заслужава.
	— Знам.
	— Къде е Зийк сега?
	— Вкъщи, в леглото си.
	— Вкъщи?!
	— Лоръл, не мога да арестувам човек, защото си седи в гората и си говори сам. Нямаше никакви улики. Разбира се, когато го намерих, вече беше минал поне час, откакто някой е уплашил Одра. Но виж — Мери не ми позволи да претърся къщата без заповед за обиск. Беше непреклонна.
	Лоръл вдигна вежда.
	— Все едно крие нещо.
	— И аз така си помислих. Каза ми да си тръгвам, щяла да повика лекар за Зийк.
	Лоръл изведнъж забеляза колко изтощен изглежда Кърт.
	— Седни. Искаш ли нещо за пиене?
	— Бира.
	Тя отиде в кухнята, извади кутийка бира и чаша, макар да знаеше, че той едва ли ще обърне внимание на чашата. Когато се върна в дневната, той вече беше събул мокрите си обувки и беше протегнал крака към огъня.
	— Бедният ти костюм — измърмори тя.
	— Мислиш ли, че в химическото могат да се справят с това?
	— Ще занеса панталоните там, където ходя аз. Правят чудеса.
	— Хубаво. Много ще ми е неприятно новият ми костюм да се съсипе само след едно обличане. — Той се ухили. — Дори майка ми още не ме е виждала с него.
	— Трябваше да ти направим моментална снимка на излизане тази вечер. — Моментална снимка. Снимката на смазаното тяло на Анджи. Не можеше да отлага повече. — Кърт, казах ти, че ще ти обясня какво става. — Той я погледна сериозно. — Всичко започна преди тринайсет години със смъртта на Фейт Хауард…
	Докато му разказваше, сърцето й биеше лудо. Започна от учредяването на Шестица купа, разказа му за нарастващия им интерес към магиите и завърши с нощта, когато Фейт, пияна, беше пъхнала главата си в примката и се беше подхлъзнала от балата. За пожара. След това за бягството им от обора. Накрая за мълчанието им.
	Беше очаквала да види на лицето на Кърт отказ да повярва или дори ужас. Но не видя нищо, освен че челюстите му се стиснаха още повече и под лявото му око затрепка нерв.
	— Кърт, за какво си мислиш? — попита го със стегнато гърло.
	— Не мисля — хладно каза той. — И какво общо има всичко това със ставащото в момента?
	Гледаше я, все едно беше непозната, все едно не искаше да я познава, и за миг й се стори, че не може да продължи. Но трябваше.
	Следващата част от разказа излезе от нея почти без емоции. Разказа му за уликите в къщата на Анджи — за шестицата и сърцето, нарисувани с кръв на огледалото, за картата на Страшния съд до тялото й. Разказа му за снимките, които бяха получили тя, Моника и Кристъл, и извади моменталната снимка на Анджи, за да му я покаже.
	— След това дойдоха блъскането на колата ми, погребалният венец и сърцето на входната ми врата. Кристъл каза, че някой е влизал у тях и е взел годишника й и една ценна фигурка, която Фейт много харесваше. И накрая случката с Одра тази вечер. Дениз, Кристъл и Моника не искат да разкажат на полицията за смъртта на Фейт. Казват, че ще отрекат всичко, което кажа, но не мога просто да седя и да оставя някой да тероризира детето или да рискувам да бъде убит още някой.
	Ръцете й бяха ледени и трепереха. Кърт най-после премести мрачния си поглед от лицето й към огъня. Стоеше напълно неподвижно. Лоръл чака, колкото успя, но накрая избухна:
	— Кажи нещо! — Той мълчеше. — Кърт, ако искаш да ми кажеш, че съм ужасен човек, страхливка, лъжкиня, ако искаш да ми се разкрещиш, просто го направи! Но моля те, недей да ми се правиш на сфинкс. Мълчанието ти ме подлудява!
	— Според мен ти доста разбираш от мълчание.
	Сама го беше го умолявала да й каже нещо. Думите му бяха като шамар в лицето й, но беше прав.
	— Знам, че сгрешихме, Кърт, й не търся оправдание в това, че сме били малки и уплашени. Бяхме, но не постъпихме правилно. Сгрешихме, но не ние убихме Фейт. Беше нещастен случай.
	— Напили сте я и сте я накарали да направи нещо глупаво, което е струвало живота й и живота на бебето й.
	Не бяха карали Фейт да прави нищо. Всички, с изключение на Моника, се бяха опитали да я разубедят да си слага главата в примката, но Лоръл нямаше да се оправдава. Кърт така и така не беше в настроение да я слуша.
	— Какво ще направиш сега? — тихо попита тя.
	— Не мога да направя нищо за Фейт и бебето.
	— Знам, Кърт. Питам за убиеца, който като че ли иска възмездие за нея.
	— Още не знам. Ще се опитам да получа още информация от полицията в Ню Йорк, въпреки че не очаквам да искат да ми съдействат, особено щом Моника е разполагала с информация, каквато не би трябвало да има. Но може да се заинтересуват от това, което ще им кажа аз. — Въздъхна. — Трябва да вървя.
	Обу си обувките и сковано тръгна към вратата. Лоръл го последва.
	— Кърт, ще ми се обадиш ли утре?
	— Не знам — отвърна той малко сухо. — Лека нощ, Лоръл.
	Не я докосна, дори не я погледна, но докато го гледаше как се отдалечава към колата си, гърлото й се стегна. Чувстваше се, все едно е загубила най-добрия си приятел.


>	Глава 10

>>	1.

	Дори не се опита да си легне. Сви се под вълненото одеяло на дивана. Ейприл и Алекс се наместиха до нея, заровиха се под одеялото и се сгушиха възможно най-близо. Знаеше, че на сутринта белите й панталони и пуловер ще са целите в кучешки косми, но нямаше значение. Сметката от химическото чистене не беше нищо в сравнение с утехата, която й даваха кучетата.
	— Дениз, Кристъл и Моника наистина ще ми се разсърдят — каза на кучетата. Беше й станало навик да им говори като на хора, откакто ги прибра. Алекс наклони глава, сякаш й даваше цялото си внимание. — Но трябваше да кажа на Кърт. Знам, че всички ще се шокират как е умряла Фейт в действителност. Тя беше най-добрата ми приятелка. Това дори може да се отрази на бизнеса ми. Татко ще побеснее. Но пак бих го направила. Не беше грешка, че разказах на Кърт. Трябваше да му кажа още щом разбрах за убийството на Анджи.
	Продължи да говори тихичко на кучетата, докато по някое време посред нощ не се унесе в сън. Събуди я ярката светлина, влизаща през големия прозорец.
	Погледна часовника. Осем и петнайсет. От месеци не беше спала толкова до късно. Кучетата вече бяха станали и я гледаха очаквателно.
	— Закуската закъснява, а? — попита ги с натежал от съня глас.
	Отметна одеялото и стана. Макар че диванът беше голям и удобен, се чувстваше схваната. Де да можеше да си вземе почивен ден и да се отпусне. Но това беше единствената неделя, в която не можеше да си остане вкъщи. Заради врявата със Зийк и Мери в петък и заради ранното затваряне на следващия ден, трябваше да изпълни няколко поръчки за поклонението на Анджела Ричи довечера.
	Горещ душ, два аспирина и чаша кафе я накараха да се почувства почти човек. Нахлузи дънки и дебел червен пуловер, косата си върза небрежно с панделка и отиде до колата да огледа за пореден път смачканата броня и изкривения капак на багажника. Кърт беше казал, че ще откара колата в сервиз, за да оценят щетите. Е, вече едва ли можеше да разчита на тази услуга.
	Тръгна от къщи в десет и когато стигна в магазина, сложи кафе. Очите й смъдяха от недоспиването през седмицата, но не беше гладна. Изпитваше странна смесица от облекчение, че е казала на Кърт, и мъка заради реакцията му. Той не беше разбрал. Не беше ли Моника предрекла точно това? Че никой няма да разбере? Че останалите от Шестица купа ще се превърнат в парии в града? Сигурно беше права, но това не повлия на решението й. Беше постъпила правилно, независимо от последствията.
	Работеше вече от час, подреждаше цветя в „Инстант Оейзис“ — мократа зелена подложка, използвана при всички украси от живи цветя. Тъкмо добавяше зеленина в кошницата карамфили, гладиоли и маргарити, когато чу някой да тропа на вратата.
	„Неделя сутрин е“ — помисли си ядосано. Не виждаха ли работното време на вратата и табелката „Затворено“?
	Изведнъж й хрумна, че може да е Кърт. Бързо избърса мокрите си ръце в джинсите си и изтича до вратата.
	През витрината я гледаше Нийл Камрът.
	Лоръл се поколеба. Искаше ли да остане сама в магазина с него? Доколкото знаеше, той може да беше убил Анджи. Но усмивката му беше обезоръжаваща, а и наближаваше обяд. Видя някаква двойка да пресича улицата. Нийл със сигурност не би рискувал да извърши насилие пред свидетели, а и ако го пуснеше, щеше да може да поговори с него.
	Отключи и отвори. Гледаше го въпросително.
	— Здравей, Лоръл — любезно каза той. — Звънях у вас преди малко. Никой не вдигна и предположих, че си тук. — Тя продължаваше да го гледа втренчено, опитваше се да реши дали да го пусне. — Наистина трябва да поговорим — каза той, без да обръща внимание на погледа й. — Може ли да вляза?
	Лоръл се поколеба, след това отстъпи и отвори вратата по-широко. „Вампирът не може да влезе, ако не го поканиш сам“ — изплува в главата й и тя се зачуди защо. Сигурно беше прочела тази нелепа мисъл в някоя от книгите на Нийл.
	— Винаги ли работиш в неделя? — попита той.
	— Не. Вчера пуснах всички по-рано, в което нямаше да има нищо лошо, ако доставчиците бяха направили доставките си по-рано, както ги помолих. За съжаление те закъсняха и не всички поръчки за поклонението на Анджи довечера са готови.
	— Ясно. — Той направи кисела физиономия. — Мисля да пропусна поклонението. Ако се съди по реакцията, която предизвиках, когато дойдох на партито вчера, името ми още е мръсна дума в града.
	— Не за всички.
	— Тогава защо стоиш все едно си глътнала бастун и дори не ми се усмихваш?
	„Защото съм сама с теб за първи път.“
	— Може би защото още не съм се съвзела от случката снощи.
	— Точно за това исках да поговорим.
	— Така ли?
	Той кимна.
	— Видях нещо, което не ми дава мира. — Лоръл го изгледа въпросително. — Не, не кой е уплашил момиченцето, но видях куклата. Или по-скоро какво имаше на куклата.
	— Медальона имаш предвид?
	Той кимна.
	— Седмица след като Фейт умря, отидох в къщата на Хауард, за да видя как са. Зийк го нямаше. Мери излезе на терасата и започна да ми крещи като обезумяла. Каза, че нито тя, нито баща й искали да ме виждат. Каза, че според нея аз съм бил виновен за смъртта на Фейт. Хвърли ми училищния ми пръстен. Казах й, че съм мислел, че Фейт е била погребана с него. Тя изкрещя, че никога не би позволила Фейт да бъде погребана с нещо мое. „Единственото бижу, погребано със сестра ми, е медальонът на майка ни. Той значеше за нея повече отколкото би означавал и годежен пръстен от теб.“ Така ми каза.
	Лоръл се намръщи.
	— Мери ти е казала, че медальонът е бил погребан с Фейт?
	— Да. На поклонението Фейт беше в закрит ковчег, сигурно си спомняш. Състоянието на тялото й…
	— Спомням си. — Стомахът на Лоръл се обърна. Тя извърна очи. — Но явно медальонът не е бил погребан с нея. Огърлицата на куклата беше на Фейт. Виждала съм я стотици пъти.
	— Точно това исках да потвърдиш. Не можах да я разгледам от толкова близо като теб.
	Лоръл свъси вежди.
	— Нийл, не те видях, когато Уейн свиреше на пианото, точно преди Одра да слезе. Мислех, че си си отишъл.
	— Не, бях тръгнал към вратата, но още не бях излязъл, когато момиченцето слезе по стълбите. Не си тръгнах, докато ти не прочете инициалите на медальона. След това избягах. Емоционална реакция, предполагам. Бедното дете изглеждаше уплашено до смърт.
	Вярваше ли му? Да. Сигурно беше стоял на прага. Иначе откъде знаеше, че тя е взела медальона и е казала, че е на Фейт?
	— Нийл, когато излезе, видя ли някой да бяга от къщата?
	— Не. — Той дълбоко си пое дъх. — Сигурно се чудиш защо идвам при теб. Защото не мога да отида при Хауард и не искам да ходя в полицията. Преди тринайсет години те подозираха, че аз съм убил Фейт.
	— Само за кратко.
	— И все пак отношението на приятеля ти Кърт към мен е типично за цялото полицейско управление. Дори Кристъл ме гледа, все едно съм луд.
	— Кристъл е малко лабилна в момента. Три помятания и едно мъртвородено дете миналата година. После Чък я напусна. Всички гледат да не обръщат внимание на ирационалните й реакции.
	— Никога не съм разменял с нея повече от десетина думи и не ме интересува какво мисли за мен. Но се чудя за семейство Хауард. Мери работи за теб. Познаваш я добре и държиш на нея. Сигурен съм, че не искаш да кажеш нищо лошо за нея, но не мога да се примиря с това, което стана снощи. Да кажем, че Мери ме е излъгала и Фейт не е била погребана с медальона. Това значи, че през цялото време е бил у Мери. Тогава какво, по дяволите, търси на онази кукла?
	— Някой е искал да изплаши Одра.
	— Да, но защо? — нетърпеливо попита той.
	— Не знам — сковано каза Лоръл. — Одра дори не познава Фейт. В смисъл — няма как да я познава, нали?
	Той я изгледа втренчено. Тя имаше усещането, че сиво-сините му очи виждат в мозъка й.
	— Това не е първата странна случка, нали? Затова Моника ме подложи на разпит и дори ме питаше точно кога съм пристигнал в Уилинг. Стори ми се, че иска да проследи всяко мое движение, особено по това време миналата седмица. — Той примигна. — По времето, когато Анджела е била убита!
	„Браво на Моника! — помисли си Лоръл. — Много изкусна инквизиторка.“
	— Прав съм, нали? — настоя Нийл.
	Защо изобщо го бе пуснала да влезе? Какво да прави сега? Да продължи да се прави на тъпа и да го ядоса още повече? Или да се престори, че той е близък приятел, комуто иска да се довери? Взе мигновено решение.
	— Нийл, ако имаш време, бих искала да поговорим.
	— Искаш да кажеш да продължиш да ме разпитваш ли?
	— Не. Просто ще ти разкажа някои неща. Не за сега, а за отдавна. Ела да седнем в кухнята. Историята е дълга.
	И след като наля кафе и на двамата, започна така, както беше направила с Кърт: обясни за Шестица купа, за все по-странните игри, на които играеха, и накрая описа нощта в обора на Причард. Нийл гледаше през прозореца. Ръката му стискаше чашата, лицето му бе пребледняло. Накрая промълви:
	— Винаги съм знаел, че Фейт няма склонност към самоубийство.
	— Да, нямаше.
	Той я прикова с поглед.
	— Ти знаеше ли, че е бременна?
	Лоръл поклати глава.
	— Не. Вярно, през последните седмици се държеше малко особено…
	— Особено?
	— Ами… Ту беше мълчалива, затворена, дори потисната, ту направо ликуваше. Такава беше и в нощта на смъртта си. Цяла вечер почти не говори, а след това най-много настояваше да идем в обора на Причард. Сама настоя да пъхне глава в примката, въпреки че повечето от нас се опитваха да я спрат.
	— Повечето. Нека да позная коя я е окуражавала. Моника.
	— Всъщност Моника искаше да го направи Дениз. Дениз обаче не се съгласи.
	— Ако се беше съгласила, сега тя щеше да е мъртва вместо Фейт — студено каза Нийл.
	— Не е сигурно.
	— И когато Фейт умря, вие не казахте нищо.
	— Нийл, страхувахме се, че хората ще си помислят, че сме се напили и сме я убили. Най-малкото можеха да ни обвинят в непредумишлено убийство.
	— Все едно слушам Моника! Значи просто сте се покрили и ме оставихте да понеса вината, оставихте всички да си мислят, че Фейт се е самоубила, защото е била бременна от мен и аз не съм искал да се оженя за нея! — Стана и се надвеси над нея, лицето му беше почервеняло от гняв. — Проклета да си, Лоръл! Проклети да сте всички и гадният ви клуб! Надявам се да си получите заслуженото!
	Лоръл си помисли, че ще я удари. Времето сякаш се забави. Тя се подготвяше за удара физически и психически. Нийл вдигна ръка, изгледа я гневно с отчаянието и яростта на човек, стигнал до ръба, после се обърна и излезе.
	Лоръл чу вратата на магазина да се затръшва и издиша. Изтича да заключи и погледна през витрината. От Нийл нямаше и следа.
	Внезапно осъзна, че трепери, свлече се на пода и заплака, както не беше плакала от години.


>>	2.

	Кърт все още не й се беше обадил. Лоръл си бе облякла тъмносиня рокля и си бе сложила златни кръгли обеци. След двайсет минути трябваше да излезе за поклонението на Анджи. Мислила беше да иде с Кърт.
	Надеждите й се възродиха, когато телефонът иззвъня. И веднага рязко спаднаха, когато чу гласа на майка си.
	— Лоръл, защо не ми се обади за Анджи? Господи, това момиче е прекарало толкова вечери в дома ни! Двете бяхте приятелки още от началните класове, а аз да науча за убийството й от телевизията, така ли?!
	— Съжалявам, мамо. Тук е истинска лудница.
	— Такава лудница, че да не намериш десет минути да ми се обадиш?
	Мег Дамрън можеше да продължи с тирадата си цял час, когато беше в настроение, а сега определено беше.
	— Мамо, не исках да те разстройвам.
	— Оставих ти четири съобщения! Не си ли проверяваш телефонния секретар?
	— Знаеш, че все забравям. Наистина съжалявам. Как е Клодия?
	Смяната на темата свърши работа.
	— Снощи имахме фалшива тревога. Стояхме в болницата часове. Клодия беше доста грубичка с лекаря, когато той отказа да й направи секцио и да приключи с цялата работа. — „Сто на сто е била грубичка“ — помисли си Лоръл и се ухили. Клодия имаше избухлив характер и богат запас от ругатни. Лоръл си представяше каква сцена е направила. — Баща ти се разстрои и й каза, че ако пак забременее, ще се върнем в Западна Вирджиния. Аз се ядосах, че избухна така пред нея, но това все пак успя да я поуспокои.
	Лоръл си помисли, че по-скоро е успял да я накара да почне да се цупи. Искрено искаше да харесва сестра си, но не можеше. Желаеше й всичко най-хубаво, но не можеше да я издържа за дълго и знаеше, че чувствата са взаимни.
	Майка й рязко смени темата:
	— Как е станало това нещастие с Анджи?
	— Знам, колкото знаеш и ти. Тъкмо се обличах за поклонението.
	— И няма да има цветя от мен и от баща ти!
	— Ще има, мамо. Огромна кошница. Не бих пропуснала такова нещо.
	— Добре. Ох, бедните й родители! Обожаваха я. И ужасно я разглезиха де. — Лоръл извъртя очи. Никой не беше по-глезен от Клодия. — Хвърлиха цяло състояние за уроците по пеене и танци.
	— Но то се върна. Тя стана звезда на Бродуей.
	— Да — въздъхна Мег Дамрън. — Понякога ми се иска Клодия да беше поела по този път. — „Невъзможно — помисли си Лоръл. — Анджи имаше феноменален талант. Клодия имаше само хубост.“ — Как е Кърт?
	— Добре е. Чакам го всеки момент — излъга Лоръл, за да приключи разговора по-бързо. Не можеше да говори за Кърт. — Трябва да затварям, мамо.
	— Добре. Ще се видим след няколко дни. Предай на семейство Ричи най-искрени съболезнования от мен и баща ти.
	— Добре, мамо. Ще се чуем.
	Шофира до погребалния дом, без дори да пусне радиото. Обикновено припяваше, докато кара, но не и тази вечер. Поклонението я ужасяваше повече, отколкото беше очаквала. След сцената с Кърт предната вечер и тази с Нийл през деня искаше единствено да е сама. Докато паркираше пред погребалния дом, се замисли дали да не си тръгне. Ако на следващия ден отидеше на погребението, това щеше да е достатъчно…
	Някой почука на прозореца на колата. Тя подскочи, но после се обърна и видя Дениз. Отвори вратата и слезе от колата.
	— Как можа? — избухна Дениз още преди Лоръл дори да успее да затвори вратата.
	— Какво как можах?
	— Как можа да разкажеш на Кърт за Фейт? Днес беше у нас. Слава богу, Уейн беше навън с Одра. Лоръл, просто не мога да повярвам, че си разказала на полицията!
	— След това, което се случи снощи със собствената ти дъщеря? — Лоръл кипна. — Господи, изненадана съм, че ти не си отишла в полицията. Как можеш да искаш да продължаваш да мълчиш след това, което направиха на Одра?
	— Не смей да ми казваш, че съм лоша майка, задето не съм разказала на полицията нещо, станало преди тринайсет години!
	— Не казвам, че си лоша майка по принцип, но в момента нямаш правилна преценка. Дениз, вече не става дума за смъртта на Фейт. А за нещо, което се случва сега. — Тя си пое дълбоко дъх и се опита да овладее гнева си. — Какво каза на Кърт?
	— Че не знам за какво говориш. Че никога не съм чувала за Шестица купа и че не съм била там, когато Фейт се е самоубила.
	Челюстта на Лоръл увисна.
	— Излъгала си за всичко?
	— Точно така. Казах ти, че ще го направя. Така са направили и Кристъл и Моника.
	— Искаш да кажеш, че Кърт е говорил и с трите и всички сте излъгали?
	— Да. Направихме това, което ти казахме. Не можем да съсипем живота си заради един нещастен случай отпреди тринайсет години. — Тя обърна гръб на Лоръл. — Никога няма да кажа нищо — подхвърли през рамо. — Никога!
	Лоръл я гледаше как върви към колата си.
	— Дениз, ще дойде време и ще съжаляваш за това — извика й. — Поне се надявам да го доживееш.


>>	3.

	След двайсет минути излезе от погребалния дом. Залата беше пълна, основно с хора, които не познаваше. Моника стоеше до семейството и когато тя се приближи, я дари с поглед, който можеше да стопи стъкло. Лоръл изправи гръб и не й обърна внимание, докато подаваше ръка на госпожа Ричи.
	— Моите съболезнования — каза и си помисли колко кухи са тези думи.
	Жената — изглеждаше остаряла с поне десет години от пролетта, когато Лоръл я беше виждала за последно — хвана ръката й.
	— Знам, миличка. Ужасна трагедия. Красивата ни Анджела, а дори не можем да отворим ковчега! Знаеш ли, че онзи мръсник, бившият й съпруг, е изпратил цветя? Орхидеи! Мръсник!
	— Стига, Джина — меко каза съпругът й.
	— Да, мръсник е! Той е виновен, но е наел някаква лъскава адвокатска кантора от Ню Йорк, които ще го изкарат на свобода. „Голдстийн и Тейт“ или нещо подобно. — Очите на Лоръл се стрелнаха към Моника, която вече се изнасяше. — Историята с О. Джей Симпсън се повтаря!
	Доктор Ричи — тъкмо успокояващото му поведение го правеше толкова добър ветеринарен лекар — сложи ръка на рамото на жена си.
	— Джина, моля те, не се разстройвай допълнително. Ако Стюарт е виновен, ще си плати.
	— Казвах й да не се жени за него — продължи госпожа Ричи, разплака се. — Умолявах я…
	Доктор Ричи хвърли на Лоръл извинителен поглед и прегърна хлипащата си съпруга. Лоръл се подписа в книгата за посетителите, погледна ковчега от черешово дърво, покрит с червени рози, и се измъкна през вратата. Тълпата, тежката миризма на цветя, гледката на неприкритата мъка на Джина Ричи до тихата скръб на съпруга й и мисълта, че адвокатската кантора на Моника защитава Стюарт Бърджес, факт, който тя внимателно беше пропуснала на привидно откровената си среща с останалите от Шестица купа, й дойде в повече. Почти й се догади.
	Прибра се вкъщи, но това не й донесе желания покой. През двете години, откакто родителите й се бяха преместили във Флорида, а тя се беше върнала в къщата им, се беше наслаждавала на уединението си. Апартаментът й в града беше тесен, стените бяха като от хартия. Чуваше съседите си от двете страни и около нея като че ли постоянно имаше хора, които я следяха всеки път, когато отиваше до колата си. Тук нямаше съседи, можеше да си вземе домашни любимци и можеше да вдига колкото си иска шум, без да се притеснява, че ще пречи на някого.
	Но напоследък се чувстваше самотна — въпреки кучетата. Тази вечер пък се чувстваше направо осиротяла. Знаеше, че няма начин Кърт да се отбие. Мери нямаше да й се обади, за да обсъдят специалните поръчки за следващия ден. И въпреки че от години не беше близка с Дениз и Кристъл, поне доскоро знаеше, че няма да й откажат да говорят с нея, ако им се обади. Изведнъж се почувства по-самотна от всякога.
	Опита се да изгледа неделния филм, който трябваше да е възвисяваща история за една жена, която умира от рак и открива смисъла на живота през последните си месеци. Реши, че е непоносимо потискащ. Изключи телевизора и реши да почете. Критиката твърдеше, че романът е „завладяващ“. Мъчеше го вече цял месец и изобщо не се чувстваше завладяна. Накрая захвърли книгата, отиде и пусна един диск в уредбата. Легна на дивана, зави се с одеялото и се унесе под звуците на „Лунната соната“. След малко видя как Фейт и Анджела танцуват. Бащата на Фейт смяташе танците за грях, но тя отчаяно искаше да стане балерина. Колко много съботни следобеди, когато родителите на Лоръл бяха в магазина, бяха идвали у тях и Анджи беше преподавала на Фейт това, което беше учила на уроците по балет през седмицата.
	Сега, със затворени очи, Лоръл ги виждаше как се въртят в забавен каданс. И двете високи и грациозни. Едната с лъскави черни коси, а другата — с блестящи червени къдрици, които се развяваха зад нея, докато се носеше във вечна младост и съвършенство извън времето.
	След това Фейт я погледна, небесносините й очи искряха, усмивката й беше загадъчна.
	— Лоръл — каза нежно, — ти можеш да спреш всичката тази смърт, защото _знаеш_. Ти си единствената. Ти знаеш.
	Лоръл се сепна и седна, очите й обходиха трескаво празната стая. Какво беше това? Не беше спала. Поне не мислеше, че е заспала. Да не би да сънуваше наяве?
	Но по-важното — какво значеше сънят? Фейт и Анджи бяха танцували, но Фейт никога не беше казвала на Лоръл тези думи. „Можеш да спреш всичката тази смърт, защото знаеш.“ Какво да знае? Истината как умря Фейт? „Ти си единствената.“ Не беше единствената. Анджи, Моника, Кристъл, Дениз, всички те знаеха. А сега Кърт и Нийл също знаеха как е умряла Фейт. Можеха ли тези родени от въображението й думи да значат, че знае защо е била убита Анджи? Мислеше си, че знае. Възмездие. Но не знаеше кой я е убил.
	Затихващата музика изпълваше тъмната стая.
	— Лоръл, започваш да откачаш — каза високо, отметна одеялото и се изправи. Но не можеше да се отърси от видението. И не можеше да се отърси от чувството, че или Фейт от гроба, или по-скоро собственото й подсъзнание, се опитват да й кажат нещо.
	Изключи уредбата и отиде в антрето. Когато се беше нанесла тук след заминаването на родителите си, беше взела тяхната спалня. Беше по-голяма и в гардеробите имаше повече място. Старата й стая сега служеше за стая за гости, но в нея не беше променено нищо още от времето, когато беше заминала в колежа. Спомни си как Клодия я беше попитала защо иска жълта стая.
	— Защото прилича на слънчев ден — отговори й Лоръл.
	Клодия й отвърна надменно:
	— Розовото повече отива на цвета на кожата.
	На Лоръл изобщо не й пукаше кой цвят отива повече на кожата й. Искаше весела спалня.
	Влезе в стаята и прокара ръка по бяло-жълтата покривка на леглото. На стената висеше плакат на „Слънчогледите“ на Ван Гог, снимка на любимия й ирландски сетер Ръсти, който беше умрял преди много години, и постер на Том Селек, от участията му в „Магнум Пи Ай“. Леле колко беше влюбена в него тогава! Засмя се при спомена за свещените мигове всеки четвъртък, когато гледаше сериала с религиозно благоговение и изпадаше в ярост, ако баща й нетактично влезеше в стаята и кажеше нещо, което заглушаваше някоя от безценните реплики на Том. Толкова отдавна беше…
	Под прозореца имаше кедрова ракла, върху която бяха наредени плюшените играчки от детството й. Бяла мечка, сиамска котка, тигър, куче и любимата й — малкото оранжево мече Бубу, кръстено на героя от филмчето за мечока Йоги. На колко ли години беше, когато получи Бубу? На три? На четири? Изкуствената му козина беше износена, но очите му я гледаха все така весело.
	На тоалетката й имаше очукана розова кутийка за бижута, в която държеше дрънкулки от тийнейджърските си години. До нея — старовремски будилник и празно тъмносиньо шишенце от одеколон, за което беше смятала, че е елегантно. Бюрото й беше в ъгъла на стаята. Обикновено пишеше домашните си просната на леглото, но майка й настояваше и двете със сестра й да имат истински бюра. На бюрото имаше настолна лампа, глобус, речник и стара папка попивателна хартия с някакви драсканици. Докосна я и прокара пръст по нескопосано нарисуваните цветя, котки и сърце с _Л. Д. + Т. С._ (Лоръл Дамрън + Том Селек). После забеляза, че в ъгъла има малка, но съвършена рисунка на бебе. Не я беше рисувала тя.
	Свъси вежди и седна на бюрото. Докосна рисунката с пръст. Изведнъж си спомни седмицата, преди Фейт да умре. В събота вечерта беше у Лоръл. Слушаха музика, пробваха различни прически и грим, както правеха обикновено. Но Фейт изглеждаше различно. Забавляваше се насила и Лоръл го беше усетила. Беше я попитала какво има и Фейт й се сопна, а после й се извини.
	Легнаха си чак след дванайсет. А после Лоръл се събуди. Фейт седеше на бюрото, настолната лампа светеше.
	— Какво правиш? — измънка Лоръл.
	— Нищо — отвърна Фейт. — Спи.
	На Лоръл толкова й се спеше, че наистина заспа. Не се беше сещала за тази случка цели тринайсет години, не и до този момент. Какво беше правила Фейт? Беше нарисувала бебето? Сигурно. Но това не беше всичко. Беше писала. Лоръл си спомни ясно. Но какво беше писала?
	Обърна всички попивателни, претърси всички чекмеджета, дори погледна под лампата и глобуса. Нямаше сгънати листа. Фейт не беше писала нещо, за да го намери Лоръл. Но мъничката рисунка на бебето показваше какво е занимавало мислите й. Какво беше написала? Бележка на Нийл? Може би го молеше да се ожени за нея?
	Телефонът иззвъня и Лоръл забърза в другата стая да вдигне, развълнувана и облекчена. Минаваше единайсет. Трябваше да е Кърт.
	Но не беше. Нейното „ало“ беше последвано от кратка пауза. След това мъжки глас каза:
	— Лоръл, извинявай, че те безпокоя толкова късно. Нийл Камрът се обажда.


>	Глава 11

>>	1.

	Съзнанието й за миг изключи. Дали все още беше ядосан? Дали се обаждаше, за да продължи тирадата си? Но гласът му беше спокоен, дори учтив. Най-сетне успя да отговори.
	— Да, Нийл? Какво има?
	— Искам да ти се извиня за поведението си тази сутрин.
	Лоръл преглътна.
	— Беше съвсем разбираемо.
	— Както и мълчанието ви преди тринайсет години. Били сте само на по седемнайсет.
	— На седемнайсет, а не на седем. Бяхме достатъчно големи, за да постъпим правилно, но не го направихме.
	— Винаги е лесно да погледнеш назад и да видиш как е трябвало да постъпиш. Но в момента не е толкова лесно.
	Защо се държеше толкова мило? Кърт сякаш не можеше да й прости, а той не беше пострадал от последиците от смъртта на Фейт. Нийл, от друга страна, го бяха гледали като прокажен.
	— Искам да те уверя, Нийл, че ако те бяха заподозрели дори малко, щяхме да си признаем.
	— Ти щеше. И може би Анджи. За другите не вярвам. Както и да е. Обаждам ти се не само за да ти се извиня — продължи Нийл. — Каза, че ще ми разкажеш за неща, които са се случили не сега, а отдавна. Избухнах точно след като ми разказа за смъртта на Фейт. Не ти дадох възможност да ми кажеш какво става сега.
	Затова значи беше толкова любезен. Искаше информация. Трябваше ли да му каже всичко, което знаеше? През цялото време си беше мислила, че е възможно той да е убил Анджи, да е изпратил снимките, да се е опитал да я изблъска от пътя. Но сега осъзна, че подозренията й са необосновани. Не познаваше добре Нийл в гимназията, но беше очарована от нещата, които Фейт й разказваше за него — за интелекта му, за таланта му, дори за затворения му нрав. По-късно беше останала омагьосана от книгите му и след като беше разговаряла с него в болницата, добротата му и явната му скръб по загубата на жена му и детето му я бяха трогнали дълбоко. Но пък тази сутрин наистина я беше уплашил. Не беше просто чувствителна ранена душа. Беше мъж, способен на ярост. А сега искаше подробности за случващото се в момента. Дали се преструваше, за да разбере колко знае и какви са подозренията й?
	— Лоръл, чуваш ли ме?
	— Да — бавно каза тя. Дори той да се преструваше, тя щеше да се включи в играта. Може би реакциите му на разказа й щяха да й разкрият нещо.
	Каза му всичко от сърцето, цифрата и картата таро на мястото на убийството на Анджи до връщането си с колата от Уилсън Лодж, когато някой се беше опитал да я изблъска от пътя, за погребалния венец и сърцето на входната врата.
	— Онзи ден Одра получи странна коледна картичка с особено стихче. — Цитира му го. — И няма нужда да ти разказвам какво стана на партито.
	Известно време Нийл не каза нищо. След това въздъхна:
	— Някой е погнал Шестица купа.
	— Някой вече се добра до една от нас.
	— Значи мислиш, че всичко е отмъщение за смъртта на Фейт?
	— А ти не мислиш ли така?
	Още миг мълчание.
	— Така изглежда. Но защо чак след толкова години?
	— Не знам. Мери каза, че баща й ровил във вещите на Фейт. Може да е написала нещо за клуба и Зийк да се е сетил, че сме били с нея, когато е умряла. Или Зийк, или Мери.
	— Може би — бавно каза той.
	— Май не ти се вярва. Нали каза, че Мери е излъгала за медальона.
	— Да. И двамата могат да искат възмездие за смъртта на Фейт. Кой друг би могъл да иска да отмъсти?
	Лоръл облиза сухите си устни. Навлизаше в опасни води.
	— Не… не знам.
	— Знаеш — каза Нийл хладно. — Не само Фейт е умряла онази нощ. Мислиш, че и бащата на бебето й би могъл да търси отмъщение.
	— Ами…
	— Което значи, че подозираш мен.
	Лоръл бясно затърси уклончив отговор. Нямаше.
	— Да, Нийл. Мислих за това.
	— Затова Моника ме разпитваше на партито.
	— Да.
	— Бих искал да се ядосам, че някой ме подозира в убийство, но не ми е за първи път. Някои смятаха, че аз съм убил Фейт.
	— Не за дълго. Ти имаше желязно алиби.
	— И слава богу. Но този път нямам. Може да съм извършил всички идиотщини, за които си мислите. По дяволите, дори може да съм убил Анджела. Бях в Уилинг, когато тя е умряла, но Ню Йорк не е чак толкова далеч. Може да съм отишъл с колата и да съм се върнал за една нощ. — Лоръл не знаеше какво да отговори. — Но не съм аз.
	Мълчание. Лоръл се опитваше да анализира тона му. Не беше нервен. Прекалено спокоен?
	— Лоръл, разбирам защо си мислиш, че човекът, когото търсите, може да е бащата на бебето на Фейт. Това е логично предположение. Затова ще ти кажа нещо, което не съм казвал на никого. Не е забременяла от мен.
	Нима не трябваше да очаква да отрече, като се имаше предвид как вървеше разговорът? Нима всеки мъж не би казал същото, за да отклони подозренията от себе си?
	— Нийл, след като Фейт умря и всички мислеха, че се е самоубила, защото не си искал да се ожениш за нея, защо не каза, че детето не е било от теб?
	— Защото не знаех, че не е от мен. Трябваше да се сетя, защото тя не ми беше казала за бременността си. Нямах представа. Но когато чух, че е била бременна, предположих, че е от мен.
	— Не разбирам.
	— Преди четири години открих, че съм стерилен.
	— Стерилен! — неволно избухна Лоръл. — Нийл, имал си син от Елън!
	— Ожених се за Елън два месеца след като тя роди Роби и го осинових. Бившият й съпруг не искаше деца и се разведе с нея, когато тя забременя. Тя си мислеше, че той ще се върне при нея, след като види бебето, но не стана така и тя се съгласи да се оженим и да стана баща на детето.
	— Но как разбра, че си стерилен?
	— Елън искаше още деца. Опитвахме две години, но не се получаваше. Минахме през куп изследвания. Скоро се разбра, че вината е у мен. Като малък изкарах заушка. Лекарят каза, че тази болест причинява стерилност. Тогава бракът ни започна да се разпада. И пак тогава осъзнах, че не е възможно да съм бил баща на бебето на Фейт.
	„Много удобно — цинично си помисли Лоръл. — И много трудно за доказване.“ Но гласът му звучеше толкова искрено. И ако лъжеше, защо не го беше направил преди тринайсет години? Дори сега не отричаше, че е спал с Фейт. Дори каза, че когато тя умряла, си мислел, че бебето е от него.
	— Лоръл, знам, че сигурно не ми вярваш. Не те карам да ме задраскаш от списъка си със заподозрени. Просто те моля да имаш едно наум, не заради мен, а заради теб самата. Онзи, който е бил баща на бебето на Фейт, може би знае за Шестица купа… и може да ти направи същото, което е направил на Анджела.


>>	2.

	Към седем сутринта заваля ленив, прекрасен сняг. Лоръл беше будна вече час и сега седеше на масата в остъкления си кът за закуска, пиеше кафе и гледаше как Ейприл и Алекс лудуват. Ейприл изглеждаше по-грациозна от брат си, защото беше по-висока, а той навеждаше глава и се засилваше като нападащ бик.
	Лоръл се усмихна. Искаше й се да може да се развълнува така от играта в снега. Но вместо това трябваше да ходи на погребение. Поне снегът беше лек и нямаше да попречи на службата в единайсет.
	Даде на кучетата храна, но самата тя не закуси. Задавяше се дори само от мисълта за храна. Взе си душ, облече семпъл черен костюм, обу черни боти, прибра косата си с черна панделка и тръгна за магазина.
	— Няма да работиш днес, нали? — възкликна Норма.
	— Не. Ще ида на службата. Просто дойдох да видя какво става.
	— Мери ще идва ли днес? — попита Пени.
	— Не знам. Казах й да не идва, докато не се оправи.
	— Надявам се, че ще затворят баща й за дълго — каза Пени.
	Лоръл я погледна.
	— Всъщност са го пуснали от затвора в събота и е започнал да създава неприятности още същата вечер.
	— Шегуваш се! — Очите на Пени се разшириха.
	— Де да беше така — въздъхна Лоръл. — Понякога законът доста ме разочарова.
	— С всички ни е така — съгласи се Норма. — Надявам се да открият кой е убил приятелката ти.
	— И аз — пламенно се съгласи Лоръл.
	По-късно й беше трудно да се съсредоточи на погребалната служба. Разглеждаше тълпата опечалени. Позна няколко знаменитости от шоубизнеса, губернатора на Западна Вирджиния и един красив мъж, който седеше със семейството. Джъдсън Грийн, годеникът на Анджи. Лоръл си спомни снимката му във вестника. На живо беше още по-красив. Какъв прекрасен живот беше отнет от Анджи.
	Присъстваха и сестрите Луис — те не пропускаха погребение. До тях седеше Моника. Дениз беше седнала до Кристъл. Лоръл улови погледа на Дениз и й се усмихна. Дениз я изгледа безизразно и хладно и се извърна. „Няма значение — непоколебимо си помисли Лоръл. — Постъпих правилно.“
	Вървя с шествието до гробището. Снегът още валеше — слабо, неохотно сякаш. На гробището дойдоха по-малко хора, отколкото в църквата. Лоръл пак не успя да се съсредоточи върху думите на свещеника. В ума й прелитаха картини. Как учителката им в четвърти клас се ядоса на Анджи, защото разсмива останалите, и как я изкара да напише на дъската петдесет пъти „Ще бъда сериозна“, и как Анджи после се смя, защото учителката не забеляза, че всеки път пише думата „сириозна“. Как Анджи пее „Сладки сънища“ в състезанието за таланти. Как Анджи учи Фейт да танцува па-дьо-дьо под звуците на „Лунната соната“.
	Танцуваха на забавен каданс. Фейт погледна Лоръл.
	— Ти си единствената. Ти знаеш. — Дълбочината на сините й очи. Лоръл потрепери.
	— Студено ли ти е? — прошепна някаква жена.
	Лоръл кимна, после я погледна. Личеше си, че навремето е била красавица. Шейсетинагодишна. Кожата й беше бледа и прорязана от мрежа бръчки. Сините й очи бяха помътнели, бялата й коса беше прибрана на стегнат френски кок. Не всяка възрастна жена би изглеждала добре с тази строга прическа, но тези класически черти нямаха нужда от къдрици.
	Лоръл се стресна и осъзна, че службата е приключила. Хората се тълпяха около семейство Ричи. Някои се събираха на групички, други се запътваха към колите си. Никой не тръгна към нея и тя се обърна, странно объркана, отчасти засрамена, че не е проляла и една сълза, отчасти облекчена, че изпитанието е свършило. Тръгна към колата си. Изведнъж осъзна колко е близо до гроба на Фейт. Не беше ходила там от деня на погребението й. Крачките й се забавиха. Искаше ли да отиде точно днес?
	Краката й сякаш сами я поведоха. По лицето й падаха големи снежинки и се закачаха в миглите й. Изкачи се по хълмчето, където почиваше Фейт. Сърцето й се разтуптя. Какво очакваше? Фейт да изскочи от гроба и обвинително да я посочи с пръст?
	Някой стоеше до гроба. Жена, облечена в черно. Жена с прибрана назад бяла коса.
	— Вие… — почна Лоръл. Позна жената, която беше стояла до нея на гроба на Анджи.
	Жената вдигна очи, след което с учудваща бързина закрачи в противоположна посока. Изненаданата Лоръл забави крачка. Какво й ставаше на тази жена? Коя беше?
	Непознатата изчезна зад хълмчето. Лоръл стигна до гроба на Фейт, коленичи. Простият сив камък изглеждаше малък и неприветлив, почти скрит от натрупалия сняг. Но до него, червени като кръв, лежаха шест карамфила, вързани с червена панделка, на която беше окачено малко червено пластмасово сърце.


>	Глава 12

>>	1.

	Лоръл спря до бордюра, слезе, преджапа през мръсния сняг, за да стигне до телефонната кабина, и за втори път тази седмица се зарече да си купи телефон за колата. Обади се в магазина и каза на Норма и Пени, че ще се забави. След това подкара към къщата на семейство Хауард.
	Беше ходила у Фейт само веднъж, въпреки че не живееха далеч една от друга. Преди години Зийк беше настоявал да се запознае с новата най-добра приятелка на дъщеря си. Още тогава косата му беше рошава и бяла и той гледаше всички обвиняващо, все едно бяха извършили някакво ужасно деяние. Лоръл се боеше до смърт от него, но явно сериозният й външен вид и стеснителното й поведение го бяха успокоили. Нийл й беше казал, че Зийк му разрешил да излиза с Фейт, защото родителите му били от неговото паство и Зийк го смятал за „безопасен“. Реши, че сигурно е сметнал за безопасна и нея.
	Къщата беше стара, двуетажна, бялата боя по фасадата се лющеше. Един от зелените капаци на горния етаж висеше на пантите. За първи път Лоръл се замисли за финансовото състояние на семейство Хауард. Зийк беше работил като майстор, но после спряха да го наемат, защото не можеше да пази проповедите си само за в църквата. Всички, за които работеше, трябваше да изслушват предълги поучения, а когато не четеше проповеди, пееше химни с цяло гърло. После вече никой не го наемаше. Семейството се издържаше само от това, което Мери печелеше в „Дамрън Флорал“, а заплатата не беше много щедра. Бащата на Лоръл не беше вдигал надниците от четири години, въпреки че бизнесът вървеше все по-добре от десет. Докато се качваше по разхлопаните стълби към входната врата, Лоръл реши да промени това, независимо какво ще каже баща й. Всички в „Дамрън Флорал“ заслужаваха увеличение на заплатата.
	Почука. След малко се показа Мери. Синината над окото й преливаше в ярко лилаво и зелено. Луничките й изпъкваха рязко на бледата й кожа, устните й също бяха бледи. Под очите й имаше тъмни кръгове. Облечена беше в стар син плюшен халат, който беше видял много пранета.
	— Здравей, Лоръл — глухо каза Мери. — Очаквах да дойдеш.
	— Така ли?
	— Да. Размислила си и си дошла да ме уволниш след това, което Кърт ти е разказал за татко. Смяташ, че е луд и може пак да дойде в магазина и да причини още щети.
	— Мери, не отричам. Наистина смятам, че баща ти се нуждае от психиатрична помощ, но определено не съм тук, за да те уволнявам. — Млъкна. — Трябва да говоря с теб. Насаме.
	— О! — Мери беше сварена неподготвена. — Ами влизай. Татко спи.
	— Сигурна ли си?
	— Да. Докторът му даде нещо силно.
	Лоръл влезе в малка мрачна стая. Помнеше жълтите тапети със сини цветчета. Преди двайсет години беше решила, че са много хубави. Сега бяха потъмнели и около прозорците имаше влажни петна. На места килимът беше изтъркан до скъсване, дървените маси бяха издраскани, столовете и диванът бяха продънени.
	— Искаш ли чай или нещо друго? — попита Мери, докато Лоръл сядаше в едно кресло. Някаква пружина я убоде по дясната страна на дупето и тя внимателно се опита да се премести, за да не обиди Мери за състоянието на мебелите й.
	— Не, благодаря. Просто трябва да ти задам няколко въпроса.
	— Говориш като Кърт.
	— Не съм полицай, Мери, аз съм твоя приятелка.
	Мери се усмихна унило и седна на дивана срещу нея.
	— Добре. Питай тогава.
	— Кърт каза ли ти какво стана на партито у Прайс?
	— Да.
	— И за медальона на куклата?
	Мери виновно извърна очи.
	— Да. Доста говори за медальона.
	— Е, снощи говорих с Нийл Камрът. — Мери се напрегна. — Обади ми се заради медальона. Каза, че преди години ти си му казала, че медальонът е бил погребан с Фейт. Но все пак той беше на куклата. И двамата го видяхме.
	Мери си пое дълбоко дъх.
	— Излъгах Нийл. Фейт не беше погребана с медальона. Татко не й даваше да носи никакви бижута, особено от майка ни. Тя винаги го носеше в чантата си и го слагаше, когато излизаше.
	— Но не го е носила в нощта, когато е умряла.
	— Беше изчезнал една седмица преди това.
	— Седмица?
	Мери я погледна открито.
	— Да, Лоръл. Просто изчезна. Отначало Фейт мислеше, че татко го е намерил, но не каза нищо. Разстрои се, когато не успя да го намери. Той значеше толкова много за нея.
	Като че ли казваше истината, но ако Фейт е била толкова разстроена, защо не бе споменала за изчезналия медальон на Лоръл? Нямаше защо повече да измъчва Мери.
	— Добре. Искаш ли да поговорим за майка ти?
	Мери се дръпна.
	— Майка ми? Какво общо има тя с това, освен медальона?
	— Просто искам да разбера повече за нея.
	Пръстите на Мери се вкопчиха в износената дантелена покривка на дивана.
	— Не искам да говоря за нея. Татко не ни позволява да я споменаваме.
	— Ти си на двайсет и шест години. Можеш да говориш за каквото си поискаш. Наистина имам причина да те питам.
	— Ами… била е съвсем млада, когато се оженили. В Пенсилвания. Казвала се Джиневра. Родила Фейт на осемнайсет. А мен — четири години по-късно. Избягала, когато съм била на две. След това сме се преместили тук.
	— Защо баща ти е избрал Уилинг?
	Кракът на Мери нервно подскачаше.
	— Живял е тук като малък. Харесвало му, а и имал познати.
	— Разкажи ми още за майка си.
	— Била много по-млада от него. Много красива, като Фейт. Преди години намерих нейна снимка.
	— Може ли да я видя?
	— Татко я изгори, когато разбра, че е у мен.
	— Майка ти никога ли не се е опитвала да се свърже с вас през всичките тези години?
	— Н-не.
	— Което значи „да“.
	— Беше отдавна. Бях на пет или шест.
	— Къде беше тя?
	— Не знам.
	— На писмата нямаше ли обратен адрес или марка?
	— Не помня. Нали ти казах, малка бях.
	— Тя поддържаше ли връзка с Фейт?
	— Да.
	— Повече от веднъж?
	— Не знам. — Мери потърка чело. — Излъгах те. Пишеха си през цялото време. Фейт ме умоляваше да й пиша, но аз не исках. Татко казваше, че е грешница. Винаги съм се стараела да правя каквото иска татко, но не му казах, че Фейт й пише. Исках да угодя и на двамата.
	— Фейт как успяваше да попречи на баща ви да види писмата?
	— Някой в града беше наел пощенска кутия за нея. Не знам кой.
	— Така ли? И кога спряха да си пишат?
	Мери я изгледа, все едно беше глупачка.
	— Когато Фейт умря.
	— Чак тогава! — възкликна Лоръл. Мери кимна. — Фейт никога не ми е казвала нищо за майка ви, освен че избягала с друг мъж и че тя не я вини.
	— Знаеш каква беше Фейт с мъжете. Предполагам, че е можела да я разбере.
	За първи път чуваше Мери да критикува сестра си. Да, Фейт харесваше момчетата, може би дори прекалено много. Доколкото знаеше, самата Мери изобщо не беше излизала на среща. Дали се беше изолирала от мъжете, защото баща й говореше така грубо за Джиневра? И преди умът да започне да му се изплъзва и да реши, че Фейт е била ангел, сигурно беше говорил същото за нея, че и по-лошо. Все пак се беше оказало, че е била бременна. Беше убедил Мери, че Фейт и Джиневра са еднакви!
	— Мери — внимателно почна Лоръл, — къде беше майка ви, когато Фейт умря?
	— Защо ми задаваш всички тези въпроси? — избухна Мери. — Тя няма нищо общо с това! Сигурно вече е умряла.
	— Не е.
	Мери се намръщи.
	— Какво искаш да кажеш? Как може да знаеш нещо за майка ми?
	— Защото съм почти сигурна, че днес я видях на гроба на Фейт.


>>	2.

	— Трябва да се прибираме — каза Дениз. — Снегът се усилва.
	— О, мамо, не! — изстена Одра. — Всяка година гледам светлините.
	Дениз усили чистачките. Трафикът пълзеше покрай Огълби Парк. Все още беше ядосана на Лоръл, беше разстроена от погребението и на всичкото отгоре я хващаше настинка. Последното, което искаше, беше да се влачи из парка, но двамата с Уейн правеха невъзможното, за да зарадват Одра след ужасното й преживяване преди по-малко от четирийсет и осем часа. Тя все още спеше на запалена лампа и искаше Дениз да стои при нея, докато се унесе. Тази вечер бяха извикали Уейн по спешност в болницата, а Одра беше настояла да видят Фестивала на светлините в Огълби, както й беше обещала Дениз.
	— Ти като беше малка всяка година ли се качваше тук? — попита я Одра.
	— Тогава нямаше светлинно шоу.
	— Леле! — ахна Одра. — Ама Коледа нали е имало?
	— Да, миличка — сухо каза Дениз. — Хората са почнали да празнуват Коледа съвсем малко преди да се родя.
	— Това е добре.
	Дениз й хвърли кос поглед, за да види дали се шегува. Не се шегуваше.
	— Студено ли ти е?
	— Не.
	— Аз замръзвам. Ако изчакаме до утре вечер, татко ти ще дойде с нас.
	— Сигурно пак ще има спешен случай. Освен това почти стигнахме.
	Дениз въздъхна. „Още час — помисли си. — Само час и ще съм в хубавата си топла къща с хапчетата против простуда и ментовия чай. Може би дори ще дават нещо хубаво по телевизията.“
	— Лоръл беше ли на погребението днес? — ненадейно попита Одра.
	— Да.
	— Сигурно не е довела Ейприл и Алекс, но нали каза, че може да й идем на гости и да си играя с тях.
	— Да — неопределено каза Дениз. В момента при никакви обстоятелства не можеше да си представи как отива на гости у Лоръл.
	— Мамо, тя каза, че може да идем.
	— Знам. — Болеше я главата и вратът й се схващаше. — Само трябва да изберем хубав ден. — „Което няма да е скоро“ — помисли си.
	Одра пусна радиото. В колата гръмна някакъв рап. Дениз потръпна и го изключи.
	— Мамо! — измрънка Одра.
	— Не мога да го търпя.
	— Искам да слушам музика.
	Дениз пусна някакъв диск и след малко „Карпентърс“ пееха коледни песни.
	— Страхотно — оплака се Одра. — Това е на сто години.
	— Не съвсем и е много хубаво. Стига си мрънкала. — Одра започна да ровичка в нещата на седалката. — Какво търсиш?
	— Фотоапарата. — Уейн й беше купил апарат за еднократна употреба за обиколката на светлинното шоу.
	— Няма да можеш да направиш хубави снимки в този сняг.
	— Винаги правим снимки.
	— Не и когато вали сняг. Ще станат размазани. За бога, имаме светлинното шоу и на видео.
	— Не е същото. Къде ми е фотоапаратът?
	Продължи да ровичка. Дениз стисна зъби. Вечерта нямаше да е добра. Одра все още беше превъзбудена след уплаха на коледното парти. Самата Дениз също се чувстваше ужасно. Но беше стигнала толкова далеч. Вече нямаше как да обърне към къщи. Одра щеше да изпадне в истерия.
	„Коя е майката тук?“ Дениз сякаш чуваше гласа на своята майка. „Млъквай, мамо — отговори й наум. — Нямаш представа какво ми е. Няма да умра, ако я поглезя няколко дни, особено след като аз съм виновна, че я уплашиха така.“
	Минаха през Орнамент Уей. От двете страни на пътя на гигантски захарни пръчки висяха огромни коледни играчки. Одра цвърчеше от удоволствие. Дениз спря пред будката за дарения.
	— Ще изщракам всички снимки на филмчето — заяви Одра. — Те колко са?
	— Двайсет и седем. И ако искаш да снимаш всичко, първо свали прозореца. Иначе ще снимаш само размазани снежинки по стъклото.
	— Знааам — каза Одра с изпълнения с досада тон, който беше усвоила напоследък и който показваше, че Дениз говори очевидни неща.
	Дениз стисна зъби. Знаеше, че децата трябва да пораснат и да отстояват независимостта си, и сигурно беше говорила със същия тон на своята майка, но Одра беше на осем. Беше прекалено рано.
	— Одра, искам да спреш да ми говориш така — скара й се тя.
	— Как така?
	— Знаеш как.
	Одра въздъхна тежко.
	„Може би съм свръхчувствителна — помисли си Дениз. — По-добре да се успокоя.“
	— Студено ли ти е?
	— Не. Добре съм. А ти защо все си разтриваш врата?
	— Нещо съм се схванала. — Направо се беше сковала. — Виж, миличка, ето го Коледния експрес.
	Композицията представляваше влак в реални размери, който сякаш се движеше заедно с тях.
	— Прекрасен е! — извика Одра и свали прозореца. В колата нахлуха леден въздух и сняг. Одра почна да снима.
	— Добре. Подминахме го. Вдигни прозореца. Много е студено.
	Одра затвори прозореца.
	— Мамо, може ли да слушаме нещо друго?
	— Не. На мен това ми харесва. — Одра пак въздъхна. — Съжалявам, просто не мога да понасям това, което слушаш ти.
	— Добре де — каза Одра посърнало.
	— Виж, ето го и Махащия снежен човек.
	Одра пак свали прозореца. Още студен въздух. Още сняг. Дениз кихна и носът й започна да тече. Започваше да я боли гърло.
	— Одра…
	— Знам, знам, вдигни прозореца.
	Подминаха Момиченцето с понито и Веселия ездач.
	— Този с коня е любимият на Бъзи — информира я Одра.
	— Кой е Бъзи?
	— Бъзи Харис. Гаджето ми. Казах ти.
	— А аз ти казах, че си още малка за гаджета. — Дениз по-скоро почувства, отколкото видя, че Одра отново извърта очи. — Не те е целувал, нали?
	— Мамооо!
	— Каза, че се опитал да те целуне. Не съм съгласна някой малчуган да те лигави.
	— Не ме е целувал и не ме лигави. Какво ти става, мамо? Защо си толкова лоша тази вечер?
	— Не съм лоша, просто не ми е добре.
	— Виж, ето я Пепеляшка!
	Дениз погледна към блещукащите лампички, които оформяха огромния замък с кулички, конете, които теглеха великолепната карета на Пепеляшка, голямата оранжева тиква, която се виждаше в далечината и напомняше, че времето лети.
	— Това ми е любимото! — възкликна Одра.
	— Снимай го тогава.
	— Спри, за да направя хубава снимка.
	— Ще преча на движението.
	— Няма, ако спреш отстрани. Мамо, моля ти се!
	Дениз се чувстваше, все едно някой я бие по главата с чук. Напрежението от последните няколко дни беше непоносимо. Красивата къщичка от карти, която беше построила за себе си през изминалите тринайсет години, щеше да се сгромоляса и тя имаше какво да губи. Уейн. Безценната й Одра.
	Момиченцето отвори вратата и излезе в снега.
	— Одра, влизай в колата!
	— Искам да се приближа до светлините!
	Чувство на безсилие и страх заля Дениз.
	— Одра, казах ти да влизаш в колата моментално! — изкрещя с глас, който сякаш не беше нейният. Детето я изгледа втрещено. — Чу какво ти казвам! — викна Дениз, ужасена от собствения си тон, но безсилна да се спре. — Одра, веднага, или ще…
	Лицето на Одра се сбърчи и тя побягна, малките й ботушки вдигаха вихрушка сняг след нея.
	— Господи, какво направих? — изстена Дениз, докато отваряше своята врата и заобикаляше колата. — Одра! — Заради настинката гласът й беше дрезгав и почти заплашителен. Помисли си, че никой не би се успокоил от такъв глас, но не можеше да направи нищо по въпроса. — Одра! — извика пак. По дяволите! Защо все мърмореше срещу детето. Защо гласът й беше толкова ужасен? Защо изобщо бяха дошли тук тази вечер?
	Композициите бяха толкова големи, че трябваше да се разполагат навътре, далеч от пътя. Дениз зърна Одра на светлината на шарените светлинки на каретата на Пепеляшка, след това момиченцето изчезна. Снегът рязко се усили, сипеше се по лицето на Дениз и полепваше по очилата й. Тя спря, свали ги и ги избърса с носната си кърпа, но само миг след като си ги сложи, те отново се покриха със сняг. Тя ги свали и ги пъхна в джоба си. Заради силното късогледство виждаше всичко замъглено. _Сляпа с очила, сляпа и без тях_, помисли си отвратено. Как можеше да е сред шепата хора на света, които не можеха да носят контактни лещи?
	— Одра! — Нищо. Продължи да си проправя път през снега. — Одра! Извинявай. Моля те, не ми се сърди. — Разплака се. Спъна се и едва не падна. Обърна се и погледна към пътя. Нижеше се непрекъснат поток от запалени фарове. Светлината им беше разсеяна от валящия сняг и слабото й зрение. Все пак успяваше да различи собствените си фарове, неподвижни до пътя. От другата страна разноцветните лампички на композицията на Пепеляшка се извисяваха над нея. Знаеше, че композициите са огромни, но да стоиш близо до тях си беше страшничко. Червените кулички на замъка изглеждаха гигантски. Изведнъж се почувства малка и безпомощна.
	Продължи да се влачи през снега, следваше следите от ботушките.
	— Одра! — извика. — Одра, недей така!
	Къдриците й се бяха навили като стотици тирбушончета. „Сигурно приличам на горгоната Медуза“ — помисли си. Сълзи и сняг замръзваха по миглите й. Зъбите й тракаха. Следата заобикаляше композицията и тя се втурна напред. Не беше обула ботуши. Обувките й бяха пълни със сняг и не си чувстваше краката.
	— Одра! Моля те, върни се! — Гърлото я заболя, но тя продължи да вика. — Одра, извинявай!
	Вече беше зад композицията и погледна през рамо. Красива откъм пътя, оттук тя изглеждаше сюрреалистична. Ослепителни светлини, които се надвесваха тромаво зад нея. Пред нея — абсолютен мрак. Знаеше, че от пътя няма как да я видят. В снега изхрущя стъпка. Тя се извъртя. Отначало не видя нищо.
	— Одра! — извика, бясно бършеше очите си. — Од…
	Първият удар се стовари върху врата й. Чу как костите се строшиха, олюля се, но някак успя да остане права.
	— Господи! — ахна, стиснала раната си, без да разбира какво се случва. След това усети топлата кръв да шурти под пуловера й.
	Обърна се и се опита да избяга. Втори удар в тила я повали на колене. Запълзя, пръстите й ровеха, за да стигнат твърда земя, но улавяха само сняг.
	— Не! — Гласът й трепереше. — Моля те, не!
	Още един удар по врата. Тя падна по лице в снега.
	— Одра — промълви, от устата й по пухкавия чист сняг се стичаше кръв. — Бягай, малката ми, бягай…
	Не можеше да помръдне, но все още усещаше студения сняг под бузата си и горещата кръв, която се стичаше в очите й и я заслепяваше. Лежеше и трепереше. Последната картина в ума й беше красиво момиченце с дълги кестеняви къдрици и огромни очи, което я гледа и се смее.
	— Одра, обичам те — прошепна, когато последният удар строши черепа й.


>	Глава 13

>>	1.

	Лоръл сънуваше Фейт. Бяха малки момиченца с цветя в косите, но вместо маргаритки Фейт носеше венец от червени карамфили. Танцуваше под звуците на „Лунната соната“, бавно и изящно. Когато спря, погледна Лоръл и каза:
	— Ти си единствената. Ти знаеш.
	Звън. Тя изстена, когато Фейт започна да се отдалечава бавно, повтаряше: „Ти знаеш“. „Какво знам?“ — изплака Лоръл. Звън. Тежест върху тялото й. Нещо топло по лицето й. Отвори очи. Ейприл седеше отгоре й и я ближеше по бузите, а телефонът не спираше да звъни.
	— Будна съм, Ейприл — измърмори тя, затисната от тежестта на кучето. — Мръдни се де, кученце!
	Ейприл се беше разположила на корема й, явно уплашена от бълнуването и мятането й. Лоръл протегна ръка, колкото можа, стигна слушалката и някак успя да вдигне.
	— Ало?
	— Лоръл, Кърт е.
	— Кърт. — Лоръл погледна часовника на стената. Дванайсет и половина. — Какво има?
	— Няма лесен начин да ти го кажа. — Той си пое дълбоко дъх. — Дениз Прайс е мъртва. Убита.
	Сякаш цялата кръв на Лоръл се оттече. Зави й се свят, причерня й. Отвори уста, но оттам не излезе нищо.
	— Лоръл, чуваш ли ме?
	— Да. — Гласът й беше почти шепот. — Как?
	— Завела Одра в Огълби да гледат светлините. По някаква причина момиченцето е слязло от колата — не знаем защо, тя почти не говори. Дениз явно е тръгнала след нея. Била е пребита до смърт зад една от композициите.
	— Пребита? Като Анджи?
	— Да.
	— Господи, Одра не е видяла как убиват майка й, нали?
	— Не знаем. Тя е в болницата в шок. Знаем, че е видяла тялото и че гледката е била ужасна. От лицето на Дениз не е останало почти нищо.
	— О, не! — изстена Лоръл. Чувстваше се, все едно някой я е наръгал с нож в корема. Ужасна гледка за всекиго, а за дъщерята на Дениз… Лоръл се бореше да си поеме дъх. — Кърт, имаше ли нещо до или върху тялото?
	Той не отговори веднага.
	— Не би трябвало да ти го казвам, но да. Една от онези карти, за които ми каза.
	— Карти таро. Картата на Страшния съд, нали?
	— Не ги различавам. Но имаше и сърце и шестица.
	— Къде?
	— Тя беше облечена в светло леко палто. Бяха нарисувани с кръв на гърба.
	— Кърт…
	— Трябва да свършвам. Реших, че ще искаш да знаеш. — Гласът му стана груб. — Може би това можеше да се избегне, ако… — Чу го как си поема дъх на пресекулки. — По дяволите! Довиждане, Лоръл.
	И й затвори. Лоръл беше като парализирана. В събота вечерта Дениз беше организирала коледно парти в красивия си дом. Два дни по-късно беше мъртва. Не просто мъртва, а убита. Пребита до смърт като Анджи. И Одра я беше видяла.
	Кучетата се разлаяха. Лоръл се напрегна. Какво бяха чули? Натрапник? Нима някой беше дошъл да я убие, както бяха убили Дениз?
	Някой почука. Лоръл все още стискаше телефонната слушалка, свита на кълбо в леглото. Чукането се усили.
	„За бога, убиецът няма да си прави труда да чука“ — помисли си. А може би щеше, ако беше приятел… Някой вече блъскаше по вратата, после се чу вик:
	— Лоръл, Моника съм! Отвори де!
	Нямаше как да сбърка този силен дрезгав глас. Усети как животът бавно се връща у нея. Най-накрая остави слушалката, стана, грабна тежкия си хавлиен халат и отвори.
	— Тези кучета хапят ли? — попита рязко Моника. Беше с дънки, високи ботуши и кожено яке.
	Лоръл погледна Ейприл и Алекс, които се бяха отдръпнали и гледаха предпазливо Моника.
	— Не, ако не правиш резки движения — отговори сухо. Вече знаеше, че кучетата няма да я харесат.
	Моника влезе.
	— Дениз е мъртва.
	— Знам. Кърт току-що ми се обади. А ти как разбра?
	— Отседнала съм в Огълби Парк. Полицията е навсякъде. Направо е лудница. Не беше трудно да разбера какво е станало.
	„Сигурно“ — помисли си Лоръл. Полицията можеше да пъди Моника от местопрестъплението до посиняване, но нямаше да може да я спре. Понякога Лоръл си мислеше, че нищо на света не може да спре стихията на име Моника Бойд.
	— Кърт каза, че до тялото е имало карта таро, а на гърба на палтото й са нарисувани с кръв шестица и сърце.
	— Предположих.
	— Божичко, ами Кристъл? — внезапно възкликна Лоръл. — Трябва да видим дали е добре.
	Тръгна към телефона, но Моника я спря.
	— Вече й се обадих. На сигурно място е у тях и истеризира.
	— Може би трябва да е тук с нас.
	— Тя не е в състояние да шофира, а аз не съм в състояние да я слушам как се оплаква и хленчи.
	— Трябва да си потресена, щом си тук. Вчера и днес сутринта не искаше да ми говориш.
	Моника не й обърна внимание.
	— Имаш ли скоч?
	— Не, само бира.
	— В бурята всички пристанища са еднакви.
	Лоръл й донесе кутийка бира и чаша. Също като Кърт Моника не погледна чашата. Отпи голяма глътка, след това потръпна.
	— Уф, защо не си купиш нещо прилично?
	— Защото не пия.
	— А би трябвало. Алкохолът прави дългите самотни нощи поносими. — Моника седна на дивана, преметна глезен на коляно и се загледа в празната камина. — Май не помогнах много, като дойдох в Уилинг.
	— Трябваше да говорим с полицията.
	— Ти нали говори. И какво от това?
	— Казах на Кърт онази вечер. Нямаха време да направят кой знае какво.
	— И обвиняваш мен.
	— Не, обвинявам себе си. Трябваше още в началото да постъпя както смятах за редно.
	— О, стига си се правила на благородна, Лоръл. Досадна си. Истината е, че обвиняваш мен, също както преди тринайсет години, когато те убедих да не си отваряш устата за това как умря Фейт.
	Гневът на Лоръл растеше заедно със силата на гласа й.
	— Да, тогава исках да те обвинявам. И сега искам да те обвинявам, защото е лесно да хвърлиш вината върху някой друг. Но не се правя на благородна. Аз трябваше да направя нещо. Това е истината и ако ти се струва досадно, че не те мисля за всемогъща, отговорна за моите действия, за действията на Кристъл и Дениз, това е много жалко. Всички постъпихме глупаво. — Моника гледаше втренчено пред себе си и не казваше нищо. — Но има нещо, за което те държа отговорна — продължи Лоръл. — Защо не ни каза, че твоята кантора защитава бившия съпруг на Анджи?
	— Виж, Лоръл, не аз решавам кои дела да поеме кантората.
	— Не те питам това.
	— Добре. Не ви казах, защото смятах, че ще си извадите прибързани заключения.
	— Какви заключения? Че ако лепнем убийството на Анджи на някой друг, Стюарт Бърджес ще бъде оправдан? Че това ще е сериозен удар за твоята фирма?
	— Знаем, че Стюарт не е убил Дениз.
	— Така ли? Пуснали са го под гаранция.
	— И е под наблюдение.
	— Стига, Моника. На няколко пъти изтъкна колко е близо от Ню Йорк до Уилинг. Да не би да твърдиш, че Бърджес, при всичките си възможности, не би могъл да дойде дотук и да се прибере в Ню Йорк незабелязано?
	— Може би. Но защо да го прави?
	— Защото е знаел за Фейт и Шестица купа и е искал убийството на Анджи да изглежда като отмъщение.
	— Глупости.
	— Така ли?
	Моника пресуши бирата.
	— Може ли да получа още малко от този божествен нектар?
	— В хладилника е — студено каза Лоръл.
	И когато Моника излезе от стаята, й хрумна ужасяваща възможност. Ами ако Моника правеше така, че нещата да изглеждат, все едно Анджи е била убита от човек, който иска да отмъсти за Фейт? Нали смъртта на Дениз щеше да убеди полицията, че мотивът е този? В края на краищата Стюарт Бърджес дори не познаваше Дениз. Ами шестицата и сърцето и картата таро на мястото на убийството на Анджи? Възможно ли беше, след като я беше убил, Стюарт да се беше обадил и да беше накарал някого да подправи местопрестъплението и да подхвърли улики, които биха свързали това престъпление с друго, вероятно планирано занапред? Кой би могъл да измисли подобен план? Някой умен, амбициозен и студен човек. Знаеше, че Моника е била в Ню Йорк, когато Анджи е била убита. И сега беше в Огълби Парк…
	Моника се върна в стаята и пак седна на дивана. Лоръл се опита да се държи спокойно, макар че всеки нерв в тялото й трептеше.
	— Моника, когато дойде в Уилинг и ни разказа подробностите около убийството на Анджи, мислеше ли, че някоя от нас би отишла в полицията?
	— Не. — Тя отпи глътка бира. — Е, може би ти. И преди тринайсет години ти най-много се бореше да кажем истината.
	— Тогава защо ми каза? Защо изобщо каза на всички и рискува някоя да отиде в полицията?
	Кракът на Моника подскачаше.
	— Лоръл, не съм съвсем коравосърдечна. Не можех да ви оставя да тънете в неведение, лесни мишени за убиеца.
	— Разбирам.
	— Така е. А ти какъв намекваш, че е истинският ми мотив?
	— Нямам настроение да се обясняваме.
	— А аз нямам настроение да слушам повече тези прикрити обвинения. Изпих доста скоч и тази бира накрая не ми се отразява много добре. — Моника се изправи. — Тръгвам.
	— Искам да те питам нещо.
	— Добре. Само едно.
	— Ти ще имаш ли нещо общо със защитата на Стюарт Бърджес?
	Моника прибра дългата си коса зад ушите си.
	— Не. — Погледна Лоръл внимателно. — На какво се усмихваш?
	— На това колко си самонадеяна. — Лоръл поклати глава. — Забрави ли, че винаги познавам кога лъжеш?
	— Сериозно?
	— Да. И сега лъжеш. Имаш какво да спечелиш, ако Стюарт Бърджес бъде обявен за невинен.
	— Разбира се. Когато фирмата печели, всички, които работят в нея, също печелят.
	— О, Моника, стига вече. Мисля, че интересите ти не са толкова алтруистични. Мисля, че ще спечелиш много от оправдаването на Стюарт Бърджес.
	Моника присви очи.
	— Ще загазиш, ако продължаваш с тези спекулации. Не подозирах, че си толкова конфликтна.
	— Тринайсет години живях в срам и страх. И едва наскоро осъзнах колко съм се откъснала от всички. Нямам близки приятелки, а единствения мъж, с когото имах наистина сериозна връзка, отблъснах, защото не можах да се насиля да му кажа истината за Фейт. Няма да живея повече така, Моника. Може и да съм конфликтна. Може дори безразсъдно да изказвам на глас всичките си съмнения, но ми писна да се бъхтя с такава вина на плещите си. Писна ми да си седя и да си мълча, и да си пазя гърба, и да си защитавам репутацията. Ще направя всичко, което мога, за да открия кой е убил Анджи и Дениз и да защитя Кристъл и себе си. Всичко.
	Ъгълчетата на устата на Моника се извиха в полуусмивка.
	— Не смяташ, че трябва да защитиш и мен, така ли?
	— Ако има нещо, в което винаги си била блестяща, то това е да се защитаваш.
	За миг Моника я изгледа странно, после се разсмя:
	— Права си, Лоръл. Нямам нужда от никого. И никога не съм имала.
	Докато Моника вървеше към колата си, Лоръл още чуваше смеха й.


>>	2.

	Лоръл стоя будна цялата нощ, слуша музика, разхожда се из стаите, опитваше се да плаче, за да освободи част от натрупалите се емоции, но ужасът беше прекалено пресен. Все виждаше Дениз с карираната шотландска пола, как стои зад Уейн, който свири „Големи огнени топки“. Сивите й очи преливаха от топлина и гордост, докато гледаше съпруга си. Тези очи никога вече нямаше да се стоплят — нито от гордост, нито от обич, нито от простата радост, че си жив.
	Лоръл знаеше, че ако майка й беше тук, вече щеше да забърква традиционния пай с риба тон и желето, които да занесе у Прайс на сутринта. Лоръл ненавиждаше и двете ястия. Освен това бог знае колко такива деликатеси щяха да получат Прайс. Тя щеше да вземе нещо готово, макар да се съмняваше, че Уейн и Одра ще имат апетит. Храната в дома на опечалените е основно за гостите.
	А нейните собствени коледни планове? Вдругиден трябваше да затвори магазина и да отлети за Флорида. Фактът, че не й се ходеше, нямаше нищо общо с решението й. В седем сутринта вдигна телефона и се обади на майка си.
	— Изненадана съм да те чуя толкова рано — каза Мег Дамрън. — Как мина погребението на Анджи?
	— Тъжно, като всички погребения, но беше събитие. Дойде губернаторът, някои известни личности също. — Пое си дълбоко дъх и забързано добави: — Виж, мамо, няма да успея да дойда за Коледа.
	— Какво? — ахна майка й. — Защо?
	— Защото… ами защото още някой умря. Дениз Прайс. Преди беше Дениз Гилбърт.
	— Дениз! Помня я, разбира се. Какво е станало?
	— Снощи… са я убили.
	— Убили са я? — бавно повтори майка й. — Къде? Защо?
	— На светлинното шоу в Огълби. Пребили са я до смърт.
	Лоръл направо чуваше как майка й се опитва да смели информацията. Накрая каза:
	— В Огълби? Това е немислимо! Там никога не се е случвало нищо подобно. Пребита до смърт?
	— Да. Зад една от големите композиции.
	— Божичко! Пребита до смърт! Като Анджи. Ти, Дениз и Анджи бяхте приятелки. Има ли някаква връзка?
	— Не знам — уклончиво отговори Лоръл. — Анджи и Дениз не са се виждали от години.
	— Но такова съвпадение… — Гласът на майка й заглъхна, след това се върна с пълна сила. — Искам да затвориш магазина и къщата и да дойдеш тук още днес.
	— Не мога, мамо.
	— Можеш и ще го направиш.
	— Мамо, Дениз остави малко момиченце. Тя е само на осем и е видяла тялото…
	— И предполагам, че си има баща и други роднини, които ще се погрижат за нея. Няма да оставаш там!
	— Ще остана.
	— Лоръл, за бога, защо си толкова проклета? Знаеш, че с баща ти не можем да се върнем. Клодия има нужда от нас…
	— Знам, че има. Искам да останете във Флорида с нея. Но моето място е тук.
	— Защо?
	— Не искам да спорим и не мога да навлизам в подробности, но няма да дойда за Коледа.
	— Можеш ли да си представиш колко ще се притеснявам за теб?
	— Не се притеснявай.
	— Лесно ти е да го кажеш. Все едно двамата с Хел си нямаме достатъчно грижи покрай Клодия и разправиите й с баща ти. Не знам какво я е прихванало. И не знам кога ще се роди бебето. — Майка й все едно всеки момент щеше да се разплаче. — Лоръл, държиш се невероятно егоистично.
	— Правя това, което трябва. Всичко ще е наред, обещавам.
	Затвори и въздъхна:
	— Надявам се само това да е обещание, което мога да спазя.


>>	3.

	Обади се на Норма.
	— У теб ли е резервният ключ за задния вход?
	— Разбира се. Да не мислиш, че ще изгубя ключа за магазина?
	— Не. Дори не знам защо те попитах. Предполагам, че не си чула за Дениз Прайс, нали?
	— Не. Коя е тя?
	— Тя е… беше моя приятелка. Била е убита снощи.
	— Какво? — изграчи Норма. — Убита?!
	— Да. Точно сега не искам да навлизам подробности, но двете с Пени ще можете ли да се оправите в магазина без мен? Не съм мигнала цяла нощ и не знам дали ще успея да дойда.
	— Разбира се, че ще се оправим. О, Лоръл, толкова съжалявам. Първо Анджела Ричи, а сега и тази жена. Накъде върви този свят, господи!
	— Не знам, Норма, наистина не знам.
	— Стой си вкъщи и си почини. С Пени ще се справим с всичко.
	— Не знам как да ви се отблагодаря. Но ще ти кажа, че догодина смятам да увелича заплатите на всички.
	— О, скъпа, няма нужда — каза Норма, но явно беше доволна. — Почини си и не се притеснявай за нищо в магазина.
	Всъщност тя изобщо не се притесняваше за магазина. В момента управлението на „Дамрън Флорал“ изглеждаше като едно от най-маловажните неща в живота й. Основната й грижа беше да се опита да предотврати още убийства.
	— И как мислиш да го направиш? — саркастично попита сама себе си. Мисълта, че тя — срамежливата и мълчалива, обременена Лоръл Дамрън, която беше избягала от колежа, за да се скрие зад щанда на бащиния си магазин за цветя — може да намери и разобличи убиец, изглеждаше смехотворна, като от детски мечти. Но имаше ли алтернатива? Да избяга във Флорида? Да се крие страхливо, докато убиецът не се добере до нея или до Кристъл?
	Не. Време беше да излезе от внимателно изградената си черупка и да се изправи лице в лице не само с миналото, а и с бъдещето. Не можеше повече да живее с чувството, че хора умират заради нещо, което е трябвало да направи, нещо, което е можела да направи, ако беше имала куража.
	След час — с дънки, дебел пуловер и яке — тръгна да излиза. Реши да вземе и кучетата. Вече с каишки, те я задърпаха през снега към колата.
	Не знаеше защо изпитва непреодолимото желание да види обора на Причард. Беше минавала оттам няколко пъти след нощта на смъртта на Фейт и всеки път се беше чудила защо собствениците му не са го разрушили. Пожарът през онази нощ щеше да го унищожи напълно, ако лапавицата не беше така силна и ако дървото не беше мокро от снега. Бяха оставили развалината да си стои. Преди пет години семейството се беше изнесло. Нямаха късмет с фермата, както и никой от собствениците след първите Причардови. Всяка година всичко от необичайно силни дъждове до летни жеги и от ветрове до пълчища гладни насекоми унищожаваше реколтата. Лоръл не вярваше, че там някога отново ще има ферма. След няколко години на това място сигурно щяха да построят търговски център.
	Докато караше по изровения път, по който бяха минали с останалите от Шестица купа през онази ужасна нощ преди тринайсет години, си спомни разказите, които беше слушала за фермата на Причард още от детството си. Казваха, че точно преди да я обесят, докато стояла с примка около врата и свещеникът я умолявал да се покае, Есме Дюбоа проклела не само хората, които я признали за виновна в черна магия, а и земята и всеки, който стъпи на нея. Странно, но през следващите почти триста години след смъртта на Есме обитателите на фермата били сполетявани от необичайно много смъртни и нещастни случаи. В средата на деветнайсети век дори имало убийство, когато собственикът заварил някакъв ратай да се люби с дъщеря му. Намушкал ратая с вила. Момичето — шепнели из града — пометнало и избягало и никой повече не го видял. Собственикът прекарал следващите двайсет години в затвора, а съпругата му и тримата му синове изгубили фермата и потънали в бедност. През трийсетте години на двайсети век четиригодишният син на фермера, който се возел на трактора заедно с баща си, се преметнал назад и паднал под острите като бръснач дискове. През шейсетте ръкавът на някакъв мъж се закачил в машината за чистене на царевица и тя го повлякла. Часове по-късно младата му жена открила нарязаните му останки и полудяла от скръб.
	Място на смърт, това беше фермата на Причард. Мракът започваше със смъртта на Есме Дюбоа и завършваше… Помисли си за Фейт, но мракът не беше свършил със смъртта на Фейт. Мракът все още беше надвиснал над всички, които се доближаха до фермата и особено до обора. Със сигурност все още беше надвиснал над Шестица купа, които се бяха промъкнали тук като неразумни тийнейджърки, заиграващи се с окултното.
	Лоръл никога не беше вярвала истински в силата на окултното, нито когато бяха малки и играеха игрите на Моника, нито сега. И все пак историята на фермата на Причард можеше да има силно въздействие върху по-впечатлителни от нейния умове. Дори до степен някой да се опита да изкара, че от гроба си Фейт използва някой жив човек, за да отмъсти за смъртта си.
	Паркира възможно най-близко до обора и изкара кучетата от колата. Държеше ги за каишките, въпреки че знаеше, че няма нужда. На чужда територия те щяха да стоят плътно до нея.
	Тръгна през хрускащия сняг. Дърветата бяха посипани със сняг, клончетата бяха побелели и приличаха на дантели на фона на ниското оловносиво небе. Няколко бора се огъваха под тежестта на снега, в далечината няколко канадски гъски плуваха спокойно в голямото езеро, все едно водата беше приятно топла.
	Пред нея се извисяваха останките от обора на Причард. Сняг беше натрупал по острия му покрив, оголените небоядисани дъски на стените бяха неприветливи и занемарени. Едва различаваше къщата в далечината, но й се струваше, че оттам някой я гледа. Това беше напълно възможно. Изоставена преди толкова време, къщата сигурно се беше превърнала в свърталище на скитници. Не се притесняваше, че ще има скитници в обора — никой не би живял в тази съборетина с пръстен под, когато можеше да се настани в къщата, макар там да нямаше отопление и вода и повечето прозорци да бяха счупени. Над фермата се носеше тънка мъгла, която правеше въздуха тежък и обещаваше още сняг през деня. Задуха пронизващ вятър, развя къдриците й и тя се разтрепери. Никога не беше виждала по-пусто място от фермата на Причард. Изглеждаше нереално, като нещо от някоя страшна фантазия.
	Лоръл спря. Какво правеше тук? Какво я теглеше към това място? Неправдоподобната идея, че понеже неприятностите бяха започнали тук, решението им също е тук? Нима решимостта й през дългите тъмни часове на нощта да намери убиеца беше замъглила здравия й разум, чувството й за реалност? Може би беше опасно да е сама тук. Бръкна в джоба си и напипа флакона със спрей. Не беше кой знае колко успокоително. Никога не беше мислила да си купи пистолет, допреди две седмици това дори щеше да й се стори смешно. Но сега изобщо не й беше смешно. С убиец на свобода пистолетът беше по-смислен от сълзотворния спрей и двете срамежливи кучета.
	Ейприл и Алекс сякаш прочетоха мислите й и се съгласиха с нея. Трябваше да ги влачи за каишките, за да ги вкара в обора. Вътре те плашливо се притиснаха в краката й.
	Лоръл се огледа. В предната част на обора стърчаха само няколко дялани на ръка подпорни стълбове, овъглени и посивели. Влезе по-навътре, влачеше кучетата. Яслите, където някога бяха прекарвали нощите си отдавна умрели животни, все още си бяха там, оголени дори от миризмата на крави и коне. През дупките в покрива навяваше сняг. На стената беше подпряна стара вила. Дали беше същата, с която фермерът беше убил ратая преди толкова време? Дали бяха заварили младите тук, в този обор? До вилата се въргаляше изгнило одеяло. Един плъх я следеше внимателно иззад него. Колко още от тези гадини имаше тук? Сигурно стотици.
	Тъкмо понечи да си тръгне, когато нещо привлече вниманието й. Насред пода имаше бала слама. Фейт беше стъпила точно на такава. Инстинктивно Лоръл вдигна очи и ахна.
	От една напречна греда висеше примка за бесило — примка, направена от ново въже.
	Изведнъж кучетата се разлаяха. Няколко гълъба шумно изпляскаха с криле под тавана и се разхвърчаха, търсеха пролуки, за да се измъкнат навън. Плъхът и двама негови приятели претичаха по пода, право към Лоръл. Тя нададе приглушен вик и се обърна да побегне.
	На три метра зад нея стоеше Нийл Камрът.


>	Глава 14

	— Нийл… — успя да каже Лоръл. Гласът й беше поне октава по-висок от обикновено. — Какво правиш тук?
	— Бих могъл да те попитам същото. — Той тръгна към нея и за нейна изненада двете кучета застанаха нащрек. Алекс дори изръмжа. — Ще ме нападнат ли?
	— Не съм сигурна. — Лоръл беше убедена, че няма да се нахвърлят върху него, но беше по-добре да не му го казва. — Просто изпитах нужда да видя това място. Не знам защо.
	— И аз. — Нийл беше с дънки и велурено яке. Спокойно си запали цигара.
	Сърцето й биеше като лудо. Дали я беше последвал дотук? Нямаше кой да й помогне, ако решеше да й направи нещо. Опита се небрежно да бръкне в джоба си за флакона със спрей. По дяволите! Дори не беше разпечатала капачето. Щеше да е мъртва, преди да успее да го извади, да го отвори и да го насочи към очите му.
	Въздъхна.
	— Тези плъхове…
	— Избягаха. Тук сигурно е пълно с тях. Те наистина нападат, но само ако са приклещени в ъгъла. — Вдигна поглед към примката. — Видя я, нали? — Лоръл с мъка си пое дъх. — Какво мислиш?
	— Не знам. Въжето е ново.
	— Това е заплаха, Лоръл.
	Тя го изгледа твърдо.
	— За кого? Кой би могъл да знае, че ще дойда тук?
	— Може би не е предназначена за теб. Може да е за Кристъл или Моника.
	— Кристъл прекалено я е страх да дойде тук. Моника… Тя изобщо не би дошла. — Той дръпна от цигарата, а тя продължи: — Проследил си ме дотук, нали?
	— Да. — Не изглеждаше нито смутен, нито заплашителен. — Имах предчувствие, че може да дойдеш тук след убийството на Дениз.
	— Откъде разбра за него? Станало е прекалено късно, за да попадне в сутрешните вестници.
	— Чух в заведението, в което закусвах. Не знам подробности, но знам, че е била убита като Анджи. Пребита до смърт.
	— Ужасен начин да умреш.
	— Има ли хубави начини?
	Изглеждаше съвсем спокоен, говореше тихо, пушеше небрежно. Опасен или не, изведнъж тя истински му се ядоса.
	— Защо си ме проследил? — изтърси. — За да видиш как ще реагирам на въжето ли?
	Той изглеждаше искрено учуден.
	— Мислиш, че съм го закачил аз? — Лоръл не отговори. — Господи, вярвах, че си от малкото хора в града, които не ме смятат за откачалка, но виждам, че съм сгрешил.
	„О, не!“ — помисли си Лоръл. Само това й трябваше сега — да го ядоса.
	— Не те мисля за откачалка…
	— Недей да ми обясняваш. Ако бях на твое място, и мен щеше да ме е страх. — Пусна фаса на земята и го смачка с обувката си. — Не исках да те плаша, Лоръл. Всъщност те проследих дотук, защото не е безопасно да идваш сама на такова изолирано място, предвид всичко, което става. Сега, след като видях примката, знам, че бях прав да дойда. Който и да е убил Анджи и Дениз, е идвал тук.
	Лоръл преглътна.
	— Значи си дошъл, за да ме защитиш?
	Той се усмихна.
	— Не съм мършавото безпомощно момче, което бях в училище. Не съм супергерой, но стрелям добре и доста ме бива в бокса и каратето. — Направи пауза. — Кърт знае ли, че си тук?
	Тя се поколеба. Дали да не го излъже и да му каже, че знае? Не беше сигурна за намеренията на Нийл. Колебанието й обаче отговори на въпроса му и той каза:
	— Не знае.
	Лоръл стисна зъби. Какво значеше това? Че Нийл се чувства свободен да прави каквото си поиска и знае, че може да не я открият дни наред?
	— Май е по-добре да се махаме — каза той, все едно прочел мислите й. — От това място ме побиват тръпки, а примката ми говори, че определено не бива да сме тук.
	— Да. — Лоръл чу облекчението в гласа си. Сигурна беше, че и той го е чул. — Трябва да се прибирам.
	— Лоръл, наистина трябва да поговорим. — Тя го погледна предпазливо. — Искаш ли да пием кафе в „Макдоналдс“?
	В това предложение действително нямаше нищо заплашително. Но все пак…
	— Кучетата са с мен. Изпадат в паника, когато ги оставя сами в колата.
	Нийл ги погледна.
	— Сигурен съм, че не искаш да ме поканиш на кафе у вас. Не те обвинявам. Ще си вземем кафе от гишето за обслужване на автомобили и ще дойда в твоята кола на паркинга. Ще сме пред очите на много хора. Става ли?
	За какво искаше да говорят? За смъртта на Дениз? За Фейт? Любопитството надделя над желанието да избяга от него.
	— Става.
	— Добре. Да тръгваме тогава. Паркирал съм точно зад теб.
	Доста широко и пусто пространство, през което да мине с мъжа, когото подозираше, че предната нощ е убил Дениз. Но нямаше избор. Докато минаваха през буренясалото поле, което водеше към пътя, не можеше да се отърси от усещането, че някой ги гледа от къщата. След малко попита:
	— Когато дойде, видя ли някого около къщата?
	Вятърът залепи пясъчнорусата му коса на челото му, така изглеждаше по-млад. Когато беше ученик, родителите му го караха да се подстригва толкова късо, че Лоръл не беше разбрала, че косата му е чуплива.
	— Не видях никого, но имам чувството, че там има някой. Чух, че през зимата в къщата се подслонявали някои от тези, които дядо ми би нарекъл бродяги.
	— Да — неопределено каза Лоръл.
	— Но ти не се притесняваш от това, нали? Страхуваш се, че този, който е закачил примката, е в тази къща. — Лоръл кимна. — Искаш ли да проверим?
	— Не! — „Почакай!“ — помисли си. Какво беше станало с решимостта й да открие убиеца? Решимостта не включваше влизането в запустяла къща с един от заподозрените все пак. — Студено ми е, а и бог знае какво ще намерим там. Може да е човекът, окачил примката, а може да са банда бездомници и да ни нападнат.
	Нийл се ухили.
	— Значи не си либералка, която мисли, че бездомните са просто злополучни жертви на системата, които не искат да навредят на никого.
	— Сигурна съм, че много от тях са тъкмо такива. Но също така съм сигурна, че някои могат да те заколят за един долар. Не обичам да генерализирам.
	— Много мъдро от твоя страна. Генерализирането може да ти навлече неприятности. Както и ако си мислиш, че можеш да решиш сама всички проблеми, независимо колко са сериозни.
	Лоръл го изгледа остро.
	— Нещо конкретно ли имаш предвид?
	— Няколко неща. — Той посочи. — Ето ги колите. Ще се видим след десет минути.
	Ейприл и Алекс с благодарност се покатериха на топлото си одеялце на задната седалка. Алекс трепереше под късата си козина.
	Докато Лоръл седне зад волана, Нийл вече беше обърнал и потегляше. Дали не беше грешка да се срещне с него? Не. Щяха да са на обществен паркинг и тя можеше да научи нещо важно.
	Когато стигнаха „Макдоналдс“, си поръча кафе и пилешки хапки „макнъгетс“ за кучетата. Паркира на едно празно място. Докато сипваше сметаната в горещото кафе, Нийл почука по стъклото. Тя му махна да влезе.
	— Падат си по „макнъгетс“? — попита той, докато Лоръл даваше късчета пилешко на кучетата.
	— Падат си по всичко. Старая се да внимавам с диетата им, но от време на време трябва и да ги глезя.
	— Как се казват?
	— Това с дългата козина е Ейприл. Другото е брат й Алекс.
	— Тя е красива, а той е сладур. Освен това има доста яки челюсти.
	— Знам. Доктор Ричи казва, че сигурно в родословието му има някой питбул. Никога не е ясно при мелезите, особено когато са от различни бащи, както в този случай.
	— Синът ми Роби имаше куче. Мелез. Аполон. Беше луд по него.
	— Продължаваш ли да се грижиш за него?
	Нийл бързо отпи от кафето си, погледът му беше вперен напред.
	— Не. И то умря при катастрофата. Докато гаснеше обгорен, измъчван от болки, Роби непрекъснато питаше за Аполон. — Устните му се изкривиха в горчива усмивка. — Питаше повече за Аполон, отколкото за майка си. Казах му, че кучето е добре. Излъгах сина си на смъртното му легло.
	— Постъпил си правилно — нежно каза Лоръл.
	— Може би единствената ми правилна постъпка от години. — Лицето му стана студено. — С Елън бяхме разделени. Ако не бяхме и ако бях карал аз…
	— Пак можеше да се случи нещастие.
	— Тя беше алкохоличка, Лоръл. Затова се разделихме. Не можех повече да се примирявам с пиенето й.
	— И я напусна?
	— Не. Тя ме изрита, защото настоявах да отиде в център за алкохолици. Когато си тръгнах, трябваше да взема Роби с мен. Вместо това го оставих в нейни ръце и виж какво се случи. Карала е пияна. Тя поне е загинала на място. Както винаги, нещата за нея са се наредили по лесния начин. Но бедният Роби… — Гласът му му изневери и Лоръл усети не само огромното му страдание, но и гнева му. Говореше, все едно мрази Елън. Сигурно и тя би я мразила, ако беше на негово място.
	— Нийл…
	— Извинявай — рязко каза той. — Не те помолих да се срещнем, за да те заливам със собствените си проблеми. — Тя почувства какви херкулесовски усилия полага той, за да се овладее. — Исках да поговорим за убийствата на Анджи и Дениз.
	— Добре. Но първо ми отговори на един въпрос. Откъде знаеше, че тази сутрин може да отида във фермата на Причард?
	— Още се притесняваш от това, че съм те проследил, така ли?
	Тя го погледна право в очите.
	— Ти нямаше ли да се притесняваш, ако някой преследваше теб?
	— Щях. Но нека да ти обясня. Не съм те преследвал досега. Но ти си единствената, с която мога да говоря за това — за Фейт, за нероденото дете, за всичко. Ти ми каза за странните неща, които са открили след убийството на Анджи и които са свързани с Шестица купа. Тази сутрин, когато чух за убийството на Дениз, дойдох у вас, за да поговоря с теб. След това реших, че може да те изплаша, като се появя на прага ти толкова рано, все пак ти не ме познаваш добре и живееш сама. Отбих край пътя и си мислех да почакам и да те хвана на работа. Ти обаче потегли в противоположна посока на магазина. Имах странното предчувствие, че отиваш във фермата, и знаех, че не бива да ходиш там сама.
	Обяснението изглеждаше правдоподобно. Гласът му беше искрен. Очите му бяха сериозни. Лоръл реши да му повярва.
	— Добре. Разбирам. Но не знам за убийството на Дениз повече от теб.
	— Имало ли е шестица и сърце и карта таро?
	— Да.
	— По дяволите. Тогава няма съмнение, че са свързани.
	— Няма.
	Той се втренчи в празното пространство пред себе си и известно време не каза нищо.
	— Говори ли с Мери за медальона?
	— Да. Тя призна, че те е излъгала. Каза, че баща й не позволявал на Фейт да го носи. Че винаги си го слагала чак след като излезела от къщи. Той никога нямало да позволи да я погребат с него, а и медальонът изчезнал седмица преди смъртта й.
	— Изчезнал? — скептично повтори той. — Много удобно.
	— Знам. Фейт не ми е споменавала, че го е изгубила.
	Нийл взе два макнъгета и ги даде на кучетата. Ейприл деликатно взе своя. Алекс почти му отхапа пръстите. Лоръл се изненада, когато той се разсмя. Дълбок, искрен смях, който прогони тъгата от очите му.
	— Не се шегуваш, а, Алекс?
	— Никога не е сигурен откъде ще дойде следващото му ядене.
	— Това със сигурност е сериозно притеснение. Изглеждат недохранени. — Нийл отпи от кафето. — Научи ли още нещо от Мери?
	— Да, нещо наистина интересно. Каза, че Фейт си пишела с майка си чак до смъртта си. Зийк не им давал да общуват с нея, така че някой бил наел пощенска кутия за Фейт.
	— Сестрите Луис.
	Лоръл зяпна.
	— Сестрите Луис ли?
	Той кимна.
	— Не знаеше ли, че са лели на Джиневра?
	— Лели на Джиневра? Фейт никога не ми е казвала за това.
	— И на мен нямаше да каже. Но беше пияна.
	— Пияна?!
	Той я погледна и се усмихна.
	— Мислиш, че нощта, когато е умряла, е пила алкохол за първи път? Грешиш. Бяхме типичните потиснати тийнейджъри, Лоръл. Пиехме, пушехме, правехме секс. Сигурно щяхме да взимаме и наркотици, ако можехме да си ги позволим. Но тя не би искала ти да знаеш за това. Твоето мнение значеше прекалено много за нея.
	— Защо не ми е казала за сестрите Луис?
	— Зийк не й позволяваше да има нищо общо с тях. Тя се опитваше да запази отношенията им в тайна и те правеха същото, за да я защитят.
	— Но не ми е казвала и че пише на майка си!
	— Умираше от страх някой да не каже на Зийк.
	— Какво? Мислела е, че мога да кажа на Зийк? Това е лудост!
	Нийл вдигна рамене.
	— Лоръл, ти беше най-добрата й приятелка. Аз бях нейно гадже, влюбен до уши, но се чудя доколко и двамата сме я познавали. Тя е живеела в свят от тайни. Предполагам, че нямаш представа кой е бил бащата на детето й.
	— Мислих за това, Нийл. — Не му каза, че още се съмнява в думите му, че е стерилен. — С Фейт непрекъснато си говорехме за момчета. Знаеш какви са тийнейджърките. Но тя никога не ми е споменавала да е имала връзка или дори да си е падала по друго момче.
	Нийл се загледа в чашата си.
	— Чудех се дали… ами, Зийк е толкова откачен, а Фейт беше толкова красива…
	Лоръл се ококори.
	— О, божичко, да не говориш за кръвосмешение? Това е отвратително!
	— Но е възможно.
	— Не. — Тя затвори очи. — О, какво говоря! Не знам. — Отвори очи и го погледна настойчиво. — Но има някой, който може да знае.
	— Мери ли?
	— Не. Джиневра Хауард.
	— Майката на Фейт? Нямаме представа къде е. Дори може да е мъртва.
	— Не е мъртва. Съвсем жива е и е в Уилинг. Поне вчера беше. Стоеше до мен на погребението на Анджи.


>	Глава 15

>>	1.

	Нийл беше поразен.
	— Откъде знаеш, че е била майката на Фейт?
	— Приличаше на Фейт. Изглеждаше по-стара, отколкото би трябвало да е, все едно животът й е бил тежък, но чертите й няма как да се сбъркат. И остави цветя на гроба на Фейт.
	— Не говори ли с нея?
	— Не съвсем. Както ти казах, тя стоеше до мен. Нямаше да й обърна внимание, ако не ме беше попитала дали ми е студено. След това реших да ида на гроба на Фейт. Преди да стигна до него, видях, че там има някой. Когато я повиках, тя ме погледна и си тръгна. Отидох до гроба. Беше оставила шест червени карамфила със закачено на тях червено пластмасово сърце.
	Нийл я изгледа невярващо и промърмори:
	— Мамка му!
	— Точно така — мамка му. И аз това си помислих. Трябва да я намерим, но нямам представа къде да търсим.
	— Така ли? Ти къде би отишла на нейно място?
	Лоръл бавно поклати глава, после затвори очи.
	— При сестрите Луис!
	— Именно.
	— Но ако тя не иска да я намерим, те няма да ни кажат нищо. Освен това може да си е тръгнала след погребението.
	— Може и да не е. Сигурно ще е прекалено да поискаме Мери да говори с нея, нали?
	— Да. За разлика от Фейт, Мери винаги е правила каквото й каже Зийк. И все още го прави. Нийл, Фейт никога ли не ти е намеквала къде е майка й?
	— Не. Никога не говореше за майка си, освен за да каже, че не е такава, каквато казва Зийк.
	— Фейт явно много е обичала майка си, но не може да се отрече, че Джиневра е изоставила семейството си.
	— Не може да се отрече и че Зийк Хауард е ненормален. Мисля, че винаги е бил луд, макар че преди го криеше по-добре.
	— Но Фейт не се страхуваше от него.
	— Мисля, че се страхуваше от него до смърт, но не искаше да го признае. Знам обаче, че го мразеше.
	— А сега той мисли, че тя е неговият ангел пазител. Каква ирония.
	— Може би се чувства толкова виновен пред нея, че в ума си съвсем е променил отношенията им. — Нийл допи кафето. — Май обменихме цялата информация, с която разполагаме засега. Следобед ще се опитам да открия Джиневра Хауард.
	— А аз отивам у Прайс. Знаеш ли, че Одра е в болницата?
	— Нали не са нападнали и нея?
	— Не, но е видяла тялото на майка си. В шок е.
	По лицето на Нийл премина истинска болка.
	— Ще ида да видя Уейн, но не мисля, че ще издържа гледката на още едно дете в болнично легло.
	Лоръл импулсивно го докосна по ръката.
	— Не мисля, че Уейн очаква да посетиш Одра. Тя дори не те познава. Той ще те разбере.
	Нийл се усмихна.
	— Как е възможно да изглеждаш толкова по-човечна от Моника, Кристъл и дори от Дениз? Нищо чудно, че Фейт имаше толкова високо мнение за теб. Веднъж ми каза, че би ти поверила живота си.
	Лоръл толкова се изненада, че можа само да примига. След това каза пресипнало:
	— И виж какво стана, когато беше с мен.
	— Вината не е била твоя, Лоръл. Ако догадките ми са верни, ти не си искала да отидете в обора. И си се опитала да я спасиш.
	Лоръл се поколеба.
	— Защо го казваш?
	— В чакалнята на болницата онзи ден си нави ръкавите. Видях белезите от изгаряне по ръцете и под лактите ти. Тогава не се замислих за това, но после ти ми каза как е умряла Фейт и че ти си била там. Пожарът. Не трябва да си гений, за да се сетиш, че сигурно си протегнала ръце в пламъците и си се опитала да я спасиш. Знам, че никоя от останалите не би го направила. — Той я погали с пръст по бузата. — Съгласен съм с Фейт. Животът й наистина е бил на сигурно място в ръцете ти. Дори сега се опитваш да й помогнеш.
	Умът на Лоръл се отнесе към съня й наяве за Фейт… беше толкова красива, гледаше я в очите и й казваше: „Ти знаеш, Лоръл. Ти знаеш“. Какво знаеше? Как можеше да помогне?
	Когато се върна в реалността, Нийл беше слязъл от колата, без да се сбогува.


>>	2.

	Лоръл гледаше как Нийл излиза с колата от паркинга. След това даде на кучетата останалите макнъгети, изпи изстиналото си кафе и тръгна да се прибира.
	Ейприл и Алекс явно бяха харесали приключението, най-вече храната, но когато отвори задната врата на колата, и двамата изскочиха и затичаха право към къщата.
	— Нищо по-хубаво от къщи, а? — разсмя се тя, докато отключваше входната врата. Вътре те се стрелнаха към възглавниците си пред камината. Лоръл знаеше, че ще им хареса, ако има огън, но смяташе да излезе скоро, а никога не оставяше огънят да гори, докато я няма.
	След двайсет минути влезе в местния магазин за готова храна и поръча огромно плато студени мезета, картофена салата и салата от зеле. Щом го приготвиха, тръгна към къщата на Прайс.
	На алеята бяха паркирани много коли. Лоръл въздъхна. Помисли си, че на опечалените семейства им е много тежко да са затрупани от хора, да се насилват да бъдат учтиви и приветливи, когато единственото, което всъщност искат, е да се свият в леглото и да плачат. Но „оказването на уважение“ беше обичай, с който беше израснала. Щеше да се чувства също толкова виновна, ако не беше дошла, колкото се чувстваше, като се натрапваше на Уейн.
	Той й отвори вратата. Не беше същият човек, който я беше посрещнал на партито. Кожата му беше пепелява, кафявите му очи бяха изгубили блясъка си и бяха хлътнали в тъмни сенки, цялото му тяло сякаш се беше смалило.
	— Уейн…
	Той присви очи срещу нея, все едно светлината му причиняваше болка.
	— Лоръл, много мило, че дойде.
	Тя влезе. Хората се бяха скупчили в дневната.
	— Само ще отнеса подноса в кухнята.
	Уейн само кимна. Лоръл отиде в кухнята, където две жени, на вид между трийсет и четирийсет, почти я нападнаха.
	— О, още храна! — Едната заразглежда внимателно платото. — Студени мезета. Колко умно си постъпила да избереш нещо толкова лесно. С Джейн не мигнахме половината нощ, за да изпечем пайове с шунка и череши и бананов хляб.
	Лоръл се престори, че не забелязва умишлената обида към неамбициозния й дар.
	— Не е ли ужасно? — изкряка Джейн. — С Дениз бяхме толкова близки. Бедният Уейн, направо е съсипан. Чух, че от лицето на Дениз не било останало нищо.
	— И аз така чух — жадно добави другата. — Някой каза, че била убита с автомобилна щанга и че е била ударена поне двайсет пъти. Направили я на пихтия. Разбира се, ковчегът ще трябва да е затворен. Ти знаеш ли други подробности?
	— Нищо не знам — смотолеви Лоръл. Стомахът й се сви. Искаше й се да хване металния поднос с мезета и да го тресне по главите на тази забележителна двойка. — Трябва да тръгвам.
	— Коя е тази? — чу да пита едната жена, докато излизаше от кухнята.
	— Не знам. Май я видях на партито. Не мога да кажа много добри неща за маниерите й. Сигурно просто е дошла, за да разбере каквото може. Дори не е сготвила нищо, за бога!
	Изненада се, когато Уейн я спря насред бягството й от кухнята към входната врата.
	— Ела с мен горе — каза й. — Искам да поговорим.
	Всички в дневната ги гледаха любопитно как се качват заедно по стълбите. Уейн я въведе в голяма спалня, боядисана в синьо и бяло, и затвори вратата. Тя знаеше какво ще я пита още преди да си отвори устата.
	— Лоръл, знаеш ли кой може да го е направил?
	„Какво да му кажа? Да му кажа, че мисля, че е някой, който иска да отмъсти за смъртта на Фейт Хауард? Не. И дума да не става.“ А тя наистина не знаеше кой е убил Дениз и Анджела.
	— Не, Уейн, не знам кой е убил Дениз.
	— Тя се промени толкова много през последната седмица. Стана нервна, избухлива, сънуваше кошмари, не се хранеше. Нещо я тормозеше, но не ми каза какво. Знаеш ли защо беше толкова разстроена?
	— Заради смъртта на Анджи — бързо каза Лоръл. — С Анджи вече не бяха близки, но знаеш какви са приятелствата от детството. Остават толкова много скъпи спомени…
	Знаеше, че говори клишета, но Уейн като че ли не забелязваше. Или просто не я слушаше.
	— Тя не говореше много за вас — каза. — Дори не бях чувал за Моника преди партито, но сигурно сте били добри приятелки.
	— Да, едно време. Но беше отдавна.
	Уейн закрачи неспокойно из стаята, вдигна една четка за коса със сребърен гръб.
	— Беше на майка ми. Тя я подари на Дениз.
	— Много е красива.
	— Родителите ми обичаха Дениз. Те са покойници. Когато съм се родил, са били доста възрастни. Ще ми се да бяха тук, толкова имам нужда от тях.
	— Къде са родителите на Дениз?
	Той се усмихна криво.
	— На екскурзия за възрастни хора в Европа. Посред зима, представяш ли си? Според мен беше лудост да тръгнат, но майката на Дениз си беше наумила. Каза, че цените били по-добри, отколкото през лятото. Даде ми някакъв план на пътуването, но е съвсем грешен. Не мога да ги намеря. Дори не знаят, че дъщеря им е мъртва.
	— Уейн, как е Одра?
	— Миналата седмица и двете с Дениз бяха на ръба на грипа. Дългият престой на Одра на студа снощи е преодолял останалата й защита. Днес хич не е добре. Ще ми се някой да я беше качил в топла кола или да я беше завел в хижата. Може би нямаше да се разболее толкова. А можеше и да не види…
	Изхлипа задавено и Лоръл пристъпи към него и притисна главата му към рамото си.
	— Уейн, толкова съжалявам…
	— Просто не разбирам — хлипаше той. — Знам, че нещо не беше наред. Нещо освен смъртта на Анджи. Дениз не спеше добре. Казах ли ти?
	— Да.
	— Мяташе се и бълнуваше за обор и за пожар, и за Фейт. Фейт? Какво може да означава това?
	— Фейт Хауард беше наша приятелка. Загина, когато беше на седемнайсет.
	Уейн се дръпна и я зяпна.
	— Тази, на която е бил медальонът? — Лоръл кимна. — Как е умряла?
	— Самоубийство — бързо отговори Лоръл. — Обеси се в един обор. След това оборът се подпалил. Това е било в ума на Дениз, сигурно заради Анджи. Трите бяхме много близки.
	Той я изгледа объркано.
	— Не бях чувал за Фейт Хауард до вечерта на партито. Защо Дениз не ми е разказвала за нея?
	— Защото беше съсипана след смъртта й. Сигурно просто не е искала да говори за това.
	Той поклати глава.
	— Не, не. Не се връзва. Защо Дениз никога не е споменавала Фейт? Защо не се сближи пак с теб, след като се върнахме да живеем тук? И каква, по дяволите, беше тази сцена на партито? Кой луд нахлу в къщата ми, преоблечен като призрак, и изплаши детенцето ми?
	— Не знам, Уейн.
	Беше лъжа. Имаше някои отговори, но знаеше колко отчаяно беше искала Дениз да запази истината за смъртта на Фейт в тайна от съпруга си. Толкова отчаяно го беше искала, че може би беше умряла заради това. Истината можеше и да излезе наяве някой ден, но сега не беше моментът. Уейн явно не беше на себе си. Тя не го познаваше добре, но Дениз изглеждаше убедена, че не би могъл да понесе истината за смъртта на Фейт. Беше нещастен случай, но Шестица купа бяха пазили подробностите за смъртта на Фейт в тайна. Уейн можеше да реагира като Кърт, ако научеше, че жена му е участвала в сатанински ритуали, макар и още дете, а след това е укрила от полицията важна информация. От това Дениз се беше страхувала най-много — от тоталното разочарование на Уейн от нея. Най-малкото, което Лоръл можеше да направи за Дениз в този ужасен момент, беше да запази тайната й.
	— Съжалявам, Уейн — каза със сух и безизразен тон, — но ти казах всичко, което мога.


>>	3.

	След като си тръгна от дома на Прайс, отиде на работа. Изненада се, когато завари Мери в работилницата.
	— Сигурна ли си, че си добре? — попита Лоръл.
	— Да — усмихна се Мери. — Решихме, че ще е най-добре Пени да стои отпред. Не искам да плаша клиентите с външния си вид.
	По лицето й все още имаше синини, но изглеждаше в добро настроение.
	— Съжалявам за приятелката ти.
	— Божичко, хората само за това говорят днес — намеси се Норма. — Лоръл, ти не ми каза подробности сутринта. Горката женица. Имала малка дъщеричка. Как е тя?
	— В болница е и я лекуват от премръзване и от шока. Видяла е трупа на майка си.
	— Какъв ужас! — Очите на Норма се напълниха със сълзи. — Понякога неща като това ме карат да се чудя дали над нас бди доброжелателен бог.
	— Разбира се, че бди! — ядосано каза Мери. — Грижи се за добрите хора.
	— Да не мислиш, че тази жена не е била добра? — сопна й се Норма.
	— Сигурно е направила нещо, за да го заслужи.
	— Ами момиченцето? То какво е направило?
	— Не знам — запъна се Мери. — Греховете на бащите…
	— О, глупости! Пък и тя му е майка.
	Лоръл вдигна ръка, за да ги накара да млъкнат.
	— Момичета, моля ви, по-тихо. — „Говоря като някоя от сестрите Луис“, помисли си, докато Мери и Норма се гледаха гневно. — Никой не знае защо се случват такива неща. Но за семейството е наистина тежко.
	— И за приятелите. — Норма изглеждаше разкаяна; и погали Лоръл по гърба. — Напоследък ти се насъбра много, миличка. Защо не си идеш у дома и не си починеш?
	— Не, тук ще ми е по-добре. — Мери ръгаше маргаритки върху мокрите гъби, очевидно все още беше ядосана. — Не съм правила нови дизайни през последните месеци. Ще работя отзад до довечера. Имаме ли много поръчки?
	— Повече, отколкото можеш да си представиш — отвърна Норма. — Слава богу, основно коледни украси.
	Лоръл знаеше какво има предвид. Поръчките за погребението на Дениз още не бяха започнали да пристигат. Но утре и това щеше да стане, когато часът на погребението излезеше във вечерния вестник.
	Докато работеше, се опита да не мисли за Дениз, но й беше трудно. Не спираше да се пита дали ако беше отишла в полицията по-рано, щеше да промени нещо. Освен това се тревожеше, че не беше откровена с Уейн. Но какво щеше да постигне с това? Нямаше да помогне на никой от двамата да разбере кой е убиецът на Дениз.
	След работа, когато всички си тръгнаха, звънна на Кърт. Отговори й телефонният секретар. Сигурно още не се беше прибрал. Щеше да опита пак по-късно. Трябваше да му каже, че е видяла майката на Фейт, и за примката в обора на Причард.
	В шест излезе от магазина и отиде с колата до болницата. Не знаеше дали пускат посетители при Одра, но поне искаше детето да знае, че се е отбила. Изненада се, когато една хубава тъмнокоса сестра й каза, че може да види Одра за малко.
	Одра лежеше, подпряна на възглавници, мъртвешки бледа, кафявата й коса се стелеше около тъжното й личице, очите й гледаха невиждащо някакво анимационно филмче, което гърмеше вбесяващо от телевизора срещу леглото й.
	— Одра? — каза нежно Лоръл. Не последва отговор. Тя пристъпи към леглото и протегна една ваза с цветя. — Ейприл и Алекс ти изпращат по една розова роза с малко гипсофила. Решиха, че сигурно харесваш розови рози.
	Големите кафяви очи на детето се обърнаха към нея. Одра протегна неуверено пръстче и докосна едно листенце.
	— Розовите рози са ми любимите. — Гласът й беше прегракнал. — Те дойдоха ли с теб?
	— Щяха да дойдат, но не пускат кучета в болницата. — Лоръл остави розите до леглото на Одра и седна до нея. — Как си, миличка?
	— Не съм добре. — По бузката й се търкулна сълза. — Мама умря.
	Гърлото на Лоръл се стегна и тя прегърна детето. Беше толкова крехко в обятията й.
	— Майка ти е на небето. Раят е прекрасно място, пълно с розови рози и малки кученца и котета и големи пухкави облаци, и красиви ангели.
	— Сигурна ли си?
	— Съвсем.
	Одра изведнъж се разкашля, след което тихо простена. Лоръл избърса нослето й с кърпичка и й даде да пийне вода.
	— Да не ти е студено?
	— Даже ми е прекалено топло. Може ли да ми махнеш одеялото?
	— Не бива. Имаш температура и затова ти е горещо. Опитай да издържиш. Ще се почувстваш по-добре след ден-два.
	— Не, няма. Никога няма да се почувствам по-добре, Лоръл. Чух една сестра в коридора да казва, че аз съм виновна, че мама е умряла.
	Гневът на Лоръл пламна толкова бурно, че тя се смая от самата себе си.
	— Това е глупаво! Кой го каза?
	— Една висока сестра с дълга жълта коса. Каза точно така: „Ако хлапето си беше седяло в колата, никой нямаше да убие госпожа Прайс“.
	— Това не е вярно.
	— Вярно е обаче. Мама ми се скара и аз се ядосах и избягах. Исках да я изплаша. — Очите на Одра преливаха от сълзи. — Но вместо това я убиха и аз съм виновна.
	Инстинктът на Лоръл й казваше да гушне и да успокои момиченцето, но нещо й подсказваше, че това не е правилният подход. Одра беше жилаво и умно дете. Ако се позовеше на логиката, щеше да я успокои повече.
	— Одра, ти ли уби майка си?
	— Не, честна дума! — Детето се ококори.
	— Значи смъртта й не е твоя вина. Смъртта й е по вина на този, който я е убил. Нали?
	— Да, но… Но аз избягах…
	— Някой опита ли да убие теб?
	— Не.
	— Защото не са търсели теб. Който и да е бил, е искал да убие майка ти и ако не го беше направил тази вечер, щеше да го направи някой друг път. Не се опитвам просто да те накарам да се чувстваш по-добре, Одра. — Погледна право в зачервените очи на момичето. — Знам какво говоря. Вярваш ли ми?
	Одра се намръщи, все още подсмърчаше.
	— Ами… да.
	— Добре. Онази сестра не знае какви ги плещи. Аз знам какво говоря, така че трябва да ми вярваш. Освен това трябва да вярваш, че майка ти е на едно прекрасно място и че те гледа отгоре и те обича толкова, колкото те е обичала винаги.
	— Но вече никога няма да я видя — каза с разтреперан глас Одра.
	— Напротив, ще я видиш, миличка. Обещавам ти. Но първо трябва да се оправиш. Ейприл и Алекс с нетърпение чакат да се видите, когато излезеш от болницата.
	— Наистина ли?
	— Честна дума. Ти си им най-любимият човек.
	— С изключение на теб.
	— Това е само защото ги храня.
	Най-накрая Одра слабо се усмихна.
	— Целуни ги от мен.
	— Добре — обеща Лоръл.
	Когато излезе от стаята на момиченцето, отиде до телефона във фоайето на болницата и набра номера на Кърт. Отново телефонният секретар. Погледна си часовника. Седем без петнайсет. Знаеше, че по това време си е вкъщи. Може би още й беше ядосан и не отговаряше на обажданията й. Но трябваше да говори с него.
	След десет минути спря пред апартамента му. Спомни си за последното си идване тук. Беше уплашена до смърт от човека, който я беше преследвал по хълма и се опитваше да изблъска колата й от пътя. Тогава Кърт не си беше вкъщи, но й се ядоса, че е дошла тук, а не е отишла направо в полицията. Прав беше. Глупава постъпка. Но тази вечер беше различно.
	Лоръл влезе в сградата и почука на вратата му. Никой не отговори. Опита пак. На минутата госпожа Хеншоу рязко отвори и излезе на площадката.
	— Пак ли ти? — попита грубо.
	Лоръл се опита да се сдържи. Май избухваше цял ден.
	— Трябва да говоря с Кърт и не мога да го намеря по телефона.
	— Мислех, че си му гадже. А той май те избягва.
	„Няма да се ядосвам“ — каза си наум Лоръл, докато я оглеждаше от главата до петите. Беше облечена в дебели панталони, които се пръскаха по шевовете на бедрата и ханша, блуза с обшита с мъниста коледна звезда, опъната на едрите й гърди, мръсни маратонки и зелена кадифена шнола на прошарената коса. Освен това около устата й имаше следи от шоколад. Лоръл чуваше звуците на някакво телевизионно шоу от апартамента й. Когато публиката започнеше да ръкопляска шумно, свиреха свирки и звъняха камбани.
	— Госпожо Хеншоу, Кърт прибирал ли се е тази вечер?
	— Откъде да знам, да не мислиш, че седя и слухтя?
	— Просто си помислих, че може да сте го чули.
	— Нищо не чувам, когато вратата е затворена.
	— Чухте ме как чукам на вратата.
	— Ти блъскаше.
	— Не е вярно.
	— Ами, нищо не знам за него. — По кръглото й пухкаво лице премина хитро изражение. — Но аз съм домоуправителката. Имам ключове за всички апартаменти. И ако е толкова важно…
	— Важно е — твърдо каза Лоръл. Кърт я избягваше, но трябваше да му каже някои от нещата, които беше открила. — Ще вляза само за малко и ще му оставя бележка. Ако го видите по-късно, нали ще му кажете, че съм влязла само за мъничко?
	Госпожа Хеншоу намери ключа и й го даде със съзаклятническо намигане, от което я побиха тръпки на отвращение.
	— Ще му кажа. Можеш да разчиташ на мене.
	На Лоръл не й се нравеше мисълта да разчита на госпожа Хеншоу за каквото и да било, но нямаше избор. Съседката я беше видяла. Нямаше съмнение, че ще я докладва на Кърт в мига, когато той стъпи на площадката пред вратата си.
	Лоръл беше идвала в апартамента на Кърт няколко пъти, и то за кратко. Беше удобен, почти спартански. Имаше диван от изкуствена кожа, две евтини издраскани масички, малък шкаф с книги и износен стол със сваляща се облегалка, разположен пред телевизора в дневната. В спалнята имаше само едно двойно легло и шкаф, облицован с орехов фурнир.
	— Не ми трябва много и спестявам пари за къщата на мечтите си — обясни й Кърт първия път, когато беше дошла и не беше успяла да прикрие изненадата си от запуснатия вид на апартамента.
	Точно сега обаче изобщо не й се мислеше за мебелите му или за липсата на такива. Погледна телефонния му секретар. Червената лампичка не мигаше, което значеше, че той е чул и изтрил двете й съобщения. Вдигна слушалката, набра номера и кода си. На нейния секретар нямаше съобщения. Не беше отговорил на обажданията й.
	„Добре, Кърт“ — помисли си. Щом той не искаше да говори с нея, тя щеше да го накара насила.
	Огледа се, но не видя тефтер в дневната — само късче хартия до телефона. До него имаше молив. Взе молива и започна да пише, но строши графита. Затърси химикал в чантата си. Беше успяла да напише „Скъпи Кърт, аз“, преди моливът да се строши.
	Изпъшка. Огледа се. На рафта с книги имаше чаша с химикалки и моливи. Докато посягаше да си вземе, не можа да не забележи оскъдната библиотека на Кърт. Никой не можеше да го обвини, че е ненаситен читател. Имаше два романа за Майк Хамър от Мики Спилейн, три на Ед Макбейн, „Дълбините“ и „Бялата акула“ на Бенчли, „Ключът към Ребека“ на Кен Фолет, една книга на Клайв Къслър и сонетите на Шекспир.
	Лоръл се закова на място. Сонетите на Шекспир? Дали му беше останала от гимназията? Кърт не беше запазил нито една от другите книги, които беше чел в училище. Освен това изданието на Шекспир за горния курс включваше и пиеси, и сонети.
	Надвита от любопитството, тя извади книгата. Беше подвързана с кафява кожа, явно доста скъпо издание. Прахът по нея показваше, че никой не я е чел от доста време, което не я изненада. Не си представяше как Кърт се е изтегнал в стола си и чете сонетите на Шекспир.
	Отвори корицата, после първата страница. Книгата беше надписана с красив полегат почерк:
P>
	Денят без теб е тъмна нощ за мен,
	нощта ми с твоя лик е ясен ден.*
	[* Превод Валери Петров.]
P$
	Стихове от един от сонетите. Книгата беше подарък от любов. Но не толкова книгата, а по-скоро този, който беше направил подаръка, остави Лоръл без дъх. Подписът отдолу гласеше:
C>
	С цялата ми любов,
@	Фейт
C$


>	Глава 16

>>	1.

	Защо Фейт беше подарила на Кърт сонетите на Шекспир? Е, това ставаше пределно ясно, след като човек прочетеше посвещението. Фейт е била влюбена в Кърт. Лоръл затвори очи. Фейт е била влюбена в Кърт?! Бяха приятели от седемгодишни и Фейт се беше залюляла на бръшляна, за да влезе в къщичката им на дървото. Кърт и Чък, Фейт и Лоръл. Онова лято бяха неразделни, но докато растяха, постепенно се отдалечиха. Фейт никога не беше излизала с Кърт. Не беше излизала с никого освен с Нийл.
	Поне не открито. Нали Нийл беше казал, че е бил единственото момче, с което Зийк й позволявал да се вижда, защото родителите му били от неговата църква? Лоръл се замисли за враждебността на Кърт към Нийл. Дали беше така, защото смяташе Нийл за странен, или защото някога го беше мислил за съперник, за поредния любовник на Фейт? Ами вечерта на партито у Прайс? Кърт говореше за Фейт и за бебето й. Какво беше казал? Лоръл се опита да си припомни:
	— Детето вече щеше да е почти на тринайсет… Обзалагам се, че е било момче.
	Беше го казал странно, изпълнен с копнеж, сякаш беше забравил, че тя е с него в колата.
	Нийл бе казал, че не би могъл да е баща на бебето на Фейт. Ако Лоръл решеше да му повярва, значи трябваше да е някой друг. Възможно ли беше да е Кърт? Дали не й беше толкова ядосан, когато разбра как е умряла Фейт, тъкмо заради това? Дали беше просто разочарован от това, че го е лъгала, или беше разярен, защото е загубил момичето, което е обичал, и детето им?
	Изведнъж апартаментът й се стори потискащо малък и задушаващ. Лоръл грабна една химикалка от чашата и дописа бързо листчето: „Имам информация, която може да те заинтересува. Моля те, обади ми се. Л.“. Искаше да обясни за майката на Фейт и примката в обора, но не можеше да се насили да остане толкова дълго в апартамента. Остави бележката на стола му, където със сигурност щеше да я види, и изхвърча в коридора. Почука на вратата на госпожа Хеншоу.
	— Ето ви ключа — каза й забързано.
	— Намери ли каквото търсеше? — попита госпожа Хеншоу с мазна усмивка.
	— Оставих му бележка — отсече Лоръл. — Благодаря ви за ключа.
	Докато тичаше надолу по стълбите, усещаше как госпожа Хеншоу я гледа през незатворената врата.


>>	2.

	Прибра се право вкъщи, потресена от откритото в апартамента на Кърт. Докато завиваше по дългата тъмна алея към къщата, се зарадва, че се е сетила да купи батерия за дистанционното на вратата на гаража. Когато го натисна, вратата се плъзна нагоре. Тя вкара колата, затвори, слезе от колата и влезе вкъщи през страничната врата.
	Двете кучета я чакаха с нетърпение.
	— Знам. Вечерята ви закъсня — каза им. — Сигурно сте на ръба на гладната смърт. А като стана дума, и аз не съм яла нищо цял ден. Струва ми се, че ще припадна.
	Първо направи храната на кучетата, после зарови в хладилника и откри пакет кренвирши. Пъхна три в микровълновата, после ги сложи в хлебчета, поръси ги с кетчуп и подправки и ги излапа със скорост, неприлична за една дама. Все още гладна, се обърна към фризера, извади два сладоледа и ги унищожи също толкова бързо.
	— Не трябва да забравям да ида до магазина — каза на глас.
	Стомахът я присви. Все едно цялата храна се бе приземила там с тупване. Полегна на дивана. Чувстваше се като петгодишно дете, което е преяло с торта на рождения си ден.
	След няколко минути — стомахът й тъкмо започваше да се успокоява — телефонът иззвъня. Лоръл вдигна и Кърт излая в слушалката:
	— Какво си правила в апартамента ми, по дяволите?
	— Извинявай, но ти не отговори на обажданията ми. Бях там за десетина минути. Наблюдателката на входа не ти ли докладва?
	— Да, но каза, че е било за повече от десет минути.
	— Голяма работа. Освен това тя ми даде ключа. Успокой се. Не съм ти ровила в чекмеджето с бельото или нещо такова.
	— Много смешно. Какво искаш?
	— Като начало искам да спреш да се държиш като задник.
	— Благодаря.
	— Така е и ти го знаеш. — Трудно й беше да не повишава глас. Ако Кърт беше бащата на бебето на Фейт, значи беше оставил Нийл да поеме цялата вина, а пък се отнасяше с нея като с престъпничка. — Добре, сърдит си ми, защото не съм ти казала как всъщност умря Фейт. Направих ужасна грешка. Не ми казвай, че ти никога не си правил грешки.
	Той не отговори веднага.
	— Какво искаше да ми кажеш, Лоръл? — попита малко по-кротко.
	— Първо, Джиневра Хауард, майката на Фейт, беше на погребението на Анджи.
	— Майката на Фейт?! Говори ли с нея?
	— Не точно.
	— Но тя ти каза, че е майката на Фейт?
	— Не. Приличаше на Фейт и остави цветя на гроба й.
	— И това е всичко?
	— Кърт, тя остави шест червени карамфила с червено пластмасово сърце на тях. — Той мълчеше. — Не мислиш ли, че е важно, че жена, изчезнала преди повече от двайсет години, изведнъж се появява на погребението на Анджи? Ами цветята на гроба на Фейт? Не ме ли чу? Казах: шест червени карамфила с червено пластмасово сърце. Като Шестица купа.
	— Много странно, ако наистина майката на Фейт е оставила цветята. — Гласът му беше глух.
	„Не иска да ми вярва, но ми вярва. Защо не иска да повярва, че майката на Фейт е била тук? Дали не го е страх от това, което тя знае?“
	— Има и още нещо, Кърт — забързано каза тя. — Вчера ходих във фермата на Причард и…
	— Какво си търсила там, по дяволите? — избухна той.
	— Не знам — заекна тя. — Просто исках да я видя. Отидох в стария обор и от една греда висеше примка за бесило.
	— Примка?
	— Да. Направена от ново въже.
	— Примка?!
	— Да, Кърт, примка. Като онази, в която Фейт тогава си пъхна главата.
	— Господи! — За първи път от началото на разговора звучеше нормално и възбудата замени хладния му гняв. — Ще ида да погледна. Но ти стой далеч от там. Изобщо не е трябвало да ходиш. Не трябва да ходиш никъде сама. Виж какво стана с Дениз.
	— Дениз не е била на отдалечено място.
	— Е, технически погледнато не е, но никой не е можел да я види от пътя.
	Лоръл преглътна.
	— Кърт, една мисъл ме тормози. Мислиш ли, че Дениз е умряла веднага, или се е мъчила?
	— Още е рано, нямаме доклад от съдебния лекар.
	— Но ти си видял тялото. Какво мислиш?
	Той замълча, после каза:
	— Не съм специалист. Имаше много кръв. — Пое си дъх. — Не мисля, че е умряла след първия удар. Имаше следи, че се е опитала да се вдигне на колене, опитала се е да пълзи…
	— Ох! — изпъшка Лоръл. — Не искам да слушам повече.
	— Ти попита.
	— Знам. Ще ми се да не бях. Днес в къщата на Прайс имаше две вампирки, маскирани като приятелки. Просто умираха да научат подробности. Направо ми се доповръща.
	— Има много такива хора.
	Лоръл усети как малко по малко се успокоява. Освен това не искаше Кърт да си мисли, че е видяла книгата със сонетите и че има представа за връзката му с Фейт.
	— Кърт, извинявай, че влязох в дома ти неканена, но наистина трябваше да поговорим.
	— Можеше да се обадиш в службата ми или да дойдеш — рязко отвърна той.
	— Ами аз… нали дойдох.
	— Не искаш да говориш за това пред хора. Все още не искаш никой да знае как е умряла Фейт.
	„А ти не искаш никой да знае, че си имал връзка с нея“ — едва не му се сопна Лоръл, но се спря. Освен това той беше прав. Все още не искаше целият град да разбере истината. Но имаше и още. Винаги беше гледала на Кърт като на доверен приятел, като на някой, на когото може да разчита. След като видя книгата със сонетите и обяснението в любов от Фейт в апартамента му обаче, не беше толкова сигурна доколко може да му вярва.
	— Поне сега знаеш, че майката на Фейт може да е замесена. А и фермата на Причард определено трябва да се провери.
	— Лоръл, ще повторя — не искам да ходиш там или където и да било, където някой може да те хване, без да го видят. Имаш късмет, че не си се натъкнала на някого тази сутрин. Без съмнение убиецът е окачил примката и може да се навърта там. Сигурна ли си, че не видя никого?
	— Да — каза на глас. И наум прибави: „Не видях никого освен Нийл Камрът, който ме наблюдаваше как гледам примката“.


>>	3.

	Затвори. Не можеше да спре да мисли колко различен беше този разговор с Кърт от разговорите им преди седмица. Двамата не бяха особено романтични и разговорите им не бяха изпълнени с копнежи и нежности, но винаги беше съществувала някаква близост. Сега тази близост беше изчезнала завинаги. Точно от това се беше страхувала, когато беше разтрогнала годежа си с Бил Хейнс преди пет години, и все още вярваше, че и той щеше да реагира на истината точно като Кърт.
	Тъкмо слагаше чайника, когато телефонът иззвъня. Вдигна с надеждата, че не е майка й, която я кара да замине за Флорида.
	— Лоръл, толкова се радвам, че те хващам у вас. — Беше Нийл.
	— Какво има? — Вълнението в гласа му погъделичка интереса й.
	— Намерих Джиневра Хауард.
	— Как? Къде?
	— Където си мислех, че ще бъде.
	— При сестрите Луис?
	— Да. Паркирах на улицата и чаках цял следобед, докато не видях една жена като тази, която ми описа, да излиза и да пълни хранилката за птици.
	— Говори ли с нея?
	— Не, не исках да я подплаша.
	— Не отиде ли да потропаш?
	— Не. — Каза го малко засрамен. — Като малък взимах уроци по пиано от госпожица Аделейд. Знаеш какви са сестрите. Държат се, сякаш всеки мъж иска да им отнеме девствеността.
	Лоръл избухна в смях. И двете сестри бяха над осемдесетгодишни, кльощави, но винаги прилепени една до друга, пърхаха и бягаха от мъжете, все едно бяха млади хубавици от викторианската епоха. Лоръл често си мислеше, че тайно живеят на диета от пламенни любовни романи.
	— Да, знам ги. Те почти не ме познават, но пък аз съм жена. Мислех да им занеса един венец като подарък, защото бяха в магазина и се опитваха да си изберат, когато Зийк нахълта и изнесе програмата си. Ще изтичам до магазина, ще взема венец и ще се видим пред къщата им. Ще сме просто млада двойка, която им носи подарък.
	— Лоръл — бавно каза Нийл. — Те ме познават. Мислят, че аз съм баща на бебето на Фейт. Няма да ме пуснат да прекрача прага.
	— О! — Лоръл прехапа устна. — Нийл, ти всъщност много си се променил и не смятам, че ще те познаят, докато не влезеш. А и са прекалено добре възпитани, за да те изгонят. Не искам да ходя сама. Моля те, нека се видим там.
	— Добре. Да опитаме. Знаеш ли къде живеят?
	— Разбира се. Ще съм там до половин час.
	Изключи печката, грабна си якето и тръгна към магазина. Доколкото си спомняше, сестрите се колебаеха между елов и кедров венец. Избра най-големия венец, който й беше останал — ела, украсена с малки восъчни плодове, миниатюрни обвити в станиол подаръци и широка червена панделка от памучно кадифе.
	Спря пред къщата на сестрите Луис и стоя до колата си около минута, загледана в тъмната улица. Не видя белия буик, който Нийл караше преди. После го видя да излиза от тъмен форд „Меркюри маркиз“.
	— С друга кола си — каза, когато той се приближи.
	— На баща ми е. Стара е като света, но върви добре. Не е карана от месец обаче и трябваше да я пораздвижа. Хубав венец.
	— Голям е и вероятно не е това, което искат, но поне ще ни вкара през вратата.
	Натисна звънеца. След миг завесата се дръпна на няколко сантиметра и тя зърна синя коса. Преброи до десет и пак натисна звънеца. Лампата на терасата светна и вратата бавно се отвори.
	— Госпожица Луис? — Лоръл не беше сигурна коя от двете сестри я гледа предпазливо. — Аз съм Лоръл Дамрън от „Дамрън Флорал“. Бяхте в магазина ми в петък, когато стана неприятната случка със Зийк Хауард. Тръгнахте си без венец. Исках да ви донеса един като извинение за ужасния стрес, който преживяхте.
	Възрастната жена се поотпусна и дори успя да се усмихне.
	— Скъпа, много мило от твоя страна, но нямаше нужда.
	— Ще ми е много приятно да го приемете. Ако не харесвате този, мога да ви донеса друг.
	Избледнелите сини очи на жената заразглеждаха венеца.
	— Прекрасен е. Всъщност точно този ни хареса най-много, но надхвърляше финансите ни. Наистина не мога да го приема.
	— Настоявам. Виждам, че нямате кукичка на вратата. Ще дойдем да ви го закачим. — Лоръл вече влизаше в къщата с непривично нахалство. — О, извинете! Това е Нийл Камрът. Взимал е уроци по пиано от вас.
	— О, не от мен — изчурулика жената. — Аз съм госпожица Хана.
	Сестра й мигом се изправи от старовремското канапе, на което седеше.
	— Аз съм госпожица Аделейд. Много си приличаме, но аз съм три години по-малка от Хана. Помня те, Нийл. Какъв хубав мъж си станал! Успя ли да научиш „Лебедовата песен“ на Чайковски?
	Нийл изглеждаше леко изненадан от любезността й.
	— Господи, колко добра памет! — възкликна той. Госпожица Аделейд се усмихна широко. — Не, със съжаление трябва да кажа, че така и не се научих да я свиря добре. Музиката не е сред силните ми страни.
	— Е, малцина са призваните. Чух, че си станал писател.
	— Да, госпожице.
	Изглеждаше наистина уплашен от тези две крехки старици, развеселено си помисли Лоръл. Сякаш всеки момент щеше да почне да заеква и да му порасне зализан перчем.
	— Съжалявам да го призная, но не съм чела нищо твое — продължи госпожица Аделейд. — Двете с Хана имаме уклон към класиката. Господин Чарлз Дикенс ни е любимец.
	„Сто на сто“ — помисли си Лоръл. Нямаше съмнение, че бяха изчели колкото трябва от Дикенс, но беше сигурна, че притежават обширна колекция розови романи.
	— Няма нищо, госпожице Аделейд — каза Нийл. — Съмнявам се, че книгите ми ще ви харесат, но поне ми осигуряват някакво препитание.
	— Много хубаво.
	Стояха и се гледаха неловко. „О, не — помисли си Лоръл. — Не може да свърши така. Не сме разбрали нищо.“
	— Нося здрава кука за венеца — каза забързано. — Имате ли нещо против Нийл да го закачи? Коледа наближава.
	Сестрите се спогледаха.
	— Не, разбира се — каза Хана. — Много мило от ваша страна. Ще донеса чук.
	— Можеш ли? — прошепна Лоръл, щом Аделейд изприпка след сестра си.
	— Мога да блъскам не само по компютърните клавиши — язвително отговори Нийл.
	— Недей да ми се ежиш. Не всички мъже ги бива в дърводелството.
	— Да забиеш един пирон не е дърводелство.
	Сестрите се върнаха с огромен чук.
	— Този става ли? Имаме и друг някъде. Можем да го потърсим.
	— Ще свърши работа — каза Нийл. Гледаше чука със съмнение.
	Нийл отиде до вратата с куката и грамадния чук, а госпожица Аделейд посочи канапето.
	— Седни, мила. Искаш ли чай?
	— Не… — Лоръл спря насред думата. Чаят можеше да удължи посещението им. — Всъщност да, благодаря.
	Двете сестри отново отидоха в кухнята. Чу се доста мърморене и тракане на съдове.
	Ухилен, Нийл се върна при Лоръл и тихо каза:
	— Какви церемонии за един чай, да не говорим, че можех да срутя цялата къща с това чудовище, което наричат чук.
	След малко венецът беше закачен, а и сестрите бяха донесли сребърен сервиз за чай и чиния лимонени бисквити. Първо поохкаха и поахкаха пред венеца, след това започнаха сложния ритуал по сервирането на чая. Лоръл се замисли за своя стил — да излее вряла вода върху пликче чай и да сипе пакетче изкуствен подсладител — и реши, че ако трябва да извършва всичките тези свещенодействия, никога повече няма да пие чай. Когато най-сетне на всички беше сервирано, госпожица Аделейд попита:
	— Как е Мери Хауард?
	— Добре е — каза Лоръл. — Има неприятна рана на тила и може би сътресение, но се възстановява. Днес дойде на работа.
	— О, това е хубаво! Честно казано, уплаших се, че ще припадна, когато се удари в рафтовете. Баща й е ужасен човек. Трябва да го затворят.
	— Полицията опита, госпожице Аделейд, но има много правни подробности — каза Лоръл. — Един от проблемите е, че Мери не иска да подаде оплакване срещу него.
	— Не разбирам защо. Този човек е жесток, неуравновесен и вреден за обществото. Не трябва да е на свобода! — избухна госпожица Хана. — Винаги си е бил луд!
	— Стига, Хана! — каза Аделейд, в очите й се четеше лека тревога. — Не бива да се разстройваш. Сърцето ти, нали знаеш.
	— Сърцето ми си е съвсем наред, а Зийк Хауард наистина е луд. И беше луд още от малък.
	— Познавали сте го като малък? — хвана се за думата Нийл.
	— О, да — разгорещено продължи Хана. — Живееше тук, в Уилинг. Беше близък приятел на по-малкия ни брат Леонард. И това, което направи брат ми…
	— Хана — изплака Аделейд, — моля те, внимавай какво ще кажеш!
	— Омръзна ми да внимавам какво казвам! — изфъфли Хана. — Когато видях този маниак да блъска горката Мери в рафтовете, ми идваше да го убия със собствените си ръце. Как, за бога, можа Леонард да постъпи така…
	— Как е постъпил? — попита Лоръл, останала без дъх.
	Царствената белокоса жена от гробището влезе от антрето в дневната.
	— Принуди ме да се омъжа за Зийк Хауард, когато бях само на седемнайсет.


>>	4.

	Лоръл и Нийл я зяпнаха. Госпожица Хана безпомощно пърхаше с ръце, а госпожица Аделейд стана рязко, удари си коляното в масичката за кафе и почти прекатури чаения сервиз.
	— Джиневра, скъпа, не мислиш ли, че трябва да си почиваш? — попита Аделейд.
	Джиневра Хауард се усмихна. Усмивката й толкова приличаше на усмивката на Фейт, че за миг Лоръл усети как миналото и настоящето се сливат.
	— Мисля, че тези хора са дошли да говорят с мен.
	— Не, скъпа — увери я Аделейд. — Наминаха, за да ни оставят коледен венец. А господин Камрът едно време взимаше уроци от мен.
	— Нийл Камрът — нежно каза Джиневра. — Ти излизаше с дъщеря ми.
	— Да. — За миг Нийл се запъна, сякаш неспособен да разговаря жената, която беше искал да намери. След това се окопити. — Откъде знаете, че сме излизали?
	Лоръл осъзна, че той знае отговора на този въпрос, но не иска сестрите Луис да разберат, че Фейт му се е доверила за пощенската кутия.
	— Дъщеря ми ми пишеше. Много ти се възхищаваше.
	Лоръл забеляза слабата усмивка на Нийл. Убедена беше, че възхищението не е основната емоция, която би искал Фейт да изпитва към него.
	Хана вдигна поглед към Джиневра.
	— Очевидно не искаш да запазиш в тайна къде си отседнала, така че можеш да седнеш и да пийнеш чай с бисквити.
	— С удоволствие. — Джиневра беше облечена в дълъг розов халат с колан. Беше висока, гъстата й бяла коса се спускаше на раменете й. По нежната й кожа имаше паяжина от бръчки, но очите й бяха прекрасни — макар и леко повехнали — синьо-зелени, на устните й имаше бледорозово червило. „На младини сигурно е била невероятно красива“ — помисли Лоръл. Красива като Фейт. Беше слаба, а маниерите й бяха внимателни, но сдържани, почти сякаш не забелязваше напълно хората около себе си. Когато посегна за чая, Лоръл видя, че не носи венчална халка.
	— Чух, че Зийк направо е съсипал магазина ти — каза тя на Лоръл.
	— Е, не чак. Но си беше страшничко. Отначало само цитираше Библията, после блъсна Мери в едни стъклени рафтове, изплаших се до смърт, но сигурно знаете, че вече е добре.
	— Знам, защото ти ми каза — отвърна Джиневра. — За разлика от Фейт, Мери не иска да общува с мен.
	На лицето на госпожица Аделейд се изписа неодобрение.
	— Мери е мило момиче, но не мисли със собствената си глава като Фейт.
	— Да, Фейт беше самостоятелна — съгласи се Хана. — Беше храбра, приличаше на мен като млада.
	Аделейд я изгледа смаяна. Лоръл се съмняваше, че която и да е от сестрите е можела да бъде наречена „храбра“.
	— Госпожо Хауард, защо избягахте от гроба на Фейт? — попита Лоръл без заобикалки.
	Джиневра я погледна в очите.
	— Дойдох, защото Аделейд и Хана ми разказаха какво е станало с Мери. Исках да запазя присъствието си в тайна, защото се надявах случайно да се запозная с нея, без тя да знае коя съм. Ако знаеше, че съм тук, щеше да ме отбягва. А ако Зийк разбере… — Тя потрепери.
	— Оставихте на гроба на Фейт шест червени карамфила — каза Лоръл.
	— Фейт обичаше червени карамфили.
	— А пластмасовото червено сърце, закачено за тях?
	Джиневра отново се усмихна с кротката си усмивка.
	— Ключодържател. Тя ми го изпрати много отдавна. Каза, че имала такъв и че искала и аз да имам същия. Бил специален.
	Лоръл потръпна. Нямаше да попита какво му е било толкова специално. Дори Джиневра да знаеше за Шестица купа, Лоръл не искаше тя да го признае пред сестрите Луис.
	Нийл се наведе напред.
	— Госпожо Хауард…
	— Моля, наричайте ме Джиневра. Мразя да съм госпожа Езекил Хауард.
	— Разбирам — внимателно каза той. — Джиневра, ако искате, може да ми кажете да си гледам работата, но къде бяхте през тези почти двайсет и пет години?
	Сестрите Луис настръхнаха, но Джиневра просто отпи от чая си и спокойно погледна Нийл.
	— В лудница. Пратиха ме в лудница на двайсет и три. Защото съм убила бебето си.


>	Глава 17

>>	1.

	Възцари се тишина. Ръцете на госпожица Хана стиснаха подлакътниците на стола. Чашата с чай на Нийл замръзна насред пътя към устата му. След миг — Лоръл беше спряла да диша — госпожица Аделейд се огледа ведро и каза бодро:
	— Някой да иска лимонова бисквитка?
	След време Лоръл си мислеше, че ако беше видяла тази ситуация по телевизията, сигурно би се разсмяла, но в шока, изписан на лицето на Нийл, или в отчаяния опит на госпожица Аделейд да върне нещата към нормалното, нямаше нищо смешно.
	— Бях откъсната от света прекалено дълго — каза Джиневра. — Казах нещо ужасно и ви развалих вечерта.
	— Просто ни изненадахте — каза Лоръл пресилено спокойно. — С Нийл нямахме представа, че…
	Джиневра поклати глава.
	— Бяхте толкова близки с Фейт, а тя не ви е споменала нищо? А може би ви е повтаряла историята на Зийк, че съм избягала с друг мъж?
	— Никога не е казвала, че сте избягали с мъж — каза Нийл. — Но не е казвала, че сте…
	— Че съм убила сина си — довърши Джиневра вместо него.
	— О, Джиневра, моля те, престани да го повтаряш — измъчено каза Аделейд. — Толкова е ужасно, а знаеш, че не е истина.
	— Надявам се, че не е истина — каза Джиневра.
	— Ще ни разкажете ли какво се е случило? — внимателно попита Лоръл; молеше се сестрите Луис да не се намесят и да ги изхвърлят от дома си. Но те изглеждаха прекалено объркани, за да правят друго, освен да зяпат.
	Джиневра заговори спокойно и почти механично:
	— Знаете, че Зийк има собствена религия и е много ревностен в нея. Преди години, когато като момче живял в Уилинг, се сприятелил с баща ми Леонард Луис. Баща ми беше… ами, много предан на Зийк и неговата религия…
	— Леонард беше неуравновесен — прекъсна я госпожица Хана. — Родителите ни не можеха да се справят с него и затова го оставиха да прави каквото си ще и изобщо не го контролираха. Това беше огромна грешка. Той се влоши. Премести се в Пенсилвания малко след Зийк. А после се ожени за някакво нещастно младо момиче, което умря при раждането на Джиневра и остави бедното дете на неговите грижи. Като се има предвид, че Леонард напусна този град преди повече от петдесет години и така и не се върна, повечето хора не го помнят и не знаят, че дъщеря му е майка на Фейт.
	— Баща ми обещал на Зийк, че ако има дъщеря, ще му я даде за жена — продължи Джиневра. — Аз бях тази злочеста дъщеря.
	— Но не е било средновековието все пак — каза Нийл. — Не е можел да ви принуди да се омъжите за Зийк.
	— Детството ми беше много странно. В болницата го нарекоха репресивно. Не ходех на училище. Учех у дома. Всъщност не познавах живота на обикновените деца. Познавах само изпълнения със самозаблуди живот на баща ми и се страхувах от него. Той ме малтретираше — не сексуално, но ме удряше и риташе и често ме заключваше в килера без храна за два или три дни, когато смяташе, че съм била лоша. Както казах, боях се от него. Ужасявах се. Не исках да се омъжвам за Зийк, но баща ми каза, че трябва, или ще понеса наказание, каквото не мога да си представя. Бях просто изплашена тийнейджърка. Мислех да избягам, но вярвах, че баща ми има способността да ме открие навсякъде. Освен това нямах пари, не знаех как да се оправям в света, така че правех това, което ми нареди. Страхувах се да не го направя.
	— Родих Фейт на осемнайсет — добави тя.
	„Осемнайсет!“ — помисли си Лоръл. Тази жена беше само на четирийсет и осем! Можеше да мине за шейсет и осем годишна.
	— Зийк беше доволен, че мога да родя здраво дете, но беше разочарован, че е момиче. Минаха четири години, преди да зачена отново. Четири наистина тежки години. Зийк непрестанно вилнееше, че Бог се бил отвърнал от мен и затова не мога да зачена. Ставаше все по-странен и ме държеше като затворничка в къщата, така че да не мога да съгреша и да разочаровам Бог, постоянно ме поучаваше. Родих второто бебе — Мери. Можете да си представите реакцията му, нали?
	Пое си дълбок и леко треперлив дъх.
	— След по-малко от година родих момченце, Даниъл. Беше недоносено и имаше проблеми с дишането. И трите деца ги родих вкъщи. Не в родилен дом. Страшно се тревожех за Даниъл, но Зийк не ми позволяваше да го заведа на лекар. Каза, че Бог щял да се погрижи за него. Даниъл плачеше непрекъснато, повръщаше. Аз… аз бях в нервен срив. Наистина не си спомням много от този период.
	Погледът й се зарея нанякъде.
	— И една сутрин седях в люлеещия се стол. Беше прекрасна пролетна утрин, това си го спомням. Подухваше ветрец. Бях ужасно изморена. Не бях мигнала цяла нощ заради Даниъл. Бях го сложила в люлката му преди час. Поне мисля, че беше преди час. Всичко ми е в мъгла. И тогава Зийк дойде, носеше Даниъл на ръце. Детето беше мъртво. Зийк се развика, че го е намерил да лежи по лице и че на главата му имало възглавница. — Тя потрепери. — Много силно викаше. Остави Даниъл на дивана и ме удари. Почна да ме бие зверски. Мери пищеше. Фейт удряше с юмручета краката на баща си и се опитваше да го накара да спре. Страхувах се, че може да посегне и на нея. „Убила си бебето, нали? — крещеше той. — Ти си луда и си убила сина ми, защото все плачеше. Признай си!“ Накрая си признах. Той се обади на полицията.
	— Признали сте, че сте убили детето си? — ахна Лоръл.
	— Да, казах на полицията, че съм го убила. Написах самопризнания. Не помня как съм ги писала, но по-късно ги видях. Казах, че предумишлено съм задушила бебето си, защото не съм издържала повече плача му. Адвокатът ми пледира за невменяемост. Бях в психиатрия в Пенсилвания допреди няколко седмици, до Деня на благодарността.
	— Но тя не е убила бебето — настоя госпожица Хана. — Познавам племенницата си. Не би убила и муха.
	— Разбира се, че не е — съгласи се Аделейд. — Това казах и на Фейт, когато Зийк се върна тук с момичетата. Фейт толкова обичаше майка си, а Зийк й беше наговорил за нея ужасни неща. Беше й казал, че е убила Даниъл, но че тя трябвало да казва, че Джиневра е избягала с друг мъж и я е изоставила. Фейт не вярваше на нито дума от това. Обичаше майка си. Затова с Хана наехме пощенска кутия, за да могат да си пишат: искахме тя да познава истинската си майка, а не чудовището, което е измислил Зийк.
	— Опитахме се да направим същото и с Мери — вметна Хана, — но тя не искаше да слуша нито нас, нито Фейт.
	— Мери беше бебе, когато ме изпратиха в клиниката — защити я Джиневра. — Няма впечатления от мен, знае само това, което й е казвал Зийк. Фейт беше по-голяма и наистина ме обичаше много. А аз я обожавах.
	— И тя ви обожаваше — каза Нийл.
	Джиневра се усмихна.
	— Това означава много за мен. Знам колко държеше и на теб.
	„Бебето на Фейт“, помисли Лоръл. Щеше ли да посмее да повдигне въпроса пред сестрите Луис? Не изглеждаше подходящо, но може би това беше единственият им шанс да говорят с Джиневра.
	Тя се покашля и каза:
	— Когато умря, Фейт беше бременна…
	— Не е вярно! — викна Хана.
	Аделейд се ококори.
	— Злобна клевета! Не е вярно, абсолютно не е вярно! Фейт знаеше какво е добро и какво е лошо, а и Нийл беше такова добро момче…
	Отначало Лоръл беше озадачена от това колко са мили сестрите с мъжа, за когото се предполагаше, че е прелъстил племенницата им. Сега разбра. Те не вярваха, че Фейт е била бременна. А Джиневра? Лоръл я погледна. Тя отпиваше от чая си и сякаш беше в друго измерение.
	— Значи не вярвате, че Фейт се е самоубила, защото е била бременна? — осмели се да попита Лоръл.
	— Това е нелепо! — изпуфтя Хана. — С Аделейд не знаем какво точно се е случило в онзи обор, но знаем, че Фейт не се е самоубила. Тя беше толкова жизнена, така мечтаеше за бъдещето. Нали, Джиневра?
	Джиневра Хауард примига към леля си, бавно се обърна към Лоръл и я дари с изнервящо лукава усмивка.
	— Дъщеря ми не се е самоубила. Знам го.


>>	2.

	Нито Лоръл, нито Нийл продължиха темата. Госпожица Аделейд малко сопнато попита дали Лоръл е била приятелка на Дениз Прайс и когато Лоръл отговори утвърдително, сякаш щеше да се разплаче.
	— Давам уроци на малката Одра. Не е особено талантлива, но е много миличка. Госпожа Прайс също изглеждаше приятна жена. Полицията още няма представа кой е извършил това ужасно деяние, нали?
	— Да, няма — каза Лоръл и погледна Джиневра. — Но убийството е било абсолютно същото като на Анджела Ричи. В училище бяхме приятелки — Анджи, Дениз, Фейт и аз.
	Джиневра се прозина възпитано — прикри устата си с ръка.
	— Ох, трябва да си лягам. Напоследък много се изморявам. Лека нощ.
	И стана и излезе.
	Сестрите като че ли се притесниха от поведението й, но очевидно нямаше да го коментират. Хана се усмихна насила. Аделейд върна темата към Одра:
	— Как е момиченцето?
	— В болницата е. Беше болна от грип, а и да стои на студа при трупа на майка си…
	— Какво? — почти изплака Аделейд. — Полицията я е накарала да стои при трупа на майка й?
	— Не, не — обясни Лоръл. — Одра била в колата с Дениз, обикаляли светлинното шоу. Слязла и се затичала към една от композициите, за да я снима. Дениз тръгнала след нея. И тогава я нападнали. Одра не видяла убийството, но видяла тялото на майка си. Като добавим и студа… много е болна.
	— О, божичко! — Аделейд започна да си вее с ръка, все едно щеше да припадне. — Не знаех. Милото детенце! Бедната женица! О, това е ужасно…
	— Съжалявам, че ви разстроих — искрено каза Лоръл. — Мислех, че знаете. Одра ще се оправи. Ходих да я видя в болницата.
	— Май и аз трябва да отида. Миличката. Ох, на последния урок бях доста рязка с нея.
	— Стига, Аделейд, успокой се — строго каза Хана. — Как ще бъдеш добра учителка, ако не посочваш грешките или не казваш на децата, че не се упражняват достатъчно? Нали така, Нийл?
	— Да — потвърди той. — И съм сигурен, че не сте били груба, госпожице Аделейд. Никога не сте били груба с мен, въпреки че свирех ужасно.
	— О, надявам се, че не съм. Ах, чувствам се ужасно…
	— Трябва да тръгваме — бързо каза Лоръл. — Отнехме цялата ви вечер и на всичкото отгоре ви разстроихме.
	— Не, не — любезно каза Аделейд. — Просто такъв е животът. Понякога си мисля, че не мога да понеса всички ужасни неща, които се случват. Горката Джиневра. И Фейт. И госпожа Прайс и Одра.
	Хана им кимна и Лоръл и Нийл бързо станаха.
	— Тръгваме. Надявам се, че утре ще се чувствате по-добре — каза Лоръл.
	— Ще се оправи — уверено каза Хана. — Като се наспи, става като нова. Благодаря ви много за венеца.
	— Да, благодаря и аз — каза Аделейд.
	— Няма нищо. Радвам се, че ви харесва.
	Излязоха в хапещия студ и Лоръл каза:
	— Мислех си, че ще тържествувам, след като научих толкова много неща. Но се чувствам ужасно, че разстроих Аделейд.
	— Хана е права. Тя ще се оправи. Не са доживели до тези години, като са припадали за всяка дреболия. — Нийл се усмихна. — Под тази изкуствена южняшка изтънченост двете са яки мадами.
	Лоръл се разсмя:
	— Някак си не бях мислила за сестрите Луис като за „мадами“.
	— Аз също. Досега. — Нийл пъхна ръце в джобовете си. — Искаш ли да се видим в любимия ни ресторант и да обсъдим това, което научихме?
	— Под любим ресторант имаш предвид „Макдоналдс“, нали?
	— Разбира се. Но мисля, че ще е по-добре да влезем вътре. Много е студено.
	Лоръл все още малко се притесняваше от Нийл, но той отново не беше предложил да отидат в къщата й. Явно правеше всичко възможно, за да я накара да се чувства удобно.
	— Добре.


>>	3.

	Беше почти десет. И двамата си поръчаха кафе и ябълков пай. По това време на вечерта кафето беше силно и горчиво, ябълковите пайове бяха подгизнали от дългото стоене под инфрачервеното осветление. „Все едно не си изтормозих стомаха по-рано“ — помисли си Лоръл, докато се настаняваха в едно сепаре далеч от останалите клиенти.
	— Не знам откъде да започна — уморено каза Нийл. — Мислехме, че сме открили жена, която е избягала с любовника си преди двайсет и четири години. Сега знаем, че е била в психиатрична клиника, защото е убила бебето си.
	— Какво мислиш за историята й? — попита Лоръл. — Вярваш ли, че е невинна?
	Нийл се намръщи.
	— Тя така и не каза, че е невинна. Повтаряше, че не помни. След това каза, че Зийк крещял и я бил, докато не признала, че наистина е убила бебето. Разбирам защо е била готова да признае всичко, за да спре Зийк да я бие или за да му попречи да се обърне срещу Фейт. Но защо е признала пред полицията?
	— Била е уплашена и объркана.
	— Достатъчно уплашена и объркана, за да напише самопризнания, че е убила собственото си бебе? Ами възглавницата на главата на детето?
	— Зийк й е казал, че на главата на бебето имало възглавница. Както и да е, предполагам, че след всичко, което е преживяла — живота с баща й, пет години със Зийк, смъртта на бебето — може да е била толкова емоционално нестабилна, че да каже на полицията всичко.
	— Възможно е също така животът с баща й и със Зийк да я е докарал дотам, че наистина да убие бебето си. Лоръл, според теб тя нормално ли се държа?
	— Понякога. Говори изискано. И изглежда много спокойна. — Лоръл и Нийл се спогледаха и казаха едновременно:
	— Прекалено спокойна.
	Лоръл се ухили.
	— Говорим като в евтин телевизионен сериал. И все пак наистина от време на време изглеждаше съвсем отдалечена от това, което казваше, и то сякаш нямаше ефект върху нея.
	— Ами реакцията й на разговора за смъртта на Дениз? — попита Нийл. — Та тя се прозина!
	— Да. Странно. — Лоръл направи пауза. — Смяташ ли, че вярва, че Фейт е била бременна?
	— Да. Не знам защо мисля така. Може би защото не каза нищо, докато Аделейд и Хана пламенно защитаваха непорочността на Фейт. Лицето й беше напълно безизразно.
	— Какво доказва това?
	— Нищо. Но ми се стори, че този не беше от моментите, когато се е изолирала от нас. Безизразността й ми се стори нарочна. — Той вдигна ръце. — Повтарям: просто ми се стори.
	— Нийл, ако тя вярва, че Фейт е била бременна, не смята, че ти си бащата. Иначе нямаше да е толкова учтива с теб.
	— Може би. Може да си играе с мен на котка и мишка и да види дали ще изцъркам. Но едно ще ти кажа — сигурен съм, че знае за Шестица купа.
	Лоръл кимна.
	— И аз така мисля. Фейт не е искала никой да знае, че майка й е в лудница, но това, че е била изолирана от света, е направило от Джиневра много сигурна довереница. Дори да разкаже за тайния клуб, кой би й повярвал? Освен ако Фейт не го потвърди, това ще си остане бълнуване на дълбоко объркана жена. Но съм сигурна, че ключодържателят, който е изпратила на майка си, означава, че Джиневра знае всичко за нас.
	— Да. Има и още нещо. Джиневра знае, че Фейт не се е самоубила. Видя ли колко зловещо ти се усмихна, когато го каза?
	— Беше повече от зловещо. — Лоръл дояде разплутия си ябълков пай. — Нийл, ами ако наистина е луда? Ами ако наистина е убила бебето си?
	— И Фейт й е казала за Шестица купа и тя е открила, че може да имате нещо общо със смъртта й? — Тя кимна и Нийл я погледна тържествено. — Тогава е възможно току-що да сме пили чай и да сме хапнали бисквитки с убийца.


>	Глава 18

>>	1.

	На следващата сутрин — Лоръл тъкмо слагаше кафето — телефонът иззвъня. Тя въздъхна и вдигна.
	— Здрасти, мамо.
	— Не е майка ти. Кристъл съм. — Гласът на приятелката й беше писклив и напрегнат. — Вчера те търсих цял ден, и вечерта също, но или не вдигаше, или даваше заето.
	— Не си бях вкъщи през повечето време…
	— Няма значение. О, Лоръл, сигурно си чула за Дениз!
	— Разбира се.
	— Само това ли ще кажеш? „Разбира се“? Все едно няма значение?
	Лоръл гледаше през прозореца как една катеричка подскача по клоните.
	— Кристъл, казах на всички ви какво ще стане, ако не разкажем на полицията.
	— Казала ни била! Гордееш ли се с това?
	— Кристъл, не ставай смешна! — ядоса се Лоръл. — Мисля, че си доста нахална да ми звъниш и да ми говориш такива неща, след като никоя от вас не пожела да ме подкрепи, когато постъпих както смятах за правилно.
	— Това, че си призна на Кърт, изобщо не помогна.
	— Ще ти кажа същото, което казах и на Моника. Трябваше да идем в полицията незабавно. Не им оставихме време да направят кой знае какво. Сега защо се обаждаш? Да злорадстваш, че Дениз е убита, въпреки че съм казала истината на Кърт ли?
	— Не. — Тонът на Кристъл стана извинителен. — Нямах намерение да злорадствам. Знаеш каква съм. Когато се разстроя, устата не ме слуша. Просто исках да поговорим. Ужасена съм, уплашена съм. Останахме само три. Кой може да е?
	Кафето беше готово. Лоръл стисна слушалката с рамо и сипа мляко в чашата, после кафе.
	— Не знам.
	— Мисля, че е Нийл Камрът.
	— Не ми се вярва. Говорих с него няколко пъти през последните дни. Не го виждам като убиеца на Анджи и Дениз.
	— Значи мислиш, че са ги убили Мери или Зийк?
	— Или някой друг член на семейство Хауард. — На Лоръл й беше неприятно да каже на Кристъл, че Джиневра е в града, но смяташе, че тя е възможен заподозрян, а Кристъл е потенциална жертва, така че й разказа накратко историята на Джиневра Хауард.
	За миг Кристъл остана без думи. След това каза искрено удивена:
	— И през всичките тези години майката на Фейт е била в лудница, защото е убила детето си, а сега са я пуснали?
	— Да.
	— Олеле, Лоръл, целият град ли е пълен с луди?
	— Основно семейството на Фейт.
	— Това какво е, шегичка?
	— Не искам да звучи така. И мен ме е страх.
	— Смяташ ли, че Фейт беше луда? — попита Кристъл шепнешком.
	— Не, не смятам. Дори не знам дали Джиневра е луда. Може би е била несправедливо обвинена. Преди двайсет и пет години не са знаели за синдрома на внезапната смърт толкова, колкото знаят сега. Може би се държи странно, защото животът й е бил ужасен и е била затворена толкова дълго.
	— А Мери?
	— Мери живее със Зийк. Ако живееш с него, няма начин да не се държиш странно от време на време.
	— Аз пък мисля, че Нийл Камрът е странен, а Моника казва, че бившият съпруг на Анджи бил откачен.
	— Затова ли ще го защитава?
	— Какво?!
	— Адвокатската кантора, за която работи Моника, се е заела със защитата на Стюарт Бърджес.
	— Какво?! — Гласът на Кристъл беше станал съвсем писклив. — Но някой друг от фирмата. Нали не самата Моника?
	— Съмнявам се, че тя е главният адвокат. Сигурно е Джон Тейт. Но тя му е асистент или там както се нарича човекът, който помага на главния.
	— Не мога да повярвам!
	— Говори ли с нея за Дениз?
	— Да. Разстроена е, но тя се справя с тези неща различно от мен и теб.
	— Може би. — Лоръл отпи от кафето. — Виж, Кристъл, искам да ми обещаеш да си изключително внимателна.
	След кратка пауза Кристъл каза без капчица сарказъм:
	— Говориш като майка ми.
	— Честно казано, вече не вярвам на Моника. Предпочитам да не й го казваш. Всъщност за всеки случай е по-добре да не си около нея. Не искам да изгубя и теб.
	Кристъл неуверено каза:
	— Лоръл, не мога да повярвам, че си толкова загрижена за мен.
	— Защо не? Приятелки сме почти откакто се помним. Да не си мислиш, че след нощта, в която умря Фейт, повече не ме е грижа за теб?
	— Не, след това. В смисъл че вече не съм облагодетелстваната хубавица като в гимназията.
	— И според теб приятелството се основава на пари и хубост?
	— Някои приятелства.
	— Кристъл, аз не съм Чък.
	— Мислиш ли, че ако бях като преди — хубава, богата и можех да имам деца — Чък щеше да се върне при мен?
	Лоръл затвори очи за момент.
	— Няма никакъв смисъл да мислиш за това. Нещата не са като преди. И честно казано, ако Чък е бил привлечен от парите ти и способността да имаш деца, значи не е било истинска любов.
	— Но повечето мъже искат собствени деца.
	— Децата на Джойс не са негови, но ти каза, че е луд по тях. Крис, не искам да съм жестока, но с Чък всичко е свършено. Трябва да го приемеш. На света има други мъже, които ще те оценят. Чък Ландис не е сред тях. Остави го. Стига си хленчила. Започни да живееш отново.
	— Толкова е трудно… — кротко каза Кристъл.
	— Сигурна съм, че е трудно, но трябва да го направиш. Освен това в момента имаш по-големи грижи. Животът ти. Не качеството на живота ти, а самият ти живот. Искаш да живееш, нали?
	— Мисля, че да.
	— Мислиш? Искаш. Знам го. Така че прави каквото ти казвам и се пази, докато не намерим този ненормалник. — Погледна часовника на стената. — Трябва да тръгвам на работа. Ако искаш да си поговорим още, обади ми се довечера.
	След като затвори, се запита дали не е била прекалено рязка по отношение на Чък. Знаеше колко отчаяно го обича Кристъл и колко иска той да се върне при нея. Освен това беше съгласна с Кристъл, че Чък не обича Джойс. Беше привлечен от парите й, от децата й и вероятно от силата й — не точно сила на характера, а откритата й пробивност, способността й да получава това, което иска за себе си и за своите си хора. Кристъл не притежаваше такава сила. Тя имаше нужда някой да се грижи за нея, но този човек определено не беше и никога не беше бил Чък.
	Е, правилно или не, беше казала каквото мислеше. Може би беше наранила чувствата на Кристъл към Чък, но поне й беше напомнила да спре да се занимава със семейното си положение и да се пази.
	Стигна в магазина с няколко минути закъснение. Мери беше ведра, но на Лоръл й беше трудно да се държи нормално с нея след това, което беше научила предната вечер. Мери с привидна искреност й беше обяснила, че майка й е грешница, защото е избягала с друг мъж. А много добре знаеше къде е била майка й през всичките тези години. Фейт никога не беше издала местонахождението на майка си, но не беше лъгала с такава лекота като Мери.
	Колко ли още лъжи й беше наговорила Мери? Лоръл се чудеше, докато се опитваше да се съсредоточи върху поръчките за деня. А и щом Мери можеше да лъже толкова добре, толкова убедително, какво още беше способна да направи?


>>	2.

	— Къде беше? — попита Джойс, когато Чък влезе със зачервени от студа бузи.
	— Коледни покупки в последния момент. — Остави няколко пакетчета под богато украсената елха и свали велуреното си яке. — Къде са децата?
	— Момчетата са при Сами. Моли е на балет.
	— Не мога да им хвана края, откакто са в коледна ваканция. Ти какво прави?
	Джойс най-сетне вдигна поглед от романа с твърди корици, който четеше. Лицето й беше бледо, а тъмните й очи — гневни.
	— Цял час говорих по телефона с очарователния си бивш съпруг.
	— Цял час? — Джойс кимна. — Какво има?
	— Ще ме съди за пълно попечителство над децата.
	На красивото лице на Чък се изписа недоумение.
	— Пълно попечителство? Как така?
	— Заради начина, по който живея. Чък, живеем заедно от половин година, а Гордън е почтено женен за втори път. Нещата се влошават от това, че ти си безработен. Жена му е учителка в детска градина. Дори преподава в неделното училище. Шибана светица!
	Чък седна до нея.
	— Скъпа, ще имам работа, щом мине сделката за колите. Не му ли обясни, че тези неща изискват време?
	— Той го знае. Освен това знае, че аз ти купувам бизнес.
	— Това пък какво общо има?
	Джойс рязко затвори книгата.
	— Чък, работата ти не е основният проблем. Ние не сме женени!
	— Ще се оженим, когато се разведа.
	— И кога ще стане това?
	— Когато Кристъл подпише документите.
	— Това го знам. Но кога ще ги подпише? Държи ги от месеци.
	— Говорих с нея.
	— И й каза да занесе документите на адвоката в понеделник сутринта. Сега е сряда следобед. Обадих му се преди половин час. Още не ги е получил.
	Чък я прегърна през раменете и усети, че е напрегната.
	— Любима, тази седмица беше тежка за Крис.
	— На Крис все й е тежко.
	— Наистина, Джойс. В понеделник беше погребението на Анджела Ричи. Знам, че е ходила. А вечерта са убили Дениз Гибсън.
	— Гибсън? О, жената на доктор Прайс. Все забравям, че сте съученици.
	„Все забравяш, че съм с петнайсет години по-млад от теб — помисли си Чък ядосано. — Все забравяш, че съм имал живот и преди да ме срещнеш.“
	Джойс въздъхна.
	— Е, както и да е. Явно приятелките на Крис измират като мухи напоследък…
	— Как можеш да кажеш нещо толкова ужасно!
	Джойс като че ли се постресна от тона му.
	— Прав си. Ставам гадна, когато се ядосам. Наистина съжалявам за госпожа Прайс и особено за Анджела Ричи. Тя беше голяма актриса. Гледах я веднъж на Бродуей. Но тяхната смърт не пречи на Крис да подпише документите за развода. Бави ги от месеци.
	— Ще поговоря пак с нея.
	— Ще поговориш? Ще говориш? — Джойс стана. Пепелнорусата й коса беше вързана на проста конска опашка и не се беше облякла грижливо, както обикновено: прост развлечен пуловер висеше над широките й панталони. Днес не си правеше труда да показва внимателно поддържаната си фигура. — С говорене нищо няма да направиш. Тя не те взима на сериозно.
	— Какво очакваш да направя?
	— Да се държиш като мъж!
	— Да се държа като мъж? — Чък ядосано скочи. — Като какво се държа иначе?
	— Когато става дума за Кристъл, се държиш като момче! Виновно момченце!
	— Момченце?! — Чък вдигна ръка и Джойс отскочи и изсъска:
	— Само да си посмял да ме удариш! Никога повече няма да ти проговоря.
	Чък свали ръка на мига. Открай време си беше избухлив и Кристъл ходеше на пръсти около него. Джойс не би го направила никога. Колкото и да го ядосаше, с нея трябваше да се контролира, защото тя държеше всички козове.
	— Никога не бих те ударил.
	— Да бе. Нали те видях.
	Чък се насили да преглътне гнева си и каза кротко:
	— Извинявай. Просто ситуацията…
	— Е нетърпима. — Джойс се обърна и отиде до елхата, започна да нагласява гирляндите. — Чък, искам те. Искам да се омъжа за теб, искам да спя с теб всяка нощ, искам да ти уредя хубав бизнес, искам ти да си мъжката фигура в живота на момчетата ми. Гордън е такъв лицемерно набожен мръсник. — Обърна се и го погледна. — Но колкото и да те искам, няма да загубя децата си заради теб.
	— Може би ако се преместя в отделен апартамент за няколко месеца, Гордън ще се успокои. В смисъл — няма да живеем заедно.
	Джойс, вбесена, затвори очи.
	— И Кристъл ще реши, че това е знак, че губиш интерес към мен, и никога няма да подпише документите за развод. Не, Чък, трябва да направиш нещо. При това бързо. Иначе…
	Чък огледа красивата дневна. Къщата беше четири пъти по-голяма от тези, в която беше живял с родителите си, и невъобразимо по-голяма от тази, в която беше живял с Кристъл. Помисли си за бизнеса с коли, който щеше да стане негов през лятото. Помисли си за новия си корвет, паркиран пред къщата. Накрая и най-болезнено си помисли за трите деца, които вече имаше за свои. Не можеше да изгуби всичко това заради Кристъл, която беше намразил. Не можеше.
	— Не се притеснявай, Джойс — каза и пое вдървеното й тяло в прегръдките си. — Ще сме заедно възможно най-скоро. Ще се погрижа за това.


>>	3.

	Тъкмо когато Лоръл изгълта поредното хапче за главоболие, звънчето на вратата на магазина иззвъня. Тя си погледна часовника. Четири и петнайсет. Слава богу, оставаха само четирийсет и пет минути от работното време. Денят беше натоварен, доставчикът беше свършил гладиолите, от които тя отчаяно се нуждаеше за всички поръчки, които валяха за погребението на Дениз. А тя беше недоспала. Сега все едно някой забиваше пикел някъде зад очите й.
	Излезе от кухнята и видя Кърт: стоеше нетърпеливо до тезгяха. Усмихна му се и каза:
	— Здрасти!
	Той я изгледа кръвнишки и изсумтя:
	— Трябва да поговорим.
	— Не може ли да почака до довечера?
	— Не. Имам работа. Освен това тия дни, по-скоро тия нощи, човек не може да те хване у вас.
	Приказките в работилницата секнаха. Жените също бяха уморени. И имаха нужда от някоя сцена, за да живнат. На Лоръл пък не й трябваше сцена — това само щеше да забие пикела по-дълбоко зад очите й.
	— Норма, нали ще се оправиш, ако някой дойде? — подвикна тя.
	— Разбира се.
	Лоръл погледна Кърт.
	— Да идем в кухнята. — Той тръгна пред нея. Тя влезе и затвори вратата. — Искаш ли кафе? В хладилника може би има и кола.
	— Не искам нищо. Само седни.
	Тя седна и го погледна право в очите.
	— Явно не са убили никого, защото иначе щеше да си по-любезен. Какво има?
	— Чух, че прекарваш доста време с Нийл Камрът.
	— И как научи? Още никой не знае.
	— Видели са ви в „Макдоналдс“. Два пъти.
	Беше почервенял. Изглеждаше абсурдно възмутен. Лоръл ахна и сложи ръка на гърдите си.
	— Господи! Колко компрометиращо! Толкова ме е срам! Ако се разчуе…
	Кърт я изгледа навъсено.
	— Стига си се правила на интересна. Говоря сериозно.
	Лоръл не можа да сдържи смеха си.
	— Знам. Точно затова е толкова смешно. Не ревнуваш, така че какъв е проблемът?
	— Твоята безопасност. Казах ти, че Камрът не ми харесва.
	— И защото на тебе не ти харесва, аз не съм в безопасност с него? — Тя изведнъж се ядоса. — Кърт, ти почти не ми говориш, откакто ти казах за смъртта на Фейт. Сега връхлиташ в магазина и ме поставяш в неудобно положение пред служителите ми, защото си чул, че съм била в „Макдоналдс“, за бога! За какъв се мислиш?
	— За човек, който се притеснява за теб и не иска този изрод да ти направи нещо.
	— И защо да е изрод? Защото не ходи на лов и на риба и не пие бира като теб и Чък? Е, нека ти кажа нещо. Чък съсипа Кристъл, а и ти не правиш чудеса за моите чувства през последните няколко дни.
	— Двамата с Чък нямаме нищо общо с Камрът. Той е странен, Лоръл. Опасен е.
	— Опасен ли? Защото пише романи на ужасите?
	— Не. Проверих го.
	— Кърт…
	— Не ми казвай, че не е моя работа. Тук стана убийство, в Ню Йорк също. Двамата с теб знаем, че са свързани, че и двете са свързани с Фейт Хауард. Камрът е заподозрян.
	— Неофициално.
	— Да, неофициално, но все пак…
	— Добре — сухо каза Лоръл. — Какво ужасно си открил за него?
	— Биел е жена си.
	— Биел е Елън? Не вярвам.
	— Повярвай. Тя се е оплакала два пъти, но не е повдигнала обвинения. Накрая той я блъснал по стълбите. Имала пукнато ребро и синини. И този път не повдигнала обвинения, но получила ограничителна заповед. Казала му, че ако го направи пак, ще повдигне. Умряла след две седмици.
	— В автомобилна катастрофа. — Устата на Лоръл беше съвсем пресъхнала. — Елън е загинала в катастрофа.
	— Карала е кола, на която й е липсвала гайката на един от кормилните лостове. — Лоръл вдигна вежди. — Което значи, че някой я е отвинтил. Нямала е контрол над колата.
	— И смяташ, че Нийл има нещо общо?
	— Тъст му смята така. Убедил е полицията достатъчно, за да направят пълно разследване.
	— И явно не са открили нищо срещу Нийл.
	— Нищо достатъчно солидно, за да го задържат.
	— Кърт, синът му е бил в колата. Той е обожавал детето. Мислиш ли, че е искал да убие и него?
	— Момчето е трябвало да прекара уикенда при приятел. — Кърт я погледна строго. — Лоръл, Камрът е склонен към насилие. Може да е виновен за убийството на жена си и детето си.
	Главоболието на Лоръл се усили, по челото й избиха капки пот.
	— Дори Нийл да е бърникал колата, което ми е трудно да повярвам, защо му е да убива Анджи и Дениз?
	— Защото е ненормалник, който през целия си живот е обичал само един човек освен себе си — Фейт Хауард.
	— Не е вярно.
	Кърт удари с ръка по масата.
	— Какво ти става? Мога да очаквам такъв инат от Кристъл, но ти винаги си била разумна. За бога, едва го познаваш. Мен ме познаваш почти откакто се помниш, а си по-склонна да вярваш на него, отколкото на мен. Не разбирам.
	— Може би защото не съм сигурна, че наистина те познавам.
	— Какво значи това?
	— Ами ако ти кажа, че знам кой е бил бащата на бебето и че не е бил Нийл?
	Кърт я изгледа кисело.
	— И кой според теб е бил този щастливец?
	Тонът й беше спокоен, въпреки че сърцето щеше да изскочи от гърдите й.
	— Когато влязох в апартамента ти, видях книгата със сонетите на Шекспир. Беше надписана „С любов, Фейт“. Тя ти е подарила тази книга. Била е влюбена в теб. Ти си бил бащата на детето й. Не Нийл, а ти!
	Кърт посрещна обвинителния й поглед, без окото му да мигне.
	— Явно този тип е по-добър хипнотизатор, отколкото писател, защото съм сигурен, че те е омагьосал. Направих каквото можах. Ако свършиш като Анджи и Дениз…
	— Няма да тежа на твоята съвест — отсече Лоръл. Оттласна се от масата и тя се разклати. — По-добре върви. Омръзнаха ми твоите усуквания и ми писна от инсинуациите ти за Нийл.
	Кърт излезе, без да каже и дума. Лоръл стоеше разтреперана, по тялото й преминаваха разтърсващи конвулсии.


>	Глава 19

>>	1.

	Беше съсипана до мозъка на костите. До миналата седмица не беше осъзнавала колко спокоен е бил животът й от години. Колежът и дипломата по бизнес администрация бяха минали гладко. Беше се върнала у дома „само докато реши какво да прави“ и в крайна сметка беше останала. Връзката и раздялата й с Бил Хейнс преди пет години й се бяха сторили огромен катаклизъм, но в сравнение с последните събития това не беше нищо. Всъщност вече дори не можеше ясно да си представи лицето на Бил. „За бога, Лоръл — помисли си, когато влезе вкъщи, захвърли си палтото и си изрита обувките. — Да не си полудяла? Мислеше си, че искаш да прекараш целия си живот с този мъж, а сега не си спомняш как изглежда. Ако тази лудница не спре, по това време другата седмица няма да можеш да намериш пътя до магазина.“
	Нахрани кучетата и им даде по един кокал от кожа да се занимават. Кокалите си бяха глезотия, но пък тя смяташе, че не е играла достатъчно с кучетата през последните дни. Докато те прилежно дъвчеха, претърси хладилника за храна. Беше планирала да пътува за Флорида и беше оставила запасите си на практика да се стопят. Преди да започнат неприятностите, обикновено пазаруваше по пътя от магазина за към къщи. Сега щом излезеше от „Дамрън Флорал“, тръгваше право към сигурността на дома си.
	Накрая реши да изяде една консервирана пилешка супа с фиде. И без това не беше гладна. За разлика от вчера, когато не можеше да се засити.
	След десет минути вече седеше пред топлата супа и мислеше за нещата, които Кърт й беше наговорил за Нийл. Едва ли би излъгал, че Елън е получила ограничителна заповед срещу Нийл или за официалното разследване на полицията за катастрофата, в която е загинала. Но възможно ли беше това разследване да е било рутинно? Ами ограничителната заповед?
	Остави лъжицата. Дори всичко, което беше казал Кърт, да беше истина, той не беше обяснил книгата със сонетите в апартамента си. Не беше отрекъл, че е баща на детето. И преди й беше хрумвало, че мрази Нийл така силно, защото са били съперници за любовта на Фейт. Но Фейт никога не беше говорила за Кърт с някакъв особен интерес. А двете бяха първи приятелки. Все пак нямаше ли да усети, ако имаше нещо по-така в чувствата на Фейт към Кърт?
	Което я върна на Нийл. Не беше невъзможно да се провери неговата версия, че Роби е бил дете от първия съпруг на Елън и той го е осиновил, ако имаше достъп до досиетата по осиновяванията, но тя нямаше. Родителите на Елън сигурно знаеха, но нямаше как да им се обади. Дори не знаеше кои са и къде са. А дори да знаеше, бащата на Елън очевидно мразеше Нийл. Можеше ли да получи истинен отговор от него или от жена му?
	Подпря глава на ръцете си.
	— Господи — изстена, — оплетох се. Не знам на кого да вярвам, на Кърт или на Нийл. — Но въпросът всъщност не беше в това кой е баща на бебето на Фейт. Трябваше да намери убиеца на Анджи и Дениз, а той можеше да няма нищо общо с бременността на приятелката й.
	Дояде супата и стана да измие съдовете. Погледна през прозореца до мивката. Отново беше завалял сняг, стелеше се на големи пухкави снежинки. Сигурно и без това утре нямаше да може да замине за Флорида, както беше планирала. Ако времето се задържеше такова, нямаше да има полети.
	Свърши с чиниите и реши, че няма да е лошо да запали камината. Влезе в дневната и видя, че в сандъка има само една цепеница. Въздъхна. Или трябваше да се откаже от огъня, или да излезе за още дърва.
	Желанието й да се сгуши пред огъня с кучетата надделя. Навлече едно старо яке и излезе през кухненската врата на задната веранда.
	Силният северен вятър навяваше сняг дори на покритата веранда. Лоръл потрепери и взе една цепеница от върха на купчината, после още една. Щяха да й стигнат, за да поддържа огъня за час-два. Искаше да си легне по-рано.
	Докато се обръщаше към вратата, зърна с крайчеца на окото си нещо бяло. Примигна и се взря напрегнато в мрака. Официално задният й двор беше половин акър, но наоколо нямаше други къщи. Когато прибра кучетата, си мислеше да сложи ограда, но те не показаха склонност да се отдалечават от къщата и тя така и не го направи. Така че сега се вглеждаше в половин акър поляна с няколко дървета и една самотна градинска лампа, чиято светлина потъваше в гъстата гора отвъд.
	Какво беше видяла? Сигурно отблясък по снега. Вятърът смразяваше дясната половина на лицето й. Очите й се насълзиха от студа. Да, пак зърна нещо. Куче? Или опосум? Или мармот? Каквото и да беше, то се обърна и тръгна към нея.
	Побиха я тръпки. Мармотите и опосумите щяха да избягат от нея, а не да я нападат. Освен това и преди беше виждала заблудили се животни, но те не се движеха като това нещо. То сякаш тичаше някак приведено. А по някаква причина тя не можеше да помръдне.
	Изведнъж Ейприл и Алекс изхвърчаха с бесен лай през кучешката вратичка. Лоръл изпищя и изпусна дървата. Кучетата се заковаха на края на верандата. Лоръл погледна към двора. Нещото също беше спряло на ръба на гората. Всички останаха замръзнали на място за миг. След това кучетата се втурнаха през поляната, лапите им хвърляха сняг. Нещото се скри сред дърветата.
	Лоръл възвърна гласа си и започна да вика кучетата. Какво беше това чудо, за бога? Беше прекалено голямо, а Ейприл и Алекс бяха неопитни в боя, бяха си просто сладурчета. Можеше да пострадат.
	— Ейприл! Алекс! — викаше тя. — При мен! — Сърцето й се сви, когато чу ръмжене и после изскимтяване. — Ейприл! Алекс! Върнете се веднага! — Опита се да подсвирне, но устните й бяха вкочанени от студ. — Ейприл…
	Кучетата внезапно се появиха под градинската лампа. Лоръл коленичи и двете се спуснаха към нея. Алекс накуцваше, но Лоръл не видя кръв. Кучето дишаше тежко, притисна се силно в нея. Ейприл стоеше малко настрана. Държеше нещо в устата си.
	— Пусни! — нежно каза Лоръл. Това беше една от малкото команди, които кучетата разбираха. — Ейприл, пусни!
	Ейприл послушно пусна нещото в скута на Лоръл и тя го взе и го разгледа на светлината на лампата на верандата.
	Парче бял памучен плат, оцапан с няколко капки кръв.


>>	2.

	Май все пак не беше добра идея — мислеше си Джойс, докато вървеше по алеята към дома на Кристъл. Беше оставила колата до пътя, защото не искаше да предупреждава Кристъл. В края на краищата не беше казала какво е намислила дори на Чък. Защото Чък щеше да й се обиди, ако разбере, че според нея той не може да се справи сам със ситуацията. Кристъл със сигурност щеше да дотърчи при Чък и да се оплаче, че Джойс се е опитала да я сплаши. И какво от това? Чък можеше и да се ядоса, но тя щеше да се оправи с него. Знаеше, че той не иска да я загуби и не иска да загуби това, което тя може да направи за него. А Кристъл? Тя беше малка разглезена кучка, която цял живот постигаше своето с манипулации: правеше се на безпомощна и ревеше като бебе. Но на нея не й минаваха сълзи и молби. Кристъл не можеше да я заблуди и за миг. Можеше да хленчи колкото си ще — Джойс нямаше да изпита и капчица съчувствие към нея.
	Вятърът вееше сняг в лицето й. Защо си беше облякла най-новото кашмирено палто, макар да видя, че вали? Не й пукаше дали ще направи добро впечатление. Не й пукаше как ще изглежда пред Кристъл. Трябваше да си облече подплатения шлифер.
	„Леле, каква мизерна къщичка — помисли си Джойс — Как е могъл Чък да живее тук толкова време?“ Е, къщата, в която беше израснал, не бе много по-различна. Доскоро не беше имал вкус към хубавия живот.
	Лампите светеха и Джойс почука на вратата, но никой не отвори. Почука пак. Нищо. Е, очакваше се. Бръкна в чантата си и извади метален ключодържател с два ключа. Ключовете на Чък за къщата. Отвори вратата и извика:
	— Кристъл? — Усмихна се при мисълта, че я е хванала като мишка в капан. Влезе. — Кристъл!
	В малката занемарена дневна светеха две лампи. Джойс спря и се заслуша. Никакъв звук. И все пак Кристъл трябваше да е тук. Колата й беше отпред и лампите светеха. Що за идиотка щеше да се уплаши и да се крие от нея?
	Вбесена, Джойс тръгна из тясната къща. В кухнята имаше износен линолеум, по стените висяха всевъзможни бродирани покривчици, кошнички и ръкохватки за тенджери. Червената лампичка на кафеварката светеше. Тя продължи през антрето и влезе в тясна спалня с бяла ракла с чекмеджета и детско креватче с въртяща се играчка над него. Чък й бе казал, че Кристъл е пометнала за първи път преди единайсет години. Дали бяха обзавели тази стая още тогава, или едва миналата година, когато бяха очаквали дъщеричката си, която се беше родила мъртва?
	Прогони тази мисъл от ума си. Не искаше да изпитва съжаление към Кристъл. През следващата врата се влизаше в малка баня в розово и черно с… олеле! — с фламинго на завесата на душа. Джойс поклати глава и се усмихна. За жена, отгледана в богаташка къща, Кристъл имаше ужасен вкус.
	Мнението й се потвърди, когато видя спалнята. Розовата тема продължаваше с розови космати килимчета, които всъщност си бяха черджета за баня, евтини снимки на дечица с огромни очи и котенца, възглавници във формата на сърчица по леглото и дантелени покривки на тоалетката. Нима нейният силен и мъжествен Чък беше спал години наред с Кристъл в тази детска стая? Разбира се, че беше, но тя не искаше да мисли за това, не искаше да си го представя как се люби в това жалко стайче и зачева деца, на които не е съдено да живеят. Не, скучната Кристъл не би могла да задоволи мъжа, когото познаваше Джойс. Нямаше от какво да ревнува, що се касаеше до секса.
	Излезе от спалнята и за миг застана неподвижно. Тясната къща беше безукорно подредена. И беше празна.
	Върна се в дневната. Къде беше тая, по дяволите? Трябваше да е наоколо, иначе кафеварката нямаше да работи. Джойс отиде до прозореца и погледна навън. До къщата беше долепен единичен гараж, но на стотина крачки се издигаше двойният гараж, който Чък й беше казал, че е построил и че е използвал, за да поправя коли, когато не е имал работа. От прозорците струеше светлина. Джойс си помисли, че Кристъл трябва да е в гаража.
	Тръгна да излиза през предната врата, но спря. Снегът се беше усилил. Знаеше, че от гаража до пътя има още една алея, но пътеката от къщата към втория гараж беше тясна и неравна, от двете й страни нагъсто растяха дървета. До вратата видя едно карирано палто и гумени галоши. Бързо смъкна кашмиреното си палто, навлече карираното и нахлузи галошите върху обувките си.
	„Трябва просто да си ида — ядосваше се, докато вървеше през снега. — Ако знаех, че ще е толкова трудно, нямаше да дойда тази вечер.“ След това се сети за обаждането на бившия си съпруг. Беше разярен, чак пръскаше слюнки. След като преди две години се бяха развели, се беше преместил в Бостън. Не беше разбрал, че Чък живее при нея вече половин година. Получил обаче анонимно писмо от някой от Уилинг. Според Джойс вероятно от Кристъл. В момента не беше ядосана заради писмото. То беше просто катализаторът. Ситуацията можеше да се задържи без промяна още месеци. Обаждането на Гордън просто я беше накарало да действа.
	Леле, каква селяния! Джойс беше наистина отвратена. Чък й беше казвал, че семейството на Кристъл било богато. Тя слабо си спомняше семейство Смит и знаеше, че не би ги нарекла богати, но все пак бяха заможни. Дори си спомняше как собствените й родители и Гордън говореха за това какъв шок било, когато Смит загинали при самолетна катастрофа и всички научили, че са разорени. Какъв удар било това за Кристъл. Целият й живот дотогава бил емоционално и финансово задоволен. А след това изведнъж се бе озовала без нищо. Нищо, освен Чък, който се бил оженил за нея година преди смъртта на родителите й. Беше се задържал с нея дълго, а тя само го беше теглила надолу. „Сега е мой ред — каза си Джойс. — Заслужавам Чък след всички скучни години с Гордън и Чък заслужава по-добър живот, отколкото е имал.“ Тази вечер щеше да накара Кристъл да го разбере.
	Избърса снега от лицето си и изруга, когато кракът й пропадна в някаква дупка. Спря да си разтрие глезена… и чу шумолене сред дърветата. Погледна към гаража. Вратата не беше отворена, но може би Кристъл беше излязла, без Джойс да я види.
	— Кристъл? — извика.
	Тишина. Реши, че е бил вятърът.
	Направи още няколко крачки и потръпна от болка. По дяволите, глезена ли си беше изкълчила? Защо изобщо беше дошла тук? По-добре да си върви…
	Пак се сети за Гордън. Не. Беше дошла да говори с Кристъл и въпреки всички неприятности щеше да говори с нея!
	Нещо отново изшумоли в храстите. Джойс спря. Куче ли беше? Голямо куче? Джойс мразеше кучета и кучетата я мразеха. Надяваше се да не е куче.
	„Тръгвай към гаража вместо да стърчиш тук“ — помисли си гневно. Колкото повече неприятности й се струпваха, толкова по` се ядосваше. Изкуцука още няколко крачки. Шумолене. Приближаваше. Джойс отвори уста да изпищи. Нещо се стовари върху главата й, тя падна тежко на лявата си страна. Силата на удара я заслепи. Или може би кръвта, която се стичаше в очите й, направи света черен? Пипна лицето си. Мокро. Мокро от сняг или от кръв?
	Тежкото нещо я удари пак, в челюстта. Тя извика и зарови смазаното си лице в снега, опита се да прикрие главата си с ръце. Нещото се стовари върху врата й. Тялото й изведнъж стана безчувствено. Чувствителността я напусна, но не и съзнанието. Чуваше задъхано дишане, неразбираем говор. Освен това чуваше тихото свистене, докато тежкото нещо прорязваше въздуха и я удряше отново и отново. Накрая чу собственото си затруднено дишане: ставаше все по-свистящо, почти стържещо… и накрая спря.


>	Глава 20

>>	1.

	Лоръл прибра кучетата възможно най-бързо, заключи вратата, сложи резето на кучешката вратичка, после провери всички останали врати и прозорци. Внимателно прегледа кучетата. Не бяха ухапани, но Алекс изскимтя, когато прокара ръка по левия му хълбок. Нямаше кръв — само болка. Бяха го ритнали. Някои големи животни ритат, но… но това, което беше видяла сред дърветата, беше човек. Вече беше сигурна.
	Нахвърля вестници, сложи отгоре самотната цепеница, запали ги и се запита какво значи присъствието на този човек. В най-добрия случай беше искал да я уплаши. А в най-лошия? Беше се втурнал към нея. Ами ако кучетата не бяха изтичали навън?
	Те седяха на пода пред камината.
	— Откъде извадихте такава смелост? — попита ги. Те я гледаха неспокойно. Дишаха тежко, бяха уплашени, но все пак й се бяха притекли на помощ. Никога не би си го помислила. — Много се гордея с вас. Но ако стане нещо друго, ще ме оставите аз да се оправям, съгласни?
	Дали обаче щеше да успее да се защити? Нямаше оръжие и не знаеше да се бие. А човекът, убил Анджи и Дениз, беше въоръжен, силен и зъл.
	Преди няколко дни веднага щеше да се обади на Кърт, но сега не си и помисляше да го моли за помощ. И все пак отвън можеше да има улики — стъпки, кръв. Трябваше да се обади в полицията.
	След двайсет минути заместник-шерифите пристигнаха. Кърт не беше сред тях. Тя им разказа какво е станало. Те я гледаха скептично и си личеше, че мислят, че се е паникьосала от някое дребно животинче. Тя обаче им разказа за погребалния венец, показа им нарисуваното със спрей червено сърце на вратата си и бялото оцапано с кръв парче памучен плат, което беше донесла Ейприл.
	— Не ми казвайте, че е бил някой мармот, облечен в бели памучни дрехи — каза на най-младия и най-наперения, Уилямс; знаеше, че Кърт не го харесва.
	— Мисли си, че знае всичко — беше й се оплакал.
	Лоръл беше съгласна. Уилямс се държеше арогантно и й говореше като на малоумна. За щастие партньорът му беше по-умен. Претърси района и каза, че в снега имало няколко стъпки, въпреки че кучетата били заличили повечето.
	— Стъпките изчезват в гората, госпожице Дамрън. Там под боровете няма сняг и съответно няма следи.
	— А тези, които видяхте?
	— Трийсет и осми номер — важно каза Уилямс. — Жена.
	Колегата му като че ли се подразни.
	— Не сме сигурни за точния номер. Според мен са по-големи. Може да е бил мъж — или жена с ботуши.
	— Или жена с големи крака — вметна Уилямс. — Вижте сега, госпожице Дамрън, сигурно е бил някой шегаджия, но вие сте се уплашили заради скорошното убийство. Заключете вратите и се успокойте. Няма страшно.
	На Лоръл не й хареса, че я претупаха така. Може би го направиха, защото полицията получаваше много фалшиви тревоги, но не можеха да пренебрегнат факта, че само преди два дни в града беше убита жена. От друга страна, сигурно това беше проблемът. Може би жените, които живееха сами, им се обаждаха при всеки шум — истински или въображаем.
	И все пак, след като си тръгнаха, Лоръл не можеше да спре да мисли за случката. Пак погледна парчето плат. Одра беше казала, че „призракът“, който влязъл в стаята й, бил облечен в бяло. Да не би този луд да се маскираше, за да плаши хората? Одра беше едно. Беше на осем. Но нима някой беше надянал бяла роба и беше дошъл да се спуска срещу нея, трийсетгодишна жена? Да. И кой би го направил?
	Първото име, което изскочи в съзнанието й, беше Джиневра Хауард. Не беше трудно да си представиш жена, наскоро излязла от лудницата, да облече бяла роба и да се прави на привидение. Беше направо като от „Джейн Еър“. Но предвид обстоятелствата не беше чак толкова абсурдно.
	Нямаше да е зле да разбере дали Джиневра Хауард е била при сестрите Луис цяла вечер, но какво извинение можеше да използва? _Какво значение имаше, по дяволите!_ — помисли си, след като превъртя в ума си няколко възможности. Беше прекалено важно, за да стои и да си блъска главата как да постъпи възпитано.
	Намери телефона на сестрите в указателя. След малко чу сигнал свободно и крехък женски глас отговори:
	— Ало?
	— Госпожица Аделейд?
	— Не, госпожица Хана.
	— О, госпожице Хана, здравейте. Лоръл Дамрън се обажда.
	— Здравейте, госпожице Дамрън. Двете с Аделейд много харесваме венеца. Благодаря ви още веднъж.
	— Няма за какво. И моля ви, наричайте ме Лоръл. Госпожице Хана, ще ви попитам нещо, което може да сметнете, че не ме засяга, но имам основателна причина. Джиневра беше ли си у дома цялата вечер?
	Настъпи продължително мълчание и Лоръл си помисли, че госпожица Хана наистина се кани да й каже, че не я засяга. Вместо това тя каза:
	— Тази сутрин, когато двете с Аделейд станахме, Джиневра я нямаше. Дрехите й, тоалетните й принадлежности, всичко липсваше.
	— О! Мислех, че ще остане тук, за да се опита да се сближи с Мери.
	— И ние така мислехме, мила. Просто не разбираме.
	— Оставила ли е бележка къде е отишла?
	— Не. Тя има малък апартамент близо до… до мястото, където беше преди. — „До лудницата“ — помисли си Лоръл. — Обаждахме се там, но никой не отговори. Имала е достатъчно време да се върне…
	— Сигурна съм, че скоро ще ви се обади, госпожице Хана.
	— Мислиш ли?
	— Разбира се. Сигурно просто е объркана след толкова години в… разбирате ме. Може да се е уплашила да не срещне Зийк.
	Всеки, който познаваше Лоръл, щеше да усети неискреността в гласа й, но госпожица Хана каза обнадеждено:
	— О, изобщо не се сетихме за това! Сигурно е така — малко е изнервена. Толкова много е преживяла. Лоръл, накарахте ме да се почувствам много по-добре.
	— Радвам се. Не искам да съм груба, но наистина трябва да затварям.
	— Но защо питаш дали Джиневра е била у нас цяла вечер?
	— Довиждане, госпожице Хана. И весела Коледа.
	И затвори, за да не се наложи пак да излъже. Истината беше, че изобщо не вярваше Джиневра да е тръгнала за Пенсилвания. Беше убедена, че е била в задния й двор преди по-малко от два часа.
	Пусна телевизора, но не обърна много внимание на националните новини. Световните проблеми изглеждаха нереални, когато самата тя беше в непосредствена опасност. Знаеше, че няма да може да спи. Вдругиден „Дамрън Флорал“ щеше да затвори за Коледа. Искаше й се да затвори още утре. Разбира се, като собственичка можеше да затвори когато реши, но поклонението на Дениз щеше да е утре вечер и имаха много поръчки. _Поръчки_, колко делово звучеше. Но да си мисли, че трябва да подрежда цветя, беше по-добре, отколкото да си мисли, че ще ходи на поклонение на още една приятелка, още една, която щяха да погребат в затворен ковчег, защото беше обезобразена от някакъв луд.
	Отпусна глава на ръцете си. Господи, какво ставаше? Смъртта на Фейт беше нещастен случай, но последиците вече бяха унищожили две жени. Две добри жени. Колко щяха да ги последват, преди тази лудост да свърши?
	Телефонът иззвъня. Сега пък какво? Може би вестта, че някой я е дебнал, беше стигнала до Кърт? Или беше майка й? Или госпожица Хана?
	Беше напълно неподготвена за дрезгавия безполов глас, който прозвуча в слушалката:
	— Приятелката ти Кристъл има нужда от теб. Тя е в опасност. Смъртна опасност. — Линията прекъсна.
	Лоръл остана занемяла за момент със слушалката в ръка. Кой беше това, за бога? И какво беше това? Майтап ли?
	Бързо погледна бележника до телефона си и набра номера на Кристъл. Три позвънявания. Шест. Дванайсет. Затвори. Какво да прави? Да си стои на сигурно и топло и да си каже, че това е жестока шега, или да рискува идната седмица да ходи и на погребението на Кристъл?
	Обади се в полицията.
	— Уилямс слуша — каза бодър глас.
	„Супер! — помисли си тя. — Умникът.“ Пое си дълбоко дъх и му каза какво се е случило.
	— Имате вълнуваща вечер, а, госпожице Дамрън? — каза той със зле прикрита насмешка.
	— Говоря сериозно — отряза го тя. — Никой не ми вдига у Кристъл.
	— Е, не е ли възможно да е излязла някъде?
	— Възможно е, но е слабо вероятно. Ще отидете ли, или не?
	Той въздъхна.
	— Мисля, че е шега.
	„И че вие сте тъпа истеричка“ — усещаше го, че си го мисли.
	— Но ако така ще се почувствате по-добре, ще наминем там след известно време.
	— След известно време? — възкликна Лоръл. — Кристъл може да има неприятности _сега_!
	— Успокойте се, госпожице Дамрън. Казах, че ще проверим, и ще го направим.
	— Но кога… о, добре — отчаяно каза Лоръл. — Моля ви, идете възможно най-бързо.
	Което, предвид отношението му, можеше да е след цял час „А аз какво да правя междувременно?“ Провери в чантата си за флакона със спрей.
	— Не изглежда много заплашително — измърмори. Отиде в кухнята и взе най-големия нож за месо. Вдигна го и се почувства като тийнейджърките героини във филмите на ужасите. Като Джейми Ли Къртис в „Хелоуин“. — Кълна се, че ще си купя пистолет и ще се науча да стрелям — каза на глас. — Смешно е жена, която живее сама, да е толкова беззащитна.
	Въоръжена с ножа и спрея, навлече палтото и погледна кучетата. Нямаше да ги вземе. Бяха я спасили тази вечер, но тя много се беше уплашила за тях. Притеснението й можеше да я разсее в решителен момент.
	— Оставате тук — каза им, когато я погледнаха с очакване. — Надявам се, че ще се върна до един час.
	Докато караше към дома на Кристъл, се питаше дали приятелката й е способна да се защити, ако я нападнат. Винаги беше изглеждала толкова кротка, още от дете. Преди години Лоръл беше решила, че имената им са избрани подходящо. Кристъл беше крехка като фина кристална чаша. А вътре в себе си Лоръл беше жилава като растението, на което беше кръстена — планинския лавър с тежката му здрава дървесина.
	Стигна до тесния път към къщата на Кристъл и видя паркиран бял „Лексус“. Празен. Може би някой беше закъсал в снега. Но най-близката къща, от която можеха да се обадят по телефона, беше на приятелката й.
	Бавно зави по алеята. Малкият червен фолксваген на Кристъл беше там. В къщата светеха лампи. Лоръл изключи двигателя и за момент остана да седи в колата. Дали обаждането не беше примамка, за да я докарат тук? Дали не се държеше невероятно неразумно? Да. И какво да прави сега?
	Натисна клаксона. Ако Кристъл се появеше на вратата жива и здрава, щеше да знае, че обаждането е било майтап, да поговори с нея и да се прибере с мисълта, че Уилямс ще й се присмива, когато най-накрая дойде тук, за да нагледа Кристъл.
	Но Кристъл не се появи на прага. Лоръл пак натисна клаксона. Очите й бяха приковани във вратата, чакаше нервно. Нищо. О, боже, а сега какво?
	— Сега си взимаш арсенала и влизаш — каза си на глас. — Надявам се Кристъл да го оцени, защото съм уплашена до смърт.
	Отвори вратата на колата, изскочи и се затича към къщата. Затропа по вратата, но се сети, че ако Кристъл е в състояние да отговори, щеше да го направи, когато беше чула клаксона. Дръжката се завъртя лесно. Отключена врата — лош знак. Влезе в дневната.
	— Кристъл? — Тишина. От кухнята долиташе миризма на прегоряло кафе. Лоръл влезе и видя на дъното на кафеварката половин пръст черна утайка. Изключи я.
	Набързо обиколи останалите стаи. Нямаше следи от борба. Единственото, което не си беше на мястото, беше едно скъпо кашмирено палто, метнато на дивана. Определено не беше на Кристъл.
	— Най-добре да си ходя — промърмори Лоръл, но зърна светлина през прозореца на дневната. Лампата в гаража. Какво търсеше Кристъл в гаража в такава студена вечер?
	Гаражът беше неприятно далеч от къщата. От двете страни на пътеката растяха дървета. На Лоръл й се ходеше дотам, колкото й се ходеше по жарава. Но нямаше да се успокои, докато не се увери, че Кристъл е добре.
	Стисна ножа и спрея — чувстваше се като идиотка, но същевременно беше уплашена и трепереше — и излезе. Остави вратата отворена. По лицето и косата й се сипеше сняг и караше къдриците й да се навият още повече. Вървеше бавно. Беше излязъл вятър и клоните над нея стенеха. Беше забравила да си обуе ботуши и снегът пълнеше обувките й.
	Един клон над нея изпука. Тя погледна нагоре и го видя как пада. Затича се, краката й се пързаляха. Клонът се стовари на земята зад нея, тя погледна назад и в същия момент се спъна в нещо. Изпищя, хвърли ножа встрани и падна на четири крака. Затърси ножа още преди да е видяла в какво се е спънала. Напипа дървената дръжка. Опита се да се изправи, но се подхлъзна на снега и пак падна, този път върху онова, в което се беше спънала.
	Пое си дъх и овладя връхлетелия я ужас.
	Осъзна, че е паднала върху труп. Вгледа се и видя смазано окървавено лице.
	— Кристъл! — изпищя тя. — О, Кристъл!


>>	2.

	Стана, изхлипа и тръгна към къщата. Затръшна вратата, заключи и се втурна към телефона. Вече знаеше номера на полицията наизуст.
	— Уилямс слуша.
	— Боже, още ли сте там? — извика Лоръл.
	— Кой е?
	— Лоръл Дамрън. Обадих ви се преди час и ви помолих да проверите Кристъл Ландис…
	— Вижте, госпожице Дамрън, тази вечер сме доста заети — каза той снизходително. — Казах ви, че ще наминем, когато успеем.
	— Тя е мъртва.
	— Какво?
	— Мъртва е, дявол да ви вземе! Дойдох у тях, защото знаех, че вие няма да дойдете, и тя е мъртва… пребита. — Лоръл се задави. — Кърт Райдър там ли е?
	— Мисля, че не… — отвърна Уилямс малко смутено.
	— Ами намерете го! Трябваше първо на него да се обадя. Той щеше да свърши работата. Господи!
	— Успокойте се, госпожице Дамрън. Идваме веднага.
	Лоръл затвори и погледна слушалката. Беше оцапана с кръв. Вдигна ръце. Целите бяха в кръв. Не помнеше да е докосвала обезобразеното лице, но може да беше имало кръв по палтото. Грозното карирано палто, което според нея приличаше на конски чул. Всичко би дала само пак да види как Кристъл влиза в магазина й с грозното си палто.
	Все още плачеше и хълцаше. Отиде в кухнята да се умие. Нямаше сапун, само препарат за миене на чинии. Изми си ръцете, изплакна ги, после пак ги изми, като обърна особено внимание на ноктите си. Всичко, само за да не мисли за това, което се беше случило.
	Ами ако беше дошла веднага след като й се обадиха? Дали Кристъл вече е била мъртва, или тя би могла да предотврати убийството? Как? Със спрея? С ножа? Защо не се беше обадила на Кърт? От проста гордост. Гордост, която може би беше струвала живота на Кристъл.
	Спря водата и посегна за кърпата. Докато бавно бършеше ръцете си, чу шум при входната врата. Щракване, сякаш някой отключваше, после тихото изскърцване на панти, които имаха нужда от смазване.
	Замръзна. Не беше полицията. Не можеха да дойдат толкова бързо. Освен това щяха да пристигнат със сирени. От дневната повя студ. Вратата се затвори.
	Лоръл взе ножа. Безшумно отиде в дневната; толкова се беше задъхала, че я беше страх да не припадне.
	Кристъл стоеше до вратата и озадачено гледаше черното кашмирено палто на дивана.
	Кристъл. Жива и здрава.


>>	3.

	Кристъл примигна.
	— Какво има, Лоръл?
	Лоръл изпусна ножа.
	— Ти си жива!
	Ужасеният поглед на Кристъл литна към ножа на пода, после се върна върху Лоръл.
	— Разбира се, че съм жива.
	Лоръл се втурна към нея и я прегърна.
	— Толкова се радвам…
	Да, Кристъл беше тук, жива и здрава, но на пътеката имаше труп.
	— Лоръл, какво е станало? — възкликна Кристъл.
	— Къде беше?
	— У съседите. Гледах бебето.
	— Сама? Посред нощ? След като Дениз…
	— Голямото им момиченце е болно. Трябваше да го заведат в спешното. Бебето спеше и ме помолиха да отида да го гледам.
	— Значи затова колата ти е отпред.
	— Да. Те са съвсем наблизо. — Кристъл се намръщи. — Лоръл, защо си решила, че съм мъртва? И как влезе? Сигурна съм, че заключих.
	— Отключено беше. Кристъл, седни.
	— Пак ли лоши новини?
	— Да. Така че седни и се стегни. Полицията всеки момент ще дойде.
	— Полицията?
	— Кристъл, чуй ме. Някой ми се обади. Каза ми, че си в опасност. Смъртна опасност. Беше ужасен глас — стържещ, дрезгав. Не можах да разбера дали е мъж, или жена. Обадих се в полицията, но те не бързаха да дойдат тук, така че дойдох аз.
	— Дошла си да ми помогнеш, макар да си мислела, че тук може да има убиец? Лоръл…
	По алеята засвяткаха лампи, изви сирена и след миг някой потропа по вратата. Лоръл отвори. Беше Уилямс.
	— Вие ли сте открили тялото на Кристъл Ландис?
	— Какво? — проплака Кристъл. — Аз не съм мъртва! Ето ме!
	Уилямс погледна Лоръл и присви очи. Тя го изгледа невъзмутимо и каза хладно:
	— На пътеката между къщата и гаража наистина има труп. Помислих, че е Кристъл. Лицето е ужасно обезобразено.
	Уилямс все още я гледаше подозрително, но им нареди да останат в къщата и добави:
	— Не искам да пипате уликите.
	Щом той тръгна по пътеката, Кристъл попита с треперещ глас:
	— Според теб коя е?
	— Не знам. Но е с твоето карирано палто. — Лоръл погледна кашмиреното палто на дивана. — Това твое ли е?
	Кристъл докосна финия плат.
	— Мислиш ли, че имам толкова хубаво палто?
	— Не. Но това значи, че жената го е свалила и е облякла твоето.
	— Нали ти казах, че заключих!
	— Е, все някак е влязла. — Лоръл зяпна палтото. — Крис, Чък има ли още ключ оттук?
	— Какво? Не знам. Може би. Но това какво общо има с Чък? Това палто не е негово.
	— Каква кола кара Джойс?
	Кристъл се намръщи.
	— Джойс? Не знам. Бяла. Скъпа някаква.
	Лоръл седна до Кристъл.
	— Видях един бял „Лексус“ на идване. Като добавиш ключовете от къщата и жена със скъпо палто, на кого ти прилича?
	— Божичко! — ахна Кристъл. — Джойс!


>	Глава 21

>>	1.

	— Кристъл, май трябва да се обадим на Моника.
	Кристъл примига.
	— Защо? Тя пък какво общо има?
	— Ако наистина е Джойс, ти трябва адвокат.
	— Адвокат?! За какво ми е адвокат? Не съм направила нищо!
	— Кристъл, кой има по-добър мотив да убие Джойс Овъртън от теб?
	Кристъл отвори уста, затвори я и пребледня така, че Лоръл се уплаши да не припадне.
	— Но ние не знаем дали е Джойс.
	— Аз мисля, че е, и ако съм права… Кристъл, ще се обадя на Моника. Ако Уилямс се върне, преди да е дошла Моника, няма да му казваш и думичка, чуваш ли ме? Нито дума.
	— Но аз не съм направила нищо — повтори отпаднало Кристъл.
	— Нито дума! Чу ме!
	Не й беше приятно да се кара на Кристъл, но само така можеше да я накара да я чуе. Тя като че ли не осъзнаваше колко е сериозно положението. Всъщност като че ли изобщо не беше наясно къде се намира.
	За щастие Моника си беше в стаята.
	— Моника, Лоръл е. Ела у Кристъл възможно най-бързо.
	— Какво има?
	— На ливадата на Кристъл има труп. Според мен е Джойс Овъртън.
	— Коя?
	— Гаджето на Чък.
	— Леле! Знаеш как да ми привлечеш вниманието.
	— Сега не му е времето за безчувствения ти хумор. Идвай. Кристъл има нужда от спешен правен съвет.
	— Тръгвам веднага — каза Моника и затвори.
	„Добре че не се наложи да споря с нея“ — помисли си Лоръл, докато сядаше до треперещата Кристъл. Уилямс щеше да се върне всеки момент и в близките петнайсет минути кой знае колко още полицаи щяха да нападнат Кристъл, която беше безпомощна като дете в тази ситуация.
	— Моника тръгва.
	— Трябва да пийна нещо.
	— Не. Полицията ще те разпитва и не е хубаво да им дъхтиш на алкохол.
	— Нали ми каза да не им казвам нищо.
	— Не и докато не дойде Моника. Тя ще ти каже на кои въпроси да отговаряш.
	Кристъл започна да гризе ноктите си.
	— Може да не е Джойс.
	— Може. Но все пак ще има въпроси.
	— Ако е Джойс, Чък ще си помисли, че съм я убила от ревност.
	— Какво си мисли Чък е най-малкият ти проблем. Забрави за Чък.
	Уилямс влезе, без да почука.
	— Вече се обадих да дойдат още хора. — Гладкото му лице беше изопнато. Лоръл си помисли, че е уплашен. Никога не беше виждал нещо толкова сериозно и това беше стопило самодоволството му. — Някакви предположения коя е тази жена?
	— Не — каза Лоръл.
	— Джойс Овъртън — изтърси Кристъл в същия момент и Лоръл я погледна ядосано.
	Уилям погледна Кристъл и попита:
	— Коя е Джойс Овъртън и защо мислите, че е тя?
	Кристъл страхливо погледна Лоръл и се сви още повече.
	— Не знам.
	— Какво не знаете? — излая Уилямс. — Коя е Джойс Овъртън или защо мислите, че е тя?
	— Няма да говоря с вас.
	Уилямс направи физиономията си на якото ченге.
	— Госпожо, трябва да говорите с мен.
	— Само в присъствието на адвокат — каза Лоръл.
	— Адвокат? Какво имате да криете, госпожо Ландис?
	— Нищо — измънка Кристъл.
	— Тогава какви са тези приказки, че няма да говорите с мен без адвокат? Така излизате виновна!
	Кристъл се присви.
	— Не се опитвайте да я сплашите — каза Лоръл хладно, въпреки че вътрешно трепереше. Просто повтаряше неща, които беше чувала по телевизията. — По закон тя може да не говори с вас, ако не присъства адвокат. — Молеше се Моника да дойде по-скоро. „Може би само влошавам нещата.“
	Пред къщата засвяткаха лампи. Полицейски коли, а не Моника. Уилямс отвори вратата и Лоръл чу мъжки гласове. На Кърт? Не. Скоро светлините сякаш бяха навсякъде, наоколо крачеха мъже в униформи, звъняха телефони. Накрая Лоръл чу дрезгавия глас на Моника:
	— Аз съм адвокат на госпожа Ландис. Или ще ме пуснете, или ще говоря с началника ви и ще съжалявате!
	След миг влезе в дневната. Беше с тесни черни кадифени панталони, златиста копринена блуза и черно кожено яке. Косата й падаше по раменете й и под нея се клатушкаха огромни обици халки. Изглеждаше страхотно. И страховито. Полицаите стреснато й направиха път.
	— Искам да сте много внимателни с местопрестъплението — заяви твърдо Моника.
	— Не изпълняваме заповеди от вас — осмели се да каже Уилямс. — Освен това знаем какво правим.
	— Убедена съм — пренебрежително каза Моника. — Искам да потърсите сърце и шестица, написани с кръв в близост или върху тялото. Освен това търсете и карта таро. И мисля, че няма да е лошо да повикате Кърт Райдър. Той работи по случая на Дениз Прайс и знае какво прави. Сега трябва да говоря с клиентката си насаме.
	Полицаите я зяпнаха. Не бяха свикнали с агресивни адвокатки като ченгетата от големите градове, особено с такива, които повече приличаха на манекенки или на филмови звезди, отколкото на местните адвокатки със строги консервативни костюмчета и прически.
	— Кога стана такава почитателка на Кърт? — прошепна Лоръл на Моника.
	Моника й намигна.
	— Той ще ти каже какво са намерили. Тези мъжаги няма. — Заговори по-високо. — Добре ли си, Кристъл?
	— Не. В двора ми има труп.
	— Е, това малко разваля вечерта, нали?
	Кристъл я погледна слисано.
	— Как можеш да се шегуваш с това?
	— Мога да се шегувам с всичко. — Моника седна до нея и продължи тихо: — Какво каза на полицията?
	— Само, че мисля, че тялото може да е на Джойс Овъртън. Всъщност Лоръл мисли така. Аз даже не съм виждала трупа.
	Моника погледна Лоръл.
	— До пътя, преди да завиеш по алеята към Кристъл, е паркиран бял „Лексус“ като този на Джойс — каза Лоръл.
	— Видях го.
	— Кристъл е била у съседите да им гледа бебето. Вратата е била заключена, но жертвата е била тук. Това палто е нейно. Сигурно е влязла с ключовете на Чък.
	— Добро предположение. Но защо си е оставила палтото тук? Навън е много студено.
	— Облечена е с палтото на Кристъл. Лампата в допълнителния гараж свети. Мисля, че е искала да отиде там. Може би е решила, че палтото й е прекалено хубаво, за да го носи в такова време.
	— Кристъл, защо лампата в гаража свети? — попита Моника.
	— Толкова ме е страх, че вечер оставям лампите да светят навсякъде. И в къщата, и в гаража. Не искам някой да се скрие там.
	Лоръл й разказа за обаждането по телефона и как е съобщила в полицията и после сама е дошла тук.
	— Не намерих Кристъл в къщата и си помислих, че може да е в гаража — заради лампата. И буквално паднах върху трупа.
	Моника отново погледна Кристъл.
	— Можеш ли да докажеш, че си била у съседите да наглеждаш бебето?
	— Разбира се. Семейство Грант ми се обадиха. Беше спешно, нали разбираш.
	— Добре. Да поговорим с ченгетата — каза Моника. — Не бой се, Кристъл. Но ако ти кажа да не отговаряш на някой въпрос, няма да отговаряш. Ясно?
	Кристъл кимна и разпитът започна. Междувременно един полицай намери черна дамска чанта, която се беше плъзнала под дивана. Отвори портфейла и извика:
	— На шофьорската книжка пише Джойс Овъртън.
	Лоръл затвори очи. Значи се беше оказала права. Отвори ги и видя, че Кристъл трепери, лицето и устните й бяха пребледнели. В следващия миг погледът на Кристъл се стрелна към вратата.
	Там стоеше Чък Ландис, почервенял от гняв. Двама полицаи го държаха.
	— Кристъл, кучко, какво си направила, за бога?! — изкрещя той.


>>	2.

	Лоръл просто не знаеше какво щеше да стане, ако в този момент не беше пристигнал Кърт. Той беше най-добрият приятел на Чък и след като го изтика навън, за да си поговорят, го вкара обратно в къщата и почти го блъсна да седне на един стол.
	— Сега сядай и спри да се държиш като луд, за да ти зададем няколко въпроса — каза му. — Иначе ще те прибера за опит за нападение.
	— Не съм я докоснал — измърмори Чък.
	— Но „докосна“ няколко души навън. Сериозно говоря, Чък, ще го направя, знаеш го.
	Чък го изгледа намръщено, след което седна и хвърли гневен поглед на Кристъл, която бе навела глава.
	— Къде е шерифът? — попита Чък.
	— Оправя се с пресата.
	— Вече? — попита Лоръл. — Да нямат ясновидски способности?
	— Не, радиостанции на полицейските честоти — каза Кърт. Закова Чък с пронизващ поглед. — Добре. Ти знаеше ли, че Джойс ще идва тук?
	— Не.
	— А ти какво правиш тук тогава?
	— Тя излезе преди два часа и не каза къде отива. Стана късно, Моли трябваше вече да си ляга, а Джойс я нямаше. Винаги тя слага Моли да спи. След това видях, че ключовете ми за тази къща ги няма. Просто събрах две и две.
	— Откъде знаеше, че е мъртва?
	Чък го погледна невярващо.
	— По дяволите, навсякъде има полицейски коли. Исках да вляза и един от хората ти ми каза, че е била убита някаква жена.
	— И ти не реши, че е Кристъл?
	— Когато стигнах до вратата, чух някой да крещи, че на шофьорската книжка пишело Джойс Овъртън. А после видях Кристъл жива и здрава.
	— Защо Джойс е дошла тук?
	— Сигурно да говори с Кристъл. Тя не иска да подпише документите за развод. Съпругът на Джойс й се обадил тази сутрин и я заплашил да я съди за пълно попечителство над децата, защото живее с мен. Цял ден беше разстроена. — Изгледа Кристъл кръвнишки. — Защо просто не подписа тия шибани документи? Защо ти беше да я убиваш?
	Очите на Кристъл се напълниха със сълзи.
	— Чък, не съм я убила. Дори не си бях вкъщи. Лоръл, кажи му за обаждането.
	— Какво обаждане? — попита Чък.
	— Някой ми се обади и ми каза, че Кристъл е в опасност. Смъртна опасност, така каза. И аз дойдох. Аз намерих трупа.
	Кърт я погледна.
	— Кой ти се обади?
	— Нямам представа. Гласът беше толкова дрезгав, че не успях да разбера дали е на мъж, или на жена.
	— По кое време?
	— Към седем. Може би малко по-рано. Течаха вечерните новини.
	Кърт се взря в очите й. „Трябва да ти кажа още много неща!“ — извика вътрешно тя. Искаше да му каже за Джиневра Хауард и че смята, че това убийство е свързано с убийствата на Шестица купа. Като по чудо той сякаш я разбра. Рязко се изправи и каза:
	— Чък, кротувай. Уилямс, пази го. Излизам за малко.
	На Уилямс очевидно не му харесваше да му нареждат какво да прави, но не каза нищо. Лоръл имаше чувството, че го е страх от Кърт. При тези обстоятелства трябваше да признае, че дружелюбният Кърт, когото познаваше, наистина изглежда заплашително. Уилямс продължи да разпитва Кристъл. Тя беше на сигурно в ръцете на Моника и Лоръл дискретно наблюдаваше Чък. Той не можеше да си намери място на стола. Очите му се стрелкаха от един полицай към друг и в тях имаше още нещо, освен тъга. Безпокойство? Опасения? Защо се боеше от полицията, ако те си мислеха, че Кристъл е убила Джойс?
	Колата на Джойс не беше на алеята, но колата на Кристъл беше. Джойс беше облечена в палтото на Кристъл. Бяха почти еднакви на ръст и косите им си приличаха на цвят. Вечерта беше неприятна — от снега не се виждаше почти нищо. Чък беше казал, че съпругът на Джойс се обадил сутринта и я заплашил да я съди за попечителство над децата. „Защо просто не подписа тия шибани документи?“, така беше попитал Кристъл. Лоръл слабо познаваше Джойс, но я беше виждала с децата й на няколко пъти. Беше очевидно, че ги обожава. Независимо колко млад и сексапилен беше Чък Ландис, Лоръл се съмняваше, че Джойс би оставила децата си заради него. И ако беше така, какво щеше да означава това за Чък? Край на един много хубав живот.
	Детското им приятелство беше толкова отдавна, че на Лоръл й се струваше, че вече не го познава. Със сигурност Чък вече не беше безразсъдното хлапе с щърбава усмивка и очи, изпълнени с очакване на прекрасните неща, които му е подготвил животът. Годините провали и разочарования бяха взели своето. Възможно ли беше в отчаяното си желание да се задържи при Джойс — последната му надежда — да беше прибягнал до убийство? Възможно ли беше да е убил Джойс, като си бе мислил, че е Кристъл? Наистина ли нямаше нищо общо с убийствата на Анджи и Дениз?
	Чък се обърна и се втренчи в нея. Искрящите му сини очи сякаш четяха мислите й. Тя се изчерви и извърна виновно поглед. Но знаеше, че ще трябва да сподели подозренията си с Кърт.
	Кърт се върна. Тя гореше от желание да скочи, да го завлече в някоя стая и да му каже, че според нея Чък е убил Кристъл по погрешка, но Кърт я погледна, лицето му беше свъсено, един мускул на челюстта му потрепваше. Кимна й леко и тя мигом разбра.
	Бяха намерили шестицата, сърцето и картата таро.


>>	3.

	Кърт я изпрати до тях. Вече минаваше десет и половина. В къщата на Кристъл все още цареше бъркотия, но Моника каза, че ще остане с нея, а и за момента Кърт беше направил всичко, което зависеше от него. Той слезе да изпрати Лоръл до вратата и тя се изненада, когато прие поканата й да влезе.
	— Искаш ли бира?
	— Не. Ще работим цяла нощ. Трябва да проверим алибитата.
	— И на Кристъл, и на Чък?
	— Да, за съжаление. — Той седна тежко, изглеждаше капнал от умора.
	— Къде бяха шестицата и сърцето?
	Кърт извърна очи, потърка с пръст едната си вежда.
	— Изрязани на корема й.
	Лоръл ахна.
	— Изрязани? При Анджи и Дениз няма такова нещо.
	— Може би не е същият убиец.
	— Имитатор?
	— Някой, който е искал да се отърве от Джойс, и го е направил така, че да прилича на убийството на Дениз Прайс.
	— Но във вестниците не излезе нищо за шестицата и сърцето при Дениз.
	— Но ти си казала на Кристъл за тях, нали, Лоръл?
	— Да — тихо каза тя. — Как да не й кажа, когато мислех, че е потенциална жертва.
	— Разбирам. И аз затова ти казах.
	— А Кристъл може да е казала на Чък. — Кърт кимна. — Това усложнява нещата. Но, Кърт, Джойс не беше от Шестица купа.
	— Но беше човек, когото Кристъл би се радвала да види мъртъв.
	— Или поне извън играта — каза Лоръл. — Не забравяй обаче, че колата на Джойс не се виждаше, тя е излязла от къщата на Кристъл, облечена в нейното палто, косата й е с почти същия цвят…
	— Знам всичко това, Лоръл. Напълно е възможно убиецът да е объркал Джойс с Кристъл. Всъщност по-лесно ми е да повярвам на това, отколкото че Кристъл е примамила Джойс, накарала я е да облече нейното палто, изкарала я е навън и я е убила.
	— Това е смешно! Значи мислиш, че може да е Чък?
	— Мисля, че е този, който е убил Анджи и Дениз.
	— Но не смяташ, че може да е Чък?
	— Не. — Той затвори очи. — Не знам. Може би. Въпреки че не ми е ясно защо Чък ще иска да убие Анджи и Дениз.
	— Кой е бил тогава?
	— Ако знаех, щяхме да сме приключили с тази гадост.
	Лоръл седна до него и му каза сериозно:
	— Кърт, открих нещо важно, нещо за майката на Фейт. Мисля, че това може да е ключът.
	— Майката на Фейт? Разкажи ми.
	Без да споменава участието на Нийл, Лоръл му разказа за гостуването си у сестрите Луис, за срещата си с Джиневра Хауард и за това, че тя наскоро е излязла от психиатрично заведение, в което е прекарала повече от двайсет години заради убийството на новороденото си момченце.
	— Тя изглеждаше ли ти луда? — попита Кърт накрая.
	— По-скоро странна. В един миг беше съвсем нормална, а в следващия лицето й придобиваше някакво особено изражение. И ми се усмихна толкова зловещо и каза, че знаела, че Фейт не се е самоубила. Освен това остави шест червени карамфила и червено пластмасово сърце на гроба на Фейт. Каза, че сърцето било част от ключодържател, който й била изпратила Фейт. Сигурна съм, че знае за Шестица купа.
	— И не вярва, че смъртта на Фейт е била самоубийство, което значи, че може да знае…
	— Че ние сме донякъде отговорни.
	— Още ли е при сестрите Луис?
	— Не. Тръгнала си е рано сутринта, преди те да се събудят. Нямат представа къде е. Кърт, според мен тя не е стабилна. Дори смятам, че тъкмо тя дойде тук тази вечер.
	Разказа му облечената в бяло фигура, която я беше уплашила.
	— Знам, че няма да повярваш, но кучетата ме спасиха. Наистина я нападнаха.
	— Права си — сухо каза Кърт. — Не вярвам.
	— Алекс е ритнат в ребрата, а Ейприл донесе парче памучен плат, оцапан с кръв. — Даде му парцалчето, което беше оставила на полицата на камината.
	Кърт го разгледа внимателно.
	— Може ли да го взема?
	— Разбира се. Може да успеете да разберете кръвната група.
	— С нашия късмет ще е кучешка.
	— Никое от кучетата не е ранено.
	— Ясно де. Ами обаждането, което си получила? Можеш ли да ми кажеш още нещо за гласа?
	— Беше дълбок и дрезгав. Не можах да позная дали е мъжки, или женски.
	— Някакъв страничен шум?
	Лоръл се замисли.
	— Не се сещам.
	Възцари се мълчание. Не удобното мълчание, което споделяха понякога. В този миг Лоръл осъзна, че каквото и да е имало между тях, освен приятелство, е изчезнало безвъзвратно.
	— По-добре да се връщам у Кристъл. — Кърт й се усмихна. — Заключи вратата.
	— Ще я заключа.
	— Знам, че няма да можеш да се наспиш, но все пак опитай.
	— Ще опитам.
	Той се ухили.
	— И кажи на кучетата, че съм си променил мнението. Гордея се с тях.
	— Ще им кажа. — Лоръл се усмихна. — Лека нощ, Кърт.
	Докато го гледаше как върви към колата си, си помисли: „Сбогом, Кърт. Беше хубаво, но свърши“.
	Кърт беше казал, че няма да може да се наспи. Тя се съмняваше, че изобщо ще заспи. Но към полунощ се унесе от изтощение. И чу припяване: „Приветстваме ви, Повелители на Мрака. В името на владетелите на земята, кралете на подземните владения, въздигнете се тук…“. Усещаше, че лежи на студения под със затворени очи. Бавно ги отвори. Подскачаха сенки. Хванати за ръце момичета обикаляха в кръг. Краката им. Зрението й беше замъглено и изглеждаха, все едно имаха стотици крака. След това видя краката по-добре. Едни бяха с мокасини, други с боти с равни подметки и връзки. Опръскани с вода бежови велурени боти. Огън. Огънят се ливна по земята, балата сено се подпали. Писъци. Суматоха. Ръцете я боляха. Лъхна я студен въздух и някой я блъсна навън в тъмната влажна нощ.
	Събуди се — мяташе се и пъшкаше. Сънят. Отново. И за пореден път Ейприл и Алекс се гушеха в нея, ближеха лицето й, опитваха се да й помогнат.
	Седна в леглото. Този път сънят беше по-подробен. Досега не помнеше да е сънувала крака и обувки.
	— Прелест — каза на глас и махна потната коса от лицето си. — Сънят не изчезва. Дори става по-лош.


>	Глава 22

>>	1.

	Стигна на работа навреме, макар че беше уморена до смърт. Норма вече беше сложила кафето. Беше донесла домашни кексчета с боровинки. Лоръл захапа едно и примижа.
	— Много е вкусно!
	— Чух какво е станало с онази Овъртън — осмели се да каже Норма. — Тя живееше с мъжа на твоята приятелка Кристъл, нали?
	— Да. Убита е в къщата на Кристъл и полицията естествено я подозира, което си е направо смешно.
	— Е, няма да те питам за гадните подробности. Виждам, че си си легнала късно и си имала тежка нощ. Кълна се, не знам какво става с този град! Ще речеш, че е Ню Йорк или Лос Анджелис — навсякъде убийства.
	— Да, странна работа — неопределено каза Лоръл.
	— Тази Коледа няма да я забравя. Не сме имали и една сватба, знаеш ли? Само погребение след погребение. Какво стана с обичта между хората!
	— Не мисля, че убийствата следват тази философия.
	— Сигурно. Но не разбирам как някой може да се разхожда като нормален човек, след като е пребил жена до смърт.
	— Нормален човек не би могъл да го направи.
	Норма поклати глава.
	— Ох, и аз съм една! Казах, че няма да говоря за това, а не мога да си затворя устата. — Потупа Лоръл по рамото. — Хапни си още, миличка. Много си отслабнала.
	Макар стомахът й да къркореше, Лоръл успя да изяде само първото кексче. Довечера щеше да е поклонението на Дениз. Господи, как щеше да го преживее? Дори не знаеше какво става с Кристъл и Чък. Дали бяха арестували някой от двамата? Ами децата на Джойс? Казали ли им бяха? Дали бившият съпруг, който преди едно денонощие беше заплашил да й ги вземе, вече пътуваше да ги прибере?
	Към десет дойде Уейн Прайс — целият посивял, изцеден и поне пет килограма по-слаб от вечерта на партито.
	— Здравей, Лоръл. — Дори гласът му беше тънък и треперлив като на старец.
	— Уейн! — Тя понечи да продължи с традиционното „Как си?“, но това беше тъпо. — Кажи.
	— Искам да те попитам нещо. Казах ти, че маргаритките бяха любимите цветя на Дениз, и ти каза, че ще направиш украсата основно от маргаритки и още няколко вида цветя, които да внесат цвят. Мислиш ли, че хората ще ме сметнат за стиснат, че съм поръчал маргаритки вместо рози?
	Лоръл му се усмихна тъжно.
	— Не, Уейн, няма. Но дори някой да си го помисли, какво значение има? Поръчал си това, което според теб би искала Дениз. Това е важното.
	— Да. Сигурно си права. Миналия Великден й подарих букетче за корсаж от маргаритки и тя много го хареса.
	— Да, помня. Как е Одра?
	— Това е другото, за което исках да поговорим. Знам, че с Дениз не бяхте кой знае колко близки напоследък, и ми е неудобно да те моля за услуги…
	— Уейн, какво има?
	— Следобед Одра излиза от болницата. Не бива да идва на поклонението, разбира се. Бих могъл да я оставя вкъщи с някоя от приятелките на Дениз, но… тя е много разстроена и като че ли не приема добре никой възрастен освен теб. Теб и кучетата ти.
	— Искаш да дойда и да стоя с нея, докато мине поклонението?
	— Ами… всъщност се чудех дали не може тя да дойде при теб. След поклонението се отбиват хора, а аз не искам да е вкъщи, като се имат предвид обстоятелствата на смъртта на Дениз. Знаеш как е — хората предъвкват подробностите от убийството дори когато ги помолиш да не го правят. А тя ми каза, че си я поканила да ти дойде на гости. Знам, че искам прекалено много, но…
	Лоръл го докосна по ръката.
	— Уейн, много ще ми е приятно Одра да ми дойде на гости довечера.
	— Наистина ли? Обаче ти няма да можеш да дойдеш в погребалния дом и…
	— Знаеш ли, мисля, че Дениз би предпочела да гледам дъщеря й пред това да отида в погребалния дом. Кога да мина да я взема?
	— Аз ще ти я докарам към шест, ако ти е удобно. Ще й донеса и лекарствата. Ще ти обясня дозировката. Мога да си я прибера към десет — десет и половина.
	— Уейн, ще е късно и много студено. Защо не я оставиш да спи при мен?
	— За цялата нощ?
	— Сигурно искаш да е с теб у дома, но…
	Уейн се намръщи.
	— Права си. По-добре ще е да се наспи хубаво. Много мило от твоя страна.
	— Трябва обаче да те предупредя, че нямам много опит с деца. Дано да не объркам нещо.
	Уейн успя да се усмихне.
	— Децата са жилави. Не се чупят лесно. Вярвам, че ще се справиш.
	— Значи до довечера. Кажи на Одра, че Ейприл и Алекс много ще й се зарадват.
	Норма бе влязла, за да провери някаква поръчка, и когато Уейн излезе, погледна Лоръл с просълзени очи.
	— Горкият човечец. Просто не мога го да разбера тоя живот. — Мери влезе в стаята и Норма я изгледа гневно. — А ти не смей да ми говориш за Божията воля и за греховете на бащите! Изобщо не ща да те слушам! — И тръгна към кухнята, подсмърчаше.
	Мери погледна безизразно Лоръл.
	— Нямаше да кажа нищо. Мъчно ми е за доктор Прайс.
	— Разстроена е. — Лоръл се загледа в спокойното нетрепващо лице на Мери. — Как е баща ти?
	— Много по-добре — каза Мери с пресилен ентусиазъм. — Новите лекарства наистина правят чудеса.
	— Радвам се.
	Мери се обърна, за да се върне в работилницата, и Лоръл не се сдържа и добави:
	— Не знаех, че сестрите Луис са ти лели.
	Мери се закова на място. Тялото й се напрегна. Обърна се. Лицето й сякаш беше замръзнало.
	— Откъде разбра?
	— Онзи ден ходих у тях. Казаха ми, че са лели на майка ти. Не знаех, че баща ти е отраснал в Уилинг и че е бил близък приятел с брат им Леонард.
	— Клюкарки. — Гласът на Мери дращеше като шкурка. — Какво още ти казаха?
	Вбесена заради лъжите, които й беше наговорила Мери, Лоръл изтърси:
	— Видях майка ти.
	Мери пребледня.
	— Майка ми?!
	— Да. Знам всичко — за бебето, за престоя на майка ти в… болницата. Каза, че се е върнала, защото иска да говори с теб. Видяхте ли се?
	Мери отвори уста. Цветът, който така рязко беше изчезнал от лицето й, нахлу обратно в бузите й.
	— Не. Не съм я виждала, а и да бях, нямаше да говоря с нея. Ако татко разбере, че е тук…
	— Тя си е тръгнала — бързо каза Лоръл. Беше споменала Джиневра, за да види дали Мери има някаква представа къде може да е майка й. Беше забравила обаче за заплахата, която Зийк представляваше за Джиневра. Не беше сигурна за нея, но със сигурност знаеше, че Зийк е луд. Луд и агресивен. Може би току-що бе изложила Джиневра на опасност. — Майка ти си е тръгнала от сестрите Луис вчера сутринта.
	— Къде е отишла?
	— Не знаят.
	— О! — Мери явно беше потресена.
	— И след като си е тръгнала, може би ще е по-добре да не казваш на баща си, че е идвала — нервно продължи Лоръл. — В крайна сметка това може да го разстрои, а ти каза, че тъкмо се оправя.
	— Да, права си — бавно каза Мери. — Няма да му казвам. Но се надявам тя повече да не се връща. Не знам как Фейт можеше да си пише с нея всичките тези години. Тя е зло, а злото трябва да се унищожава.
	— Да се унищожава? — предпазливо повтори Лоръл. — Смяташ, че майка ти е трябвало да бъде унищожена?
	— Убила е невинна душа!
	Лоръл се стъписа от пламенността й.
	— Ами ако е било нещастен случай? Ами ако малкото ти братче е умряло от синдрома на внезапната смърт при бебетата?
	— Не. Татко каза, че тя го е убила. Вярвам в максимата „око за око“.
	— Ти си християнка. Какво стана с „обърни и другата страна“ или „отмъщението е мое, казва Господ“?
	— Знам какво ми каза татко. Че тя е убила Даниъл.
	Норма излезе от кухнята. Очите й бяха зачервени, по устата й имаше трохи.
	— Не ми казвай, че са убили още някого!
	— Не, Норма — каза Лоръл. — Водим философски спор.
	— Не разбирам нищичко от философия. — Норма изгледа Мери студено. — Имам си работа.
	Когато Норма влезе в работилницата, Мери каза жално:
	— Тя вече не ме харесва.
	„И аз не те харесвам колкото преди“ — помисли си Лоръл, но се опита да запази спокойствие.
	— Нали ти казах, че е разстроена. Всички сме уморени. Ще се почувстваме по-добре след няколко дни почивка.
	— Аз няма да променя чувствата си към майка си — упорито каза Мери. — Няма да променя чувствата си към човек, който е отнел живота на невинен.
	— Фейт невинна ли беше? — изтърси Лоръл.
	Мери я изгледа продължително, преценяващо.
	— Фейт не беше идеална, но тя стана моя майка, след като истинската ми майка е убила собственото си бебе. Фейт ме обичаше и се грижеше за мен, и ме правеше толкова щастлива, колкото би могло да е дете, което живее с товара на вината, който трябваше да носим заради майка ни. Обичах я повече от всичко на света. Бих направила всичко за нея. Всичко. — Очите й станаха твърди. — Сега отивам да работя… и вече не искам да говоря за това. Никога.


>>	2.

	Лоръл беше малко ядосана от нахалния отговор на Мери. Не й харесваше служителите й да я хокат. От друга страна, сама си го търсеше. Отношенията на Мери с майка й изобщо не й влизаха в работата. При нормални обстоятелства никога не би си пъхала носа в толкова лична територия, но се страхуваше, че или Мери, или майка й може да са убийци, и се опитваше да изкопчи информация. И все пак, ако Мери беше невинна, имаше пълното право да й отговори така.
	Обикновено Мери, Пени и Норма си бъбреха в работилницата. Днес там цареше тежко мълчание. А и почти нямаше клиенти. Повечето хора вече бяха избрали украсата си за Коледа. Лоръл си погледна часовника. Десет и половина. Шест часа и половина до края на работното време. Все едно бяха шест дни и половина.
	Докато обикаляше магазина и записваше изчерпаните коледни стоки, влезе Нийл Камрът.
	— Полиците ти са почти празни — каза приятелски.
	— Това е хубаво. Но идеалното ще е, ако до края на деня не са ми останали никакви коледни стоки.
	— Ще ходиш ли при семейството си за Коледа?
	— Не. Дори да не валеше, тук стават прекалено много неща.
	Нийл се приближи до нея и каза тихо:
	— Чух какво е станало снощи. Искаш ли да поговорим?
	— Всъщност не — спокойно отговори тя. Ограничителна заповед. Полицейско разследване на смъртта на жена му, за да се уверят, че наистина е било нещастен случай.
	Усмивката на Нийл се стопи.
	— Какво има, Лоръл?
	— Още едно убийство.
	— Имам предвид между нас двамата. Замръзвам дори само като стоя до теб.
	Лоръл погледна сиво-сините му очи. Изражението му бе същото, както когато бе влязъл в магазина, за да поръча цветя за погребението на Анджи.
	— Добре, Нийл. Но не тук. Наблизо има кафене. Да отидем там.
	След малко седяха в същото кафене, в което с Кристъл бяха пили ванилово кафе преди няколко дни и бяха обсъждали снимките на Анджи и Фейт.
	— Живея на кафе, сладки и хотдог повече от седмица — каза Лоръл. — Някой зеленчук сигурно ще хвърли бедния ми стомах в шок.
	— Трябва да хапнеш нещо сериозно, Лоръл. След като Елън и Роби загинаха, живеех на кафе и полуфабрикати. След няколко месеца лекарят ми каза, че ако не започна да се храня нормално, ще хвана рахит.
	— Рахит?! Що за глупости! Рахитът е при децата.
	— Е, аз да не съм лекар. — Той отиде на бара, взе портокалов сок и го сложи пред нея. — Изпий го до капка. Трябва ти витамин C.
	Тя се усмихна и изпи чашата на един дъх.
	— Вече съм като нова. Между другото, за рахита трябва витамин D.
	— Знам. — Погледът му стана сериозен. — А сега ще ми кажеш ли какво има?
	Тя дълбоко си пое дъх.
	— Говорих за теб с Кърт. Той ми каза някои неща за брака ти.
	Усети как той се отдръпва вътрешно, въпреки че изражението му не се промени.
	— Накарала си го да ме провери?
	— Не. Явно някой ни е забелязал в „Макдоналдс“, и то не веднъж, а цели два пъти, и той решил да се порови в миналото ти.
	— Понякога забравям какво е да се живее в малко градче. Знаеше ли какво сме яли в „Макдоналдс“?
	— Сигурно. Не го коментира.
	— Само информацията за брака ми. Какво по-точно?
	— Ами, първо, че Елън си издействала ограничителна заповед срещу теб, защото два пъти си я пребивал и веднъж си я блъснал по стълбите, имала пукнато ребро и цялата била в синини.
	— Лоръл, нали ти казах, че Елън беше алкохоличка. Падаше непрекъснато, а през последните години, когато нещата между нас не вървяха, започна да обвинява мен, особено за падането по стълбите. Не можеше да си признае, че е била пияна. Беше по-лесно да заяви, че аз съм я блъснал.
	— Но лекарите в спешното сигурно са виждали, че е пияна. А полицията?
	— Бащата на Елън е съдия във върховния щатски съд на Вирджиния. Да се каже, че е влиятелен, е меко казано. Той така и не прие, че Елън е алкохоличка. Ако беше работил с мен, а не против мен, нещата за мен и Елън можеше да се развият различно. Какво друго ти каза Кърт?
	— За катастрофата, в която са загинали Елън и Роби. Каза, че е имало полицейско разследване, защото някой е бърникал в колата.
	— Виж, Лоръл, Елън беше качила колата на бордюра и се беше забила в някакъв стълб. Арестуваха я за шофиране в нетрезво състояние. След две седмици, след като поправиха колата, тя пак седнала зад волана, въпреки че й взеха книжката. И тогава станала фаталната катастрофа. Полицията установи, че механизмът на управлението наистина не е бил в ред — някакъв разхлабен болт на съединението, не разбирам много от коли. Бащата на Елън твърдеше, че съм пипал колата. Полицията реши, че болтът не е бил завинтен както трябва в сервиза, където я бяха ремонтирали преди няколко дни. Но тя е била пияна, когато е катастрофирала. Освен това Роби беше в колата.
	— Кърт каза, че той трябвало да прекара уикенда при приятелче.
	— При сина на Кати. Елън решила да не го пуска. Кати ми се обади, защото Елън била пияна, когато й звъннала. Не можех да направя нищо, но знаех, че този уикенд Роби ще е с майка си. За бога, Лоръл, приличам ли ти на човек, който пребива жена си и поврежда колата й, особено когато има вероятност и синът му да се вози в нея?
	Лоръл за миг се загледа в чашата си.
	— Не. Приличаш ми на човек, измъчван от тъга.
	— Истина е, че исках да се махна от този брак, защото Елън не искаше да потърси помощ. Средата, която създаваше, беше ужасна за Роби. Имах налудничавата идея, че мога да получа пълно попечителство, макар да съм сигурен, че тъст ми ефективно щеше да отбива всеки мой опит. — Гласът му се стегна. — Все едно, мога да ти се закълна, че никога не съм удрял жена си и не съм пипал колата й, за да катастрофира и да се убие.
	Лоръл захапа долната си устна.
	— Знам. Дълбоко в себе си го знаех през цялото време.
	— Сигурна ли си?
	— Да. Но напоследък всичко е толкова странно, толкова ужасно… При това положение човек става подозрителен към всички.
	— Особено към тези, които не познава много добре.
	— В някои отношения чувствам, че те познавам много добре. Може би защото съм чела книгите ти.
	Той се ухили.
	— Страхотно. Аз пиша хоръри.
	— Пишеш за нормални, добри хора, притиснати от ужасяващи обстоятелства.
	— Не се различават много от това, което става тук. Само дето нашият убиец е истински, а не плод на въображението ми.
	— Да. — Тя отпи глътка капучино. — Довечера няма да ходя на поклонението на Дениз. Ще гледам Одра. Уейн ме помоли. Не иска да ходи на поклонението, а и без това е болна.
	Нийл кимна.
	— Уейн е добър човек. Постъпва правилно.
	— Досега не съм се грижила за деца, като изключим племенника и племенницата ми. Даже не съм съвсем сигурна, че са човешки същества.
	Нийл избухна в смях.
	— Спомени от „Бебето на Розмари“ и „Поличбата“?
	— Именно. — Тя разтърка уморените си очи. — Сигурна съм, че ще ме сполети нещо ужасно, че го казвам, но просто не мога да не го кажа. Трябва им единствено малко старомодна дисциплина. Не малко. _Много_ старомодна дисциплина.
	— Не е лесно да гледаш деца. Понякога дисциплината наранява повече теб, отколкото тях.
	— Сигурно — въздъхна тя. — Все си мисля за децата на Джойс Овъртън. Поне Одра е от стабилно семейство. Джойс е разведена. Доколкото чух, децата са луди по Чък. Сега ще изгубят и двамата.
	— Какво мислиш, че е станало у Кристъл.
	— Мисля, че убиецът е взел Джойс за Кристъл. Картата таро е била там. Шестицата и сърцето са изрязани на корема й.
	— Изрязани? — възкликна Нийл ужасено. — Това е още по-брутално, отколкото при предишните убийства. Защо ги е изрязал?
	— Не знам. Може би защото палтото й — палтото на Кристъл — е прекалено шарено и символите е нямало да се виждат, ако ги беше написал с кръв на гърба като при Дениз. Само предполагам. Между другото Джиневра Хауард е изчезнала. Най-късно вчера сутринта. Не можем да изключим версията, че тя е убийцата и че се бори с ескалиращата си психоза.
	Нийл поклати глава.
	— Мислиш ли, че Мери знае къде е?
	Лоръл изсумтя.
	— Върви да й споменеш нещо за Джиневра, ако искаш да ти надуе главата с приказки за греховете и как убийците на „невинните“ трябва да бъдат унищожени. Все повече заприличва на баща си.
	Нийл забарабани с пръсти по масата.
	— Значи не мислиш, че Чък може да е убил Джойс по погрешка?
	— Не го изключвам. Кристъл може да му е казала за картата таро и символите. Може да е планирал да убие Кристъл и да направи убийството да изглежда като тези на Шестица купа. Когато е осъзнал грешката си, може просто да е продължил с ритуала, за да отклони подозренията от себе си.
	— Освен ако той не е убиецът на всички.
	— Не мога да си го представя. Какъв мотив може да има?
	— С Фейт от малки сте били близки с него и с Кърт. Може да е някаква закъсняла тъга по нея.
	Лоръл поклати глава.
	— Да тъгува по Фейт, когато току-що е открил представата си за рая с Джойс? Не ми се вярва. Освен това с Фейт бяхме близки с Чък и Кърт, когато бяхме още деца. — Тя сведе очи. — Всъщност това не е съвсем вярно. Може би не трябва да ти го казвам, защото знам, че обичаше Фейт, но в апартамента на Кърт намерих книга, сонетите на Шекспир. Подарък от Фейт, подписан „С любов“. — С нежелание вдигна очи и го погледна. — Мисля, че Кърт е бил бащата на детето й.


>>	3.

	Кърт не можеше да спре да мисли за Джиневра Хауард. Фейт беше поддържала връзка с нея цял живот, но не беше казала нищо нито на него, нито на Лоръл. Беше оставила всички да си мислят, че майка й е изоставила семейството си. Е, може би това можеше да го разбере. Беше по-добре, отколкото хората да знаят, че майка й е в лудницата, защото е убила бебето си.
	А сега Джиневра Хауард беше изчезнала. Сутринта беше говорил със сестрите Луис, те заекваха и трепереха от ужас. Той се опита да ги успокои, но посещение от полицията във връзка с наскоро изписаната им от лудницата племенница беше прекалено ужасно за префинения им живот. Беше ги оставил бледи и разтреперани, вкопчени една в друга.
	До момента алибитата на Кристъл и Чък бяха потвърдени, макар и на косъм. Семейство Грант казаха, че повикали Кристъл в шест и половина. Тя отишла да гледа бебето, а те завели тригодишното си детенце в спешното. В седем и половина се обадили на Кристъл, за да й кажат, че детето ще бъде прието в болницата и че скоро ще се приберат. Кристъл вдигнала бързо. Кристъл се върнала в дома си малко след осем.
	Децата на Овъртън били на гости при съседи. Най-големият, петнайсетгодишният Алън, твърдеше, че се върнал вкъщи в седем, за да вземе диск с някаква компютърна игра, и Чък бил там. И трите деца се върнали някъде към осем, когато Моли трябвало да си ляга. Казваха, че Чък бил разтревожен, защото Джойс била излязла преди два часа, без да каже къде отива, и още я нямало. Казал им, че май знаел къде да я намери, оставил момиченцето на грижите на батковците и явно отишъл право в къщата на Кристъл.
	Полицията все още не знаеше точно кога е извършено убийството. Студът затрудняваше точната преценка, а в реалния живот патолозите не бяха способни на такава прецизност като по телевизията или на кино. Знаеха, че обаждането до Лоръл е направено от мобилния телефон в колата на Джойс. Убиецът беше оцапал слушалката с кръв, но Кърт беше сигурен, че кръвта е на Джойс и че няма да им каже нищо повече за убиеца.
	От вчера валеше силен сняг и застудяваше. Кърт не можеше да си представи как някой се мотае около фермата на Причард, но не можеше и да забрави думите на Лоръл за бесилото в обора. Беше й обещал да го види, но още не беше отишъл там. Изобщо не му се вярваше, че бесилото е оставено от шегаджии, особено сега, когато знаеше истината за смъртта на Фейт. Имаше чувството, че убиецът е направил от фермата на Причард нещо като свой втори дом.
	Това би било идеалното скривалище, мислеше си, докато наближаваше фермата. Чистачките бършеха стъклото като ръчички. Фермата беше отдалечена и мнозина — особено децата — мислеха, че е обитавана от духове. Спомни си как с Чък, бяха десетинагодишни, решиха да прекарат нощта в стария обор и да уловят духа на Есме Дюбоа. Измъкнаха се от къщата на Чък и се качиха в колата на един от приятелите на баща му — той беше подпийнал и явно смяташе планираното им приключение за голям майтап. Те обаче не обърнаха внимание на подхилкването му и на тъпите му шеги. Бяха се подготвили съвсем сериозно. Носеха си спални чували, кръстове (Чък казваше, че вършели еднакво добра работа и срещу призраци, и срещу вампири), шишенце светена вода, което Чък беше задигнал от черквата, и фотоапарат, за да снимат Есме, преди да направят кръстния знак и да я изгонят в долния свят и да освободят завинаги Уилинг от тая вещица. Знаеха, че снимките ще излязат във вестника. Можеше да ги поканят и в телевизионни предавания и дори хората от други градове можеше да ги извикат, за да ги избавят от техните призраци.
	Беше хладна есенна вечер. Ядоха чипс и пиха кола до след полунощ, след което задрямаха. Кърт се стресна от пронизителния писък на Чък и видя някаква огромна сянка, надвесила се над тях. Избягаха от обора. Крещяха толкова силно, че събудиха семейството, което по това време живееше във фермата.
	Разгневен, фермерът излезе от къщата с пушката си. Двамата изломотиха историята си за чудовището, което насмалко щяло да ги изяде. Трепереха от страх. Фермерът храбро влезе в обора с фенерчето си и след миг им го доведе.
	— Ето го вашето чудовище, момчета — каза им. Кравата ги гледаше с големите си влажни кафяви очи. — Това е крава и се казва Беси. Сега ще ви закарам у вас и ако пак ви хвана в имота ми, живи ще ви одера.
	Изплашени и унизени, двамата мълчаха, докато не ги остави пред къщата на Чък. Промъкнаха се тихичко вътре и откриха, че майка му ги чака там. Последното унижение за тази нощ беше, че тя напердаши и двамата с дървената лъжица, все едно бяха бебета. Кърт отметна глава и се разсмя на спомена.
	— И така завърши славната кариера на Райдър и Ландис, ловците на духове — каза на глас.
	Но никой не беше подплашил Фейт. Нито Фейт, нито Лоръл, нито останалите от Шестица купа. Няколко тийнейджърки бяха превърнали прогнилия зловещ стар обор в свой клуб. Клуб. Звучеше прекалено невинно за това, за което го бяха използвали. За сатанински ритуали. Не му беше трудно да си представи Моника да се занимава с окултизъм — но Лоръл и Кристъл? Невероятно! Човек си мисли, че познава някого много добре, а всъщност изобщо не го познава.
	Е, неспособността му да разбере тези момичета не беше основната му грижа в момента. Винаги беше знаел, че не е най-перспективната партия наоколо. Беше едно стъпало над Чък. Беше няколко стъпала под Нийл Камрът и това го вбесяваше. Без значение колко умен беше Нийл, Кърт беше убеден, че е гадина. Връзката му с Лоръл беше свършила — тя не беше милата откровена и невинна жена, която той смяташе, че ще бъде добра съпруга и майка — но това не значеше, че е съгласен да се мотае с откачалки като Камрът.
	Колата се друсаше по изровения път. Фермата изглеждаше изоставена, необитаема, дори заплашителна.
	Нищо чудно слуховете, че е прокълната, най-сетне да я бяха надвили.
	Паркира до стария обор и тръгна през полето, в което някога беше имало царевица. Стърнището беше замръзнало и бодеше дори през дебелите подметки на обувките му. От стария обор беше останала само едната половина. Той влезе. В предната част, която нямаше покрив, беше натрупал дебел сняг. Помисли си, че тази поругана отдавна е трябвало да бъде съборена.
	Влезе по-навътре и видя балата слама, точно както я беше описала Лоръл. Погледът му се плъзна нагоре. И там висеше бесилото. Подухна вятър и то се залюля. Дали примката се беше люляла така в нощта, когато вратът на Фейт е бил в нея? Затвори очи. Беше виждал ужасии, особено напоследък, но не можеше да понесе мисълта за Фейт — как виси там, обгърната в пламъци.
	Започна да обикаля обора. В пресния сняг нямаше стъпки, нямаше следи, че някой е бил тук през последното денонощие. Нямаше нищо освен няколко стари ръждясали фермерски сечива и няколко птички, които нещастно се бяха сгушили на гредите.
	Отиде до „новия“ обор, построен на стотина метра от стария преди около век. Вътре постройката не беше разрушена, но беше ясно, че оборът не е използван от много време. Не миришеше на животни. Това някога беше домът на Беси, кравата, която ги беше уплашила до смърт с Чък. Бедната стара Беси. Сигурно отдавна беше в кравешкия рай.
	В задната част откри няколко гребла, мотики, лопати и трактор — изненада се, че не е даден за старо желязо още преди години. Имаше и няколко стари одеяла и следи от огън по средата на помещението. Може би тук се бяха приютявали скитници, а може би хлапета като тях с Чък бяха седели около огъня и си бяха разказвали страшни истории. Но въпреки старите инструменти в този обор нямаше нищо злокобно. Атмосферата нямаше нищо общо с атмосферата в другия… а може би си въобразяваше?
	Излезе от обора и тръгна през снега към къщата. В далечината смътно се виждаше контурът на езерото, където госпожа Причард се удавила през осемнайсети век. По ледената вода се плъзгаха няколко канадски гъски. Езерото бе запуснато и се беше покрило с водни лилии и водорасли. За да се върне предишната му красота, трябваше здраво копане и много работа.
	Бялата боя на къщата се лющеше. Повечето прозорци бяха счупени, люлката на верандата висеше само на едната си верига. От двете страни на стълбите имаше големи саксии, в тях той си представи червено мушкато. Сега бяха пълни с бирени кутийки и опаковки от цигари. Да, тук се приютяваха скитниците в студените нощи, тук, където някога беше имало истински дом.
	Пред вратата се поколеба. Някои от хората, които бяха идвали тук, сигурно бяха нещастници, загубили домовете си, и просто искаха да намерят подслон. Други вероятно имаха не толкова почтено минало и мотиви. А той беше дошъл с мисълта, че може да намери тук човека, брутално убил три жени.
	Преди да отвори, извади пистолета. Влезе. Вътре не беше много по-топло, отколкото навън. Бавно пристъпи в дневната. По тапетите някога беше имало червени рози, но от влагата боите се бяха разтекли и стените приличаха на опръскани със засъхнала кръв. Пред камината имаше натрупани още одеяла и се виждаха следи от скорошен огън. Прахът по пода беше набразден, но не се виждаха ясни следи.
	Навсякъде имаше следи от човешко присъствие, но не можеше да каже дали някой е бил тук преди няколко дни, или преди седмици. На плота в кухнята имаше още бирени и содени кутийки и дори кутия от пица и опаковки от ресторанти за бързо хранене, всичките нагризани от мишки. Мивката беше ръждясала и мръсна.
	Той провери всички стаи и откри същата мръсотия и гнилоч. Тук-там лежаха мъртви птици — бяха влетели през строшените прозорци и не бяха могли да излязат. Видя и няколко гниещи плъха и се запита дали не са били отровени.
	Над него нещо изскърца и той застана нащрек. Бързо се върна в коридора и спря до стълбището. Свали предпазителя на пистолета и бавно се заизкачва. По покритите с прах стъпала имаше много следи, наглед скорошни. Имаше и разпилени хартии, основно смачкани страници от вестници. Кърт спря почти най-горе. Там имаше разтворен вестник. Стълбите бяха толкова близо до входната врата, че Кърт беше сигурен, че би го забелязал, ако той беше тук, когато беше влязъл в къщата.
	Наведе се и прочете заглавието. „Местно момиче открито обесено“. Прочете първите няколко реда, които описваха намирането на полуобгорялото тяло на Фейт Хауард, на седемнайсет, обесена в обора на Причард.
	Вестникът беше отпреди тринайсет години и беше запазен идеално. Кърт едва си пое дъх. Този вестник беше кътан, пазен, за да напомня на някого за това, което се беше случило с Фейт.
	Някакво смътно движение над него го накара да настръхне, внезапна тръпка, увереност, че не е сам. Вдигна се и видя някаква фигура в бяла роба, с развята червена коса. Стискаше желязна тръба. Бързо, още преди Кърт да успее да вдигне пистолета, желязото се стовари върху главата му.
	Кърт тежко се строполи по стълбите. Фигурата слезе малко надолу, наведе се и се вгледа в безжизненото му лице и струйката кръв, стичаща се по слепоочието му. Топна пръст в кръвта и нарисува на пода кърваво сърце и шестица. След това, бавно, пак вдигна желязото.


>	Глава 23

	В четири и половина бяха приключили и доставили всички поръчки, Норма и Мери още не си говореха, а Лоръл беше капнала, така че обяви, че цветарницата официално затваря за Коледа половин час по-рано. На път за вкъщи спря в магазина за хранителни стоки — нали Одра щеше да нощува при нея, а нямаше почти нищо в хладилника.
	Натовари покупките в колата и потегли. Снегът валеше силно. Платното беше хлъзгаво и тя караше бавно; искаше й се през зимата да не се стъмва толкова рано. Дългата алея към къщата й, която обикновено смяташе за красива със заснежените клони на дърветата, сега изглеждаше самотна и дори страшна. След убийствата Лоръл се чудеше дали зимните вечери някога пак ще й се струват красиви.
	Вкара колата в гаража и затвори вратата. Напоследък, като Кристъл, държеше лампата запалена, за да не излиза от колата на тъмно. Кучетата я чакаха от другата страна на вратата.
	— Познайте какво, приятели — каза тя, когато те заподскачаха след нея към кухнята. — Тази вечер ще си имаме гости. Вашата любимка — Одра.
	Те клекнаха и я загледаха в очакване, по-заинтригувани от вечерята си, отколкото от бъдещата гостенка, чието име все още не разпознаваха.
	— Знам. Време е за ядене. И двамата изглеждате изгладнели.
	Тъкмо сложи на кучетата и на вратата се почука. Уейн стоеше на прага с Одра на ръце. Беше облечена, все едно ще ходи на експедиция на Северния полюс. Уейн явно се престараваше с грижите, но Лоръл го разбираше.
	— Здрасти — поздрави ги бодро. Двамата успяха да се усмихнат едва-едва. — Влизайте.
	— Надявам се, че не сме подранили — каза Уейн.
	— Идвате точно навреме. Как си, Одра?
	— Добре. И много благодаря, че ще ми позволиш да спя у вас.
	Беше възпитана да говори като сериозна малка госпожица.
	— Удоволствието е изцяло мое, Одра. Кучетата привършват вечерята си в кухнята, ако искаш да ги видиш. Ето там.
	Усмивката на Одра стана по-весела. Уейн я пусна на земята и тя тръгна към кухнята. Лоръл се обърна към Уейн.
	— А ти как си?
	— Не знам как ще преживея тази вечер. — Остави на земята едно куфарче. — Най-накрая успях да се свържа с родителите на Дениз, но те могат да се приберат чак утре. Много са ми ядосани. Все едно аз съм виновен, че майката на Дениз е объркала маршрута.
	— Това е първата им реакция? Ядосани са ти?
	— Не мисля, че са осъзнали какво е станало. По-лесно е да се сърдят на мен, отколкото да приемат, че дъщеря им е убита.
	— Ще се върнат ли навреме за погребението?
	— Мисля, че да.
	— Уейн, сигурно не е моя работа, но смяташ ли, че Одра трябва да присъства на погребението?
	Той поклати глава.
	— В никакъв случай. Не само заради стреса — просто още не е оздравяла. Ще намеря някой, който да остане у дома с нея.
	— Защо не я оставиш при мен? Хората ще дойдат у вас след погребението. Сигурно не искаш да е там в цялата суматоха и при всички приказки за убийството.
	— Да, не искам. Но ти не искаш ли да дойдеш на погребението?
	— Ами…
	— Разбира се, че не искаш. Кой иска да ходи по погребения? Хората го правят от уважение към семейството — или за това, или от любопитство. Предложението ти да гледаш Одра показва повече обич и уважение към Дениз от присъствието на погребението й. Да, ще съм ти много признателен, ако се погрижиш за Одра, стига да си сигурна, че нямаш нищо против.
	— Ще ми бъде приятно.
	Той кимна, наведе се и отвори куфарчето.
	— Лекарствата на Одра са тук. Има антибиотик, сироп за кашлица и тиленол. Болеше я главата. Написал съм дозите. Ако има нещо, обади ми се.
	Одра се върна в дневната, кучетата търчаха след нея.
	— Татко трябва да тръгва — каза Уейн и я взе в прегръдките си. — Да слушаш.
	— Ще слушам, татко. А ти нали ще дадеш на мама специалните цветя от мен?
	Вчера Уейн се беше обадил в магазина и беше питал дали може да му направят ракитена кошница с пролетни цветя като дар от Одра. Мери я беше украсила с маргаритки, виолетки, теменужки и мъхави рози, преплетени с гипсофила и завързани с розова панделка. Според Лоръл това бе една от най-красивите й аранжировки.
	— Разбира се, че ще й дам твоите цветя, миличка — каза Уейн.
	— Много са красиви — добави Лоръл, взе чантата си и извади една моментална снимка. — Снимахме ги.
	Одра погледна снимката.
	— О, прекрасни са! Всичките цветя, които растяха в градината на мама.
	Уейн само кимна. Не можеше да проговори.
	— По-добре да оставим татко ти да върви — каза Лоръл.
	— Трябва да кара бавно, защото е хлъзгаво. А с теб трябва да решим какво ще вечеряме.
	Уейн целуна дъщеричката си и бързо излезе. Пак не посмя да каже нищо — сигурно го беше страх да не се разплаче.
	Одра погледна Лоръл.
	— Всъщност какво е поклонение?
	— Когато хората ходят в погребалния дом, за да се простят с човека, който е умрял.
	— О! — Големите кафяви очи на Одра помръкнаха. — Не успях да се сбогувам с мама.
	Лоръл седна на дивана и потупа мястото до себе си. Одра отиде при нея.
	— Не се притеснявай, миличка. Няма нужда да се сбогуваш. Майка ти винаги ще е жива в сърцето ти и винаги ще можеш да говориш с нея в молитвите си.
	Лицето на Одра се поразведри.
	— Винаги?
	— Да.
	— Това е хубаво, защото имам да й разказвам много неща. — Тя млъкна. — Лоръл?
	— Да?
	— Много съм гладна.
	Лоръл се засмя. Не подценяваше болката и мъката на Одра, но децата загърбваха проблемите си по наистина очарователен начин.
	— Аз също съм много гладна. Някакви желания?
	— Пица! — Лоръл си беше представяла как готви здравословна храна за повереното на грижите й дете. — Храната в болницата беше гадна и татко каза, че като изляза, мога да изям една хубава голяма лепкава пица.
	— Добре. Кажи ми с какво искаш да е и ще се обадя да поръчам.
	След четирийсет и пет минути, докато нагъваше шестото си парче пица, отрупано с толкова неща, че можеха да запушат артериите на Лоръл за цяла година, Одра каза:
	— Приятелят ми Бъзи Харис днес ми се обади и ми каза, че още една жена е била убита точно като мама.
	— Този Бъзи е направо извор на информация.
	— А?
	— Може би не трябва да ти разказва неща, които те разстройват.
	— Не искаше да ме разстрои. Смята, че трябва да намерим убиеца, когато оздравея.
	„Това искаше да направим и Моника“ — помисли си Лоръл. Дениз се беше присмяла на идеята за детективките аматьори, но не пожела да отиде в полицията. И сега беше мъртва.
	— Мисля, че трябва да оставим на полицията да търси убийците — каза на Одра. — Те са специалисти.
	— Но не откриха кой уби мама.
	— Ще го открият.
	Одра замислено загледа чинията си и Лоръл се приготви за още коментари относно убийството на Дениз, но вместо това Одра каза:
	— Може ли да дам на Ейприл и Алекс по малко пица?
	Кучетата клечаха от двете страни на Одра и гледаха жадно всяка хапка, която слагаше в устата си.
	— Може да им дадеш по малко коричка. Не бива да ядат тесто. И просто пусни коричката в устата на Алекс. Понеже обича пръсти.
	Одра се изкиска и внимателно откъсна четири парченца коричка, обясняваше им, че може да изядат само това. След това се облегна, изду бузи и каза:
	— Май ще се пръсна.
	— И аз. Какво ще кажеш да си напалим огън и да погледаме телевизия?
	— Яко! Тази вечер ще дават „Пинътс“.
	— Добре. Обичам „Пинътс“. Защо не заведеш Ейприл и Алекс в дневната? Аз ще разчистя тук и ще дойда след мъничко.
	Разчистването след пица беше лесна работа. Завари Одра свита на дивана с Ейприл и Алекс. Досега не беше виждала кучетата да се привържат към някого така, както към Одра. Тя им разказваше приказка за прекрасната принцеса Ейприл и красивия принц Алекс. Кучетата я гледаха така, все едно попиваха всяка дума.
	Лоръл напали огъня.
	— Вкъщи никога не сме палили огън — каза Одра.
	— Ами огънят цапа. Имате красива къща. А аз — не. Не ме притеснява, ако има малко дим.
	Четиримата се сгушиха под одеялото и изгледаха специалното издание на „Пинътс“. Когато свърши, Одра бясно се прозяваше.
	— Май ти е време за лягане, сладуранке — каза Лоръл, даде й лекарствата и я заведе в старата си стая. — Тук спях, когато бях малка.
	— Хубаво е. Плюшените ти животни много ми харесват.
	— Искаш ли да спиш с някое?
	— Да! — Одра веднага грабна опърпания стар мечок Бубу. — Този ми харесва.
	— Това е Бубу. И на мен ми беше любимецът.
	— Има ли истински мечки с такъв цвят? Оранжево-червени?
	— Мисля, че няма. Който го е направил, си е поиграл с боята за козината му. Хайде да ти обличаме пижамата и да лягаш.
	Зави Одра чак до брадичката.
	— Удобно ли ти е?
	— Да. Ще светнеш ли нощната лампа?
	Лоръл отиде в другия край на стаята и запали една нощна лампа с абажур като мида.
	— Така добре ли е?
	— Идеално.
	Лоръл я целуна.
	— Ако искаш нещо, само ме извикай.
	— Добре. Понякога сънувам кошмари.
	„И аз“ — помисли си Лоръл.
	— Ако имаш кошмари, събуди ме. Лека нощ, миличка.
	Искаше да се обади на няколко места, така че затвори вратата. Детето не протестира, след като го пазеше не само Бубу, но и Ейприл и Алекс. Лоръл отиде в дневната. Девет и половина. Моника вече трябваше да се е прибрала от поклонението. Лоръл искаше да добие за положението на Кристъл по-ясна представа, отколкото можеше да й даде самата тя.
	В стаята на Моника не вдигна никой. Може би беше отишла у Кристъл, но Лоръл не искаше да се обажда там. Притесняваше се за Кристъл, но тази вечер не й беше до тръшкането й. Звънна и на Кърт, но се включи телефонният секретар. Досрамя я да каже, че се обажда, за да получи информация, която няма право да има, и затова бързо затвори.
	Огънят беше угаснал и изведнъж й стана студено. Отиде на пръсти да нагледа Одра. Момиченцето спеше дълбоко, стиснало мечето Бубу, Ейприл и Алекс се бяха настанили от двете страни на леглото. Алекс похъркваше, но Ейприл вдигна очи към нея.
	— Малките ми ангели пазители — прошепна Лоръл. — Пазете я хубаво.
	Преди да си легне, постоя пред прозореца в спалнята, загледана в падащите снежинки. Дворът изглеждаше студен и пуст, светлината на самотната градинска лампа беше приглушена от бялото покривало. Изглеждаше невъзможно, че някога ще дойде лято, че поляната ще оживее цялата в зелена трева и пъстри цветя и че ще се стъмва чак в девет вечерта.
	Легна си и се зави с още едно одеяло. Не знаеше защо й е толкова студено тази вечер. Пусна телевизора с дистанционното. Погледа малко стари сериали, след това заспа, без да спре телевизора.
	Отново беше в обора. Гадеше й се. Студено й беше. Подскачащи сенки. Пеене. „Приветстваме ви, Повелители на Мрака.“ Обувките обикаляха и обикаляха. Огън. Фейт увисна. Писъци. Писъци.
	Сепна се и се събуди. Наистина беше чула писък. Скочи от леглото, чу как се отваря врата и стъпки по коридора. Одра се появи на вратата й и тръгна към леглото, Ейприл и Алекс изтопуркаха след нея.
	— Какво има, миличка? — извика Лоръл и я гушна.
	— Мама е мъртва! — изхлипа Одра, стиснала Бубу, и зарови лице в рамото на Лоръл. — Валеше сняг и аз тичах, и навсякъде имаше светлинки, и видях как някой тръгва след мама… — Тя с мъка си пое дъх, след това изхълца.
	— Одра, било е сън — каза Лоръл и я прегърна силно. Ейприл и Алекс пъхтяха нервно, почувствали страданието на Одра.
	— Знам, че е било сън, но някой удряше мама много силно и после пак и пак и снегът…
	— Одра, нали ти казах, че майка ти е на едно прекрасно място? — бързо попита Лоръл. — Това е истина. Забрави нощта в снега.
	— Не мога.
	— Можеш, ако се опиташ. Не оставяй това да бъде последният ти спомен за майка ти. Помисли за щастливите моменти, които сте преживели заедно.
	Одра потрепери.
	— Като когато бяхме в Дисни Уърлд миналото лято и мама се смееше и викаше, докато се возехме на влакчетата?
	— Да. Точно така — каза Лоръл с облекчение. — Одра, защо не останеш да спиш при мен? Леглото е голямо, а и ще се топлим.
	— Така ли? Добре. — Одра подсмръкна. Мушна се под завивките и кучетата веднага се настаниха отгоре. „Добре че леглото е голямо“ — помисли Лоръл. Одра се сгуши плътно до нея. Телцето й беше съвсем крехко. Колко ли отчаяно беше искала Дениз да защити това уязвимо малко момиченце? Лоръл я прегърна.
	— Гушкаш точно като мама — каза Одра.
	— Чудесно. Знам, че майка ти гушкаше хубаво.
	— Вие с мама бяхте ли приятелки, когато бяхте колкото мен?
	— Да, бяхме. Запознахме се в трети клас.
	— Толкова отдавна? — учуди се Одра и накара Лоръл да се чувства безкрайно стара. Изведнъж момиченцето попита: — Когато човек порасне голям като теб, спира ли да сънува кошмари?
	— Не, за жалост.
	— А ти какви лоши сънища сънуваш?
	„Ох, дано не те спохождат“ — помисли Лоръл и каза:
	— За кучета.
	— Обичам кучета, но мама не ми даваше да си взема. — Одра въздъхна. — Ще ми разкажеш ли приказка?
	Лоръл започна да измисля приказка за едно момиченце, което живеело в гората и можело да говори с животните. Нямаше представа накъде върви приказката, но това нямаше значение. Одра се прозяваше и очите й се затваряха. След малко се затвориха съвсем. Лоръл продължи да й разказва тихичко и след миг дългите мигли на Одра потрепнаха.
	— Бубу шумоли и е скъсан от едната страна. Не съм го скъсала аз, честна дума.
	След това клепките й се затвориха и тя потъна в сън: Лоръл се надяваше да е спокоен и без сънища.
	Нежно измъкна ръка изпод Одра. В съня си момиченцето беше пуснало Бубу и мечето се беше изтърколило до Лоръл. Тя го взе, усмихна му се в полумрака на светлината на телевизора. Бедният стар Бубу. Много беше преживял. Гушна го, както правеше преди. Чу някакъв звук. Пак го стисна. Като от мачкане на хартия. Какво беше казала Одра? „Бубу шумоли и е скъсан от едната страна.“
	Светна синята нощна лампа до леглото и заразглежда мечето. Дясната му страна беше здрава. Шевът отляво беше разпран няколко сантиметра. Пълнежът не беше изпаднал, защото една безопасна игла придържаше дупката. Тя не беше слагала такава игла. Не беше пипала Бубу от години. А и ако знаеше, че е скъсан, щеше да го зашие.
	Свали безопасната игла и внимателно мушна пръсти в отвора. Почти веднага напипа хартия. Беше сгъната на малко квадратче. Извади я, остави Бубу настрана й разгъна листа. Очите й се разшириха, когато видя заглавието, написано с красивия полегат почерк на Фейт:
C>
	Ако умра
C$


>	Глава 24

>>	1.

	Погледът й се спря на датата, написана в горния десен ъгъл на листа. Десети декември. Фейт беше умряла на седемнайсети. Това беше написано седмица преди смъртта й, последния път, когато беше нощувала в тази къща. Лоръл си спомни странното настроение на Фейт, насилената й веселост, която често се сменяше със студено разсеяно мълчание. Тогава си мислеше, че Фейт й е сърдита за нещо. Можеше ли мълчанието да е било страх? Беше се събудила посред нощ и беше видяла Фейт да пише на бюрото й. Това ли беше написала и после скрила в Бубу?
	Ръцете й трепереха. Намирането на бележката беше като да получи писмо от отвъдното. Седна в леглото и зачете:
C>
	Скъпа Лоръл,
	Скоро няма да е тайна, че ще имам бебе. Вероятно трябва да избягам, но ако го направя, ще трябва да изоставя мъжа, когото обичам. Той казва, че е твърде млад, за да се жени, прекалено млад, за да се справи с отговорността да има съпруга и дете. Иска да направя аборт. Миналата седмица насила ми даваше пари, но няма да ги взема. Той е бесен. Нищо не мога да направя. Обичам го. Няма да се откажа от бебето му.
	Но, Лоръл, всъщност ти пиша това, защото ме е страх. Майка ми казва, че винаги е била малко ясновидка. Мисля, че и аз съм такава, и имам усещането за обреченост. Изгубих медальона си. Винаги съм се чувствала в безопасност с него. Вчера говорих с една телефонна екстрасенска. Тя ми каза, че някой гори черни свещи срещу мен, което означава, че иска да ми навреди. Каза, че има нещо мое, някакво бижу. Нямаше как да знае, че медальонът ми е изчезнал. Вярвам й. Вярвам, че съм в опасност. Вярвам, че скоро ще умра. Ако умра, искам да знаеш, че някой е искал да умра. Усещам го.
	Лоръл, ти си най-старата ми и най-добрата ми приятелка. Ако скоро умра и не е нещастен случай, намери човека, убил мен и бебето ми. Знам, че можеш да го направиш.
@	С обич,
@	Фейт
C$
	Сърцето на Лоръл биеше лудо. Нищо чудно, че Фейт се беше държала толкова странно през последните седмици на живота си. Не само бременна, а и уплашена, че ще я убият. Защо не беше казала на никого? Защото е смятала, че никой няма да повярва на дъщерята на религиозен фанатик и жена, пратена в лудница, защото е убила собственото си дете? Разбира се, малко хора знаеха за Джиневра, но Фейт сигурно бе живяла в страх, че сестрите Луис могат да кажат на някого.
	— Фейт, защо не си написала кой е бащата на бебето? — промълви Лоръл. — Казала ли си на някого? На майка си?
	Зави й се свят. Някой избиваше Шестица купа. Възможно ли беше да е бащата на детето? Защо? Бащата явно не бе искал нито Фейт, нито бебето.
	Изведнъж една възможност проблесна като комета в уморения й ум. Възможност, която доведе до друга и до трета толкова бързо, че Лоръл стисна глава с ръце; струваше й се, че ще се пръсне.
	— Знам. Господи, Фейт, права си. Знаела съм през цялото време. Просто не можех да си спомня.
	Посегна към телефона до леглото. Беше безжичен и беше пренесла слушалката в някоя друга стая. По дяволите!
	Стана и се загърна с халата си. Алекс, както обикновено, спеше толкова дълбоко, че сякаш беше потънал в дюшека. Дори Ейприл не вдигна глава, когато Лоръл излезе от спалнята. Тя отиде в дневната, без да си прави труда да пали лампите. Беше живяла в тази къща цял живот. Можеше да върви из стаите с вързани очи. Посегна към ниската масичка и вдигна слушалката на телефона. Никакъв сигнал. Телефонът не работеше. Странно. Да не би снегът да беше прекъснал телефонните кабели? Трябваше да опита и телефона в кухнята.
	Докато се изправяше, забеляза, че нещо в стаята не е наред. В ъгъла. Не изглеждаше както трябва. Ъгълът сякаш беше изместен. Или просто снегът отразяваше лунната светлина по особен начин. Отдалечи се от дивана, без да откъсва очи от ъгъла. Долови някакво движение. Не беше игра на светлината. Не беше сама в стаята. Устата й пресъхна.
	— Кой е там? — едва прошепна тя.
	Някаква сянка се отдели от стената. Сърцето й заблъска в гърдите, тя се обърна и хукна. Трябваше да иде в спалнята, където спеше Одра, и да заключи вратата.
	Успя да направи само три крачки, преди нещо да се стовари върху главата й и да я изпрати в забрава…


>>	2.

	Първото, което осъзна, беше болката в главата. Посегна и напипа нещо мокро и лепкаво на слепоочието си. Когато натисна, я прониза болка.
	Бавно отвори очи. Виждаше единствено тъмнина, но знаеше, че лежи свита на кълбо в някакво тясно пространство, тясно и студено. И се движеше. Под дясното й ухо се чуваше съскането на гуми по снега. Господи, беше в багажник на кола!
	Откога беше тук? Лошо ли беше ранена? Къде я караха?
	Одра! Повдигна глава и се удари в капака. Какво беше станало с Одра? О, божичко, Уейн беше оставил детето с нея, за да не страда на поклонението. Вместо това го беше натикал право в ръцете на смъртта.
	Усети как колата намали, зави и се задруса по неравен път. Беше само с тънката си копринена нощница и плюшения халат, беше боса. Замръзваше, особено краката й. Колко още щяха да пътуват? Дясното й бедро със сигурност щеше да е в синини от непрекъснатото удряне в пода.
	Но насиненото бедро беше най-малкият й проблем. Знаеше, че това пътуване ще е смъртоносно. Но защо не беше убита още в дневната, пребита до смърт като Анджи, Дениз и Джойс?
	Колата намали и спря. Цяла минута не се случи нищо. След това тя чу вратата да се отваря.
	— Не искам да сляза! — „Господи! — помисли си Лоръл. — Одра!“ — Няма!
	Нисък глас, груб, неразпознаваем:
	— Ако не дойдеш, няма да пусна Лоръл от багажника и тя ще се задуши. Знаеш ли какво е да се задушиш?
	Няколко секунди тишина. След това вратата се затръшна. В ключалката на багажника изстърга ключ. Капакът се отвори и лъч светлина заслепи Лоръл.
	— Излизай.
	Лоръл примигна. Одра я гледаше тревожно. Другото лице беше полускрито от качулка на анорак.
	— Излизай!
	— Добре. — Лоръл се опита да се разгъне. Краката й бяха вкочанени.
	— По-бързо!
	— Бързам. Тук не е особено удобно. Всичко ме боли.
	— Изобщо не ми пука.
	— Знам. — Лоръл преметна крака през ръба и се избута напред. Босите й стъпала потънаха една педя в снега, тя потрепери и попита ядосано:
	— Сега доволна ли си?
	— Много. — Силен вятър отметна качулката на анорака и безизразното бледо лице на Кристъл се взря в нея. — Хайде тръгвай!


>	Глава 25

>>	1.

	Лоръл не се изненада да види Кристъл. В мига, преди сянката да се раздвижи в дневната й, беше осъзнала, че убиецът е Кристъл.
	— Ами ако откажа да тръгна?
	Кристъл насочи пистолета към нея.
	— Тогава куршум.
	— Мислех, че те е страх от пистолети.
	— Ти много неща мислеше за мен. — Кристъл погледна пистолета. — Глок, модел 19. Девет милиметра, десет патрона. Беше на баща ми. Не бих могла да си позволя толкова хубав.
	— Впечатлена съм — спокойно каза Лоръл, въпреки че вътрешно цялата трепереше. — Предполагам, че баща ти те е научил и да стреляш, нали?
	— Разбира се. Малко съм позагубила форма, но отблизо все още съм доста добра.
	— Лоръл? — каза Одра с разтреперан глас.
	— Няма нищо, миличка. Няма да ни застреля. — Очите на Кристъл се присвиха и Лоръл разбра, че би я убила на мига. Но се опитваше да успокои детето. — Къде искаш да отидем, Кристъл?
	— В обора. — Лоръл се огледа объркано. — Не ми казвай, че не си се сетила, че сме във фермата на Причард.
	— Не беше лесно да го разбера от багажника.
	— Не ми се прави на умна. — Кристъл насочи фенерчето напред. — Тръгвай.
	— Ама тя е боса — каза Одра.
	Лоръл я погледна. Момиченцето беше с ботуши, яке, ръкавици, шал и шапка — дрехите, с които я беше довел Уейн. Въпреки невероятния си страх тя изпита известно облекчение. Поне Одра беше защитена от студа. Явно Кристъл не искаше да й навреди. Но тогава защо изобщо я беше довела?
	— Не й трябват обувки — грубо каза Кристъл. — Много скоро изобщо няма да усеща студ.
	Одра сбърчи вежди.
	— Какво искаш да кажеш?
	Лоръл се намеси с успокояващ глас:
	— Казва, че скоро ще се стопля.
	„В ада — помисли си. — Казва, че скоро ще умра.“
	Тръгнаха през преспите. Кристъл вървеше зад Одра и Лоръл и осветяваше пътя с фенерчето. Одра хвана ръката на Лоръл с облечената си с ръкавица ръчичка. Кристъл не каза нищо. Лоръл стисна ръката на Одра и се опита да й се усмихне, когато момиченцето я погледна.
	— Кристъл — попита Лоръл високо, за да надвика вятъра. — Как влезе у нас?
	Кристъл не отговори веднага. След това се разсмя.
	— Вмъкнах се през кучешката вратичка. Беше забравила да пуснеш резето, а аз не съм много едра.
	Лоръл ядосано си помисли, че в желанието си да накара Одра да се чувства удобно, беше забравила да провери всички входове за къщата. Много глупаво от нейна страна.
	— Нали те беше страх от кучета? Все пак онази вечер се счепкахте — когато дойде със смешната си бяла роба и с перуката.
	— Тогава не ти се стори толкова смешно. Трябваше да се видиш. Щеше да напълниш гащите.
	— Докато не излязоха кучетата.
	— Да, това ме изненада. Едното здравата ме захапа за крака и откъсна парче от робата ми. Но това не са бойни кучета. Знаех, че мога да ги отблъсна, ако бях облечена достатъчно дебело, за да се защитя. Но както се оказа, нямало е защо да се притеснявам. Те бяха затворени в старата ти спалня с Одра.
	Лоръл беше ужасена.
	— Била си в къщата толкова дълго?
	— Търпението е моята добродетел. Доста време прекарах в мазето, много тихо, и те чаках да си легнеш. След това Одра отиде да реве в стаята ти. Тогава се промъкнах в дневната. Вече бях прекъснала телефона.
	— Ами кучетата? Какво им направи?
	Одра я дръпна за ръката. По лицето й се стичаха сълзи.
	— Напръска нещо в очите им, когато я подгониха. Много ги заболя. Скимтяха и плачеха. Мразя я!
	— Не ме мразиш! — отсече Кристъл. — Това беше спреят за самозащита, нали Моника ни каза да си купим. Недей да се тревожиш, Лоръл, затворих ги в спалнята. На сутринта ще са добре.
	„Но не и ти“ — чу Лоръл недоизречените думи.
	— Кристъл…
	— Млъквай и върви!
	Косата на Лоръл висеше на мокри къдрици. Снегът жилеше бузите й. „А преди харесвах усещането как снегът вали по лицето ми“ — помисли си горчиво. Сигурна беше, че вече не си чувства краката, докато не стъпи на едно замръзнало стъбло от царевица. Болка прониза крака й. Тя изохка и падна на една страна.
	— Удари ли се? — извика Одра.
	— Нищо ми няма — изпъшка Лоръл. Беше уплашена до смърт, но не искаше Одра да види страха й. Изправи се колкото можеше по-бързо, изтупа снега от халата си. — Аз съм много жилава, Одра. От едно падане в снега няма да ми стане нищо.
	— Моля те, дай й обувки — викна Одра.
	— Нямам. Тръгвай.
	Зъбите на Лоръл тракаха. Мускулите на гърба й се бяха схванали от студ, почти не си усещаше краката. Дори изпита нещо като благодарност за болката от царевичното стъбло. Тя означаваше, че все още има чувствителност. Но след петнайсет-двайсет минути? Щеше ли да премръзне? Можеше да изгуби пръстите на краката си, дори стъпалата. „Ако оживея“ — помисли си тъжно.
	Одра се вкопчи в ръката й, подсмърчаше.
	— Не плачи, миличка — каза Лоръл. — Сълзите замръзват на лицето ти.
	— Не мога да спра.
	— Кристъл — извика Лоръл. — Знам, че те е грижа за Одра, иначе нямаше да я опаковаш така. Не й причинявай това, тя беше много зле.
	— Няма да позволя да се разболее пак. Ти по-добре се тревожи за себе си.
	През навяващия сняг Лоръл вече различаваше огромния силует на стария обор. Това място я беше преследвало в сънищата й години наред. То ли щеше да е последното, което щеше да види, преди да умре?
	— Защо идваме тук? — попита.
	— Мислех, че тук ти харесва. Преди няколко дни ти оставих тук едно напомняне за Фейт.
	— Бесилото?
	— Да. С Нийл имахте мила срещица в обора.
	Лоръл ахна.
	— Откъде знаеш, че съм видяла Нийл?
	— Знам всичко, което става тук. Напоследък нямам какво да правя вкъщи. — Лоръл усети как нещо я сръга в гърба. Пистолетът. — Стига си дрънкала. Влизай в обора.
	Одра уплашено погледна Лоръл.
	— Не искам да влизам.
	— Ще трябва. Това е просто една голяма празна сграда.
	— Не съвсем празна — каза Кристъл. — Не спирай.
	Минаха през останалата без покрив част. Тук снегът валеше като навън, но в дъното Лоръл видя светлината на фенер. Не беше виждала такъв фенер от ужасната нощ, когато беше умряла Фейт, и спомените я върнаха във времето. Студът, тъмнината. Нереалните декори, които караха цялата сцена да изглежда като сън, като излязла от някакъв друг свят.
	— Върви нататък, към фенера — нареди й Кристъл.
	Лоръл не можеше да помръдне. Тялото й все едно беше покрито с коричка лед. Последва още едно гадно сръгване в гърба. Пистолетът. Не мислеше, че Кристъл иска да я убие точно сега, и то да я застреля, но също така знаеше, че е опъната като струна и сигурно не е толкова умела с пистолета, колкото се хвалеше. Като нищо можеше да я застреля, а може би и Одра.
	Лоръл прибра мократа си коса зад ушите си и избърса очи с мокрия ръкав на халата. Тръгна напред. Под покрива светлината на фенера беше по-ярка. Видя балата сено и бесилото. И Моника — с вързани ръце и крака и уста, залепена със сребриста лепенка. Седеше вързана за един дирек.
	— Моника! — извика Лоръл. Моника беше с палто, но косата й беше мокра и тя цялата трепереше. Очите й бясно се въртяха над лепенката. — Откога е тук?
	— Малко след поклонението на Дениз — спокойно отговори Кристъл. — Дойде у нас, за да говорим за моя случай. Беше почти сигурна, че всеки момент ще ме арестуват за убийството на Джойс. Ти си получила обаждането от телефона в колата на Джойс в седем. В седем Чък си е бил вкъщи. Най-големият й син е свидетелствал. Затова трябваше да действам бързо, да направя всичко тази вечер.
	— Какво ще правиш с Моника? — попита Лоръл.
	— Точно това, което тя направи с Фейт. Ще я обеся. Ще я подпаля. Тя много дълго бягаше от наказанието си.
	Кръгът. Пеенето. Обувките. Огънят. Лоръл затвори очи за миг. След това ги отвори и бавно каза:
	— Не Моника уби Фейт. Ти беше.
	Очите на Моника се стрелнаха към лицето на Лоръл, а Кристъл замръзна.
	— Моника уби Фейт със сатанинския си ритуал.
	Лоръл вдиша дълбоко ледения въздух. Дробовете я заболяха.
	— О, не беше тя. Ако дяволът е бил тук онази вечер, се е бил вселил в теб.
	Кристъл я изгледа с пронизващ поглед.
	— Какви ги плещиш?
	Лоръл цялата трепереше, от студ и от страх, но не я беше заслепила паника. Смяташе, че ако продължи да говори, ако каже всичко, което си спомня, може да обърка Кристъл и по някакъв начин да я надвие въпреки слабостта си и факта, че няма оръжие.
	— Толкова често сънувах нощта, когато Фейт умря, толкова често… И сега знам защо. Опитвала съм се да си спомня нещо, нещо, което си спомних чак тази вечер, когато намерих писмото, което ми е оставила Фейт.
	— Писмо?
	— Да. Сигурно си е мислела, че често си играя с мечето, но аз почти не го докосвах.
	— С мечето ли? — Кристъл се усмихна. — Май ти е премръзнал мозъкът. Бълнуваш.
	— Не бълнувам. Онази нощ, преди тринайсет години, ми стана много лошо от виното. Не можех да съм част от кръга, защото щях да повърна, спомняш ли си? През повечето време държах очите си затворени, но имаше един момент, един съдбовен момент, когато ги отворих.
	Кристъл повдигна вежда.
	— Е, не ме дръж в напрежение. Какво видя?
	— Всички мислеха, че понеже Фейт беше пияна и замаяна, се е подхлъзнала от балата, ритнала е фенера и така е почнал пожарът. Но не стана така. Последователността е грешна. — Видя, че е привлякла напълно вниманието на Кристъл.
	— Онази вечер ти беше с велурени ботуши — продължи Лоръл. — По това време, когато родителите ти имаха много пари, ти винаги беше облечена хубаво. Ботушите бяха скъпи. Много ги харесвах. И докато всички се въртяхте в кръг и пеехте със затворени очи, аз видях как ти нарочно ритна фенера. Сламата по пода се запали, след това и балата, на която стоеше Фейт. Тя се уплаши, зарита и падна. И вратът й се строши.
	— Ти беше пияна — изсумтя Кристъл. — Толкова пияна, че са ти се привиждали разни неща.
	— Не бях пияна, лошо ми беше. Знам какво видях, Кристъл. Какъв е смисълът да отричаш, след като отвлече Моника, Одра и мен? И без това ще ни убиеш.
	— Не и Одра! — отсече Кристъл. Одра изплака. — Не я слушай, мъничката ми. Няма да дам и косъм да падне от главата ти.
	— Но ще убиеш Моника и мен.
	— Налага се. — Кристъл го каза почти кисело.
	— Уби Фейт, защото беше бременна от Чък, нали?
	Кристъл я изгледа на кръв.
	— Не беше от Чък. Беше от Нийл, всички го знаят.
	— Нийл беше влюбен във Фейт. Щеше да се ожени за нея. В писмото си Фейт ми пише, че бащата искал тя да направи аборт. Известно време си мислех, че може би Кърт е бил бащата, но знам, че винаги е мразил абортите. Освен това Фейт пише, че бащата се е опитал насила да й даде пари за аборта, но тя не ги е взела. Кърт нямаше пари.
	— И Чък нямаше.
	— Той не, но ти имаше. Наложило се е Чък да ти каже за бебето, нали? Наложило се е да ти каже, защото са му трябвали пари. Ти си му дала. Но Фейт е отказала да абортира.
	— Тя го искаше за себе си! — избухна Кристъл. — Искаше моя Чък!
	— Твоят Чък е спал с друга жена.
	— Само веднъж. Той ми обясни. Бил пиян и тя го прелъстила. Беше готова на всичко, за да го има. След като забременя, заплаши, че ще каже на всички, че Чък е бащата. Родителите ми щяха да ме лишат от наследство, ако се омъжех за него.
	— И ти реши, че убийството е единственият изход.
	— Тя беше бедна малка уличница, дъщеря на луд. Щеше да го повлече надолу. Казвах му, но…
	Лоръл използва възможността:
	— Но какво? Все пак щеше да се ожени за нея?
	— Не!
	— Страх те е било, че ако всичко излезе наяве, семейството ти ще те остави без наследство, а той ще се ожени за Фейт, а не за теб. Чък е ловец на съкровища, но не е убиец. Не той те е помолил да убиеш Фейт заради него. Как би могъл да предположи, че ще изникне такава възможност като нощта ни в обора? Не би могъл. Но ти си я видяла и си се възползвала от нея. Той знае ли какво си направила? — Кристъл сви устни. — Каза, че след като последното ви бебе се роди мъртво, си бълнувала за Фейт и за пожар. И той е почнал да подозира нещо, нали?
	— Той се ожени за мен, не за Фейт. Обичаше мен.
	— Е, нямаше как да се ожени за Фейт — тя беше мъртва. Освен това тогава ти имаше пари.
	Лицето на Кристъл се изопна.
	— Парите нямат значение за Чък. Виж колко дълго остана с мен, след като разбрахме, че родителите ми са загинали разорени.
	— Но ти беше бременна. След това загуби бебето. След това още едно и още едно. Може би вината го е задържала при теб, а може би не е имал други възможности, поне не до последната загуба, когато е започнал да подозира, че си свързана със смъртта на Фейт. А после се появи Джойс Овъртън и той те заряза.
	— Кучка!
	Одра се сви и Лоръл я стисна здраво за ръката. Опасяваше се, че ако детето се поддаде на ужаса и тръгне да бяга, Кристъл ще го застреля.
	Погледна Моника. Тя трепереше. Сигурно седеше тук от часове, в този студ. Лоръл беше сигурна, че ако сега стъпи върху царевичното стъбло, изобщо няма да го усети. Не смееше да си погледне краката, сигурно бяха посинели.
	— Защо, Кристъл? — попита. Опитваше се да запази все по-прегракващия си глас спокоен. — Защо уби Анджи и Дениз? Защо искаш да убиеш мен и Моника?
	— Защото Шестица купа провали живота ми! — изкрещя Кристъл. — За мен всичко беше прекрасно. След това вие ме подмамихте в този клуб. Насилихте ме да участвам в сатанинските ви ритуали. Накарахте ме да се докосна до злото. До злото! И кой пострада? Някоя от вас? Не. Аз. Само аз!
	Въпреки че се страхуваше и умираше от студ, Лоръл я погледна гневно.
	— За какво говориш, за бога?
	— При мен нищо не потръгна. Родителите ми умряха. Парите изчезнаха. Чък отпадна от колежа. Не можеше да се задържи на никаква работа. Изгубих четири бебета. _Четири!_ И след всичко това Чък ме напусна, все едно съм… и аз не знам какво. — Пое си дълбок треперлив дъх. — Опитвах се да запазя гордостта си, разсъдъка си. След това ми се обади Анджи и ме помоли да й отида на гости в Ню Йорк. И аз отидох.
	— Ходила си в Ню Йорк?
	— Да. Никой не знаеше. И защо да им казвам? Нямах приятели, с които да се чувам, дори след всичко, което преживях.
	Лоръл изпита лек прилив на срам. Може би нищо от това нямаше да се случи, ако беше протегнала ръка на Кристъл. Но след това срамът изчезна. Кристъл беше убила Фейт преди тринайсет години. И не пренебрегването я беше накарало да извърши убийството. Инстинктът да получи това, което иска, дори да трябва да убие за него, още тогава беше живял в душата й.
	— Значи си отишла в Ню Йорк.
	— Да. Анджи изглеждаше великолепно. Звезда в нашумяла пиеса. Беше се развела с богат мъж, който я беше направил богата жена. Беше сгодена за друг богат мъж, красив като Чък. Джъдсън Грийн. Не го бях виждала, но видях снимка, чух я как говори с него по телефона. Живееше само в част от къщата си, но тя беше прекрасна. Заведе ме в разни изискани ресторанти, запозна ме с приятелите си от висшата класа. Трябваше да ги видиш как й се умилкваха. Но как гледаха мен, все едно бях някоя просякиня. Една вечер на един коктейл бях облякла хубавата си черна рокля и бях прибрала косата си. Мислех си, че изглеждам изтънчена. След това някакъв ми поръча да му донеса питие. Мислеха ме за сервитьорка! Анджи се разсмя, когато й разказах. Дявол да я вземе, разсмя се! Когато се прибрахме и аз плачех, започна да ми съчувства и каза, че било много жалко, че не ми било провървяло. Не млъкваше. „Защо аз имам толкова много, а ти изгуби всичко? — каза го поне пет пъти. — Това е трагедия, Кристъл. Разбира се, никога не съм вярвала, че Чък ще остане с теб толкова дълго, след като парите на семейството ти бяха изчезнали. Но ти си по-добре без него, миличка. Той не те обичаше наистина. Всички го знаеха.“
	Гласът на Кристъл трепереше от гняв и тъга.
	— Когато видях всичко, което имаше тя, всичко, което беше въпреки нещата, които беше правила с Шестица купа, се почувствах замаяна, почувствах желание да убивам. — Млъкна за миг и каза по-тихо: — Не можех да я оставя да живее. Просто не можех…
	— Но щом Джъдсън е знаел, че си на гости, когато е била убита…
	— Той пътуваше по работа, когато бях при нея. Помолих я да не споменава името ми. Тя просто каза, че й гостувал някой от Уилинг. Намекваше, че може би е мъж. Много й хареса, че той ревнува. Знаеш каква беше — винаги играеше игрички. Седях и я гледах как флиртува с него по телефона, облечена в изтънчените си неглижета, само за да ме дразни, и размахваше годежния си пръстен с огромен диамант. Гледах я и кроях планове. Докато бях там, си извадих дубликати на ключовете за къщата. След две седмици, когато знаех, че Джъдсън пак ще е в командировка, се върнах. Оттук до Манхатън се стига само за четири часа.
	— Значи си я убила и си изпратила полароидните снимки на Анджи и снимките на Фейт от Ню Йорк.
	— Да. Дори на себе си изпратих един комплект. Пощальонът ми е страшно любопитен, непрекъснато ми преглежда пощата. Ако се наложи, може да се закълне, че и аз съм получила плик със снимки от Ню Йорк.
	Лоръл се колебаеше дали да повдигне следващия въпрос пред Одра. Трябваше. Трябваше да спечели време.
	— А Дениз?
	— Като погледнах Анджи, нещо в мен се отключи. Тя не беше единствената, която се беше подредила добре. Дениз се беше омъжила за успял лекар, живееше в огромна къща. Имаше нея. — Кристъл се приближи и докосна Одра по бузата. Детето се дръпна. — Аз изгубих всичките си бебета. Всичките! А грозницата Дениз роди това прекрасно момиченце, това ангелче. Одра трябваше да е моя. И ще бъде моя.
	Значи затова беше взела Одра. Искаше да я отвлече.
	— Не съм твоя! — извика Одра.
	— Тихо, бебчето ми — нежно каза Кристъл. — Ще си щастлива с мен. Аз съм родена за майка.
	Одра бясно поклати глава.
	— Ти уби мама! И влезе в стаята ми, преоблечена като призрак. Спомням си гласа ти. Ти си лоша!
	Погледът на Кристъл стана твърд и Лоръл се уплаши. Кристъл беше достатъчно нестабилна и можеше да направи какво ли не дори на това малко момиченце, което твърдеше, че иска.
	— Значи обвиняваш Шестица купа за всички неприятности, които си понесла? — каза бързо.
	Погледът на Кристъл се премести върху нея.
	— Неприятностите ми започнаха през онази ужасна нощ. Затова винаги слагам шестица и сърце и карта на Страшния съд до телата. Така че останалите да знаете, че не сте избегнали възмездието за това, което сте сторили.
	— Това, което сме сторили? — извика Лоръл. — Ти нарочно ритна фенера!
	— Нямаше да го направя, ако не ме бяхте забъркали в този ужасен клуб. Сатанински ритуали! Викане на духове и дяволи!
	— И това ли е аргументът ти? — попита Лоръл. — Дяволът ме накара да го направя?
	— Не ми се подигравай — озъби се Кристъл. — На света съществува зло и то ме надви, защото не бях силна и умна като вас. Всички го знаехте. Трябваше да ме защитите!
	— Ти, която си убила четири жени и си успяла да прикриеш престъпленията си, не си силна и умна?
	— Не бях силна и умна тогава, когато ритнах фенера. Това беше импулс, зъл импулс, причинен от демоните, които призоваваше Моника.
	— Глупости!
	Всички подскочиха. Моника някак беше успяла да махне лепенката от устата си и сега тя висеше на едната й буза.
	— Първо на първо, не съм призовавала никакви демони, идиотка такава. Не знаеше ли, че просто си измислям заклинанията? Не знам нищо за сатанизма, демонологията или магиите, черни или бели.
	— Не е вярно! — изкрещя Кристъл. — Заклинанията бяха истински!
	— Не бяха. А дори и да бяха, те нямат нищо общо с това, което си направила. Никога не си искала да поемеш отговорност за нищо, което се е объркало. Дори когато бяхме в училище, винеше учителите, че ти пишели ниски оценки, защото не те харесвали, а не защото никога не учеше. Когато изгуби онова тъпо състезание за главна мажоретка, каза, че било защото едно от момичетата в другия отбор спяло със съдията. Сега убиваш хора и хвърляш вината върху демоните, които съм била призовала с някакви измислици. Било е от завист! Убила си Фейт, Анджи, Дениз и дори Джойс от завист!
	— Не е толкова просто!
	— Не е ли? Току-що каза, че си видяла всичко, което има Анджи, и си откачила. Същото е станало и с Дениз. Фейт е носела дете от Чък и ти си се уплашила, че той ще се ожени за нея, а не за теб. След това Джойс получава Чък. Между другото, това как го направи? Обади й се и поиска да дойде у вас?
	Устните на Кристъл се изкривиха.
	— Не. Наистина гледах бебето на съседите. След това се сетих, че в бързината съм забравила кафеварката включена. Вървях към къщи, когато я видях да влиза. Първо ми отнема съпруга, а после просто използва ключовете му и влиза в моята къща, все едно е нейна! Бях готова, когато тя излезе, облечена в моето палто.
	— А после ми се обади от телефона в колата й — каза Лоръл.
	— Телефонните записи — каза Моника. — Трябвало е да направи нещата да изглеждат така, все едно убиецът се е уплашил да се върне в къщата на Кристъл, след като е осъзнал, че е направил грешка и е убил някой друг. В крайна сметка Кристъл е можела да го завари.
	— Защо изобщо ми се обади? — попита Лоръл.
	Кристъл я погледна.
	— Не исках точно аз да намеря тялото. Беше много по-добре ти да го намериш и после да видиш колко съм смаяна, когато се прибирам вкъщи и не знам защо си там и какво е станало.
	— Полицията претърси къщата ти, Кристъл, и не откри никакви дрехи с петна от кръв или оръжието на убийството — каза Лоръл.
	Кристъл се усмихна.
	— Семейство Грант имаха куче, умря преди няколко години. Имаше хубава голяма колибка в задния двор. Скрих дрехите и щангата там. Иначе държах робата, перуката и щангата във фермата на Причард. Много подходящо място, след като всички беди започнаха именно тук. — По лицето й премина съжаление. — Нямах представа, че Чък ще дойде у нас или че децата на Джойс не са си били вкъщи цяла вечер, за да му осигурят идеалното алиби. Не исках да го заподозрат. Не искам да го нараня. Просто искам да се върне при мен.
	— Но не те беше страх да не заподозрат теб?
	— Мислех, че веднага ще свалят подозренията. Но Моника каза, че не са. Мислели, че понеже живея съвсем наблизо, съм имала достатъчно време да убия Джойс и да се върна у Грантови до седем и половина. — Вдигна рамене. — Прави са. Затова трябваше да действам бързо. Нямам време да ме арестуват.
	— Откъде знаеше, че тя е с мен? — попита Лоръл.
	— Уейн ми каза, на поклонението. Аз отидох, точно както на това на Анджи. Така е редно.
	— Редно?!
	— Не точно. Някак си е забавно да знам, че те лежат в затворените ковчези и повече не могат да се наслаждават на хубавия си живот, докато аз съм изпълнена с живот, изпълнена с надежда.
	— Повдига ми се от теб! — изсъска Лоръл.
	— Трябва да си по-мила с мен. Бях решила да те пощадя.
	— И на какво дължа тази чест?
	— Защото животът ти не беше много по-добър от моя. На трийсет. Една голяма съсипана любовна връзка. После още една, която явно не водеше наникъде. Нямаш деца. Живееш в къщата на родителите си и управляваш смотания им магазин за цветя. Дори не си хубава. Една обикновена жена, която живее с двата си помияра. Жалка картинка. — Кристъл млъкна за момент. — Но винаги си се държала добре с мен.
	— Явно не достатъчно добре.
	— Достатъчно беше, докато не започна да се мотаеш с Нийл Камрът. Дори аз виждам, че той те харесва. Той е известен, вероятно е богат. А после започна да задаваш прекалено много въпроси, прие работата си на детективка аматьор твърде присърце. Оказа се по-хитра, отколкото си мислех. Щеше да се сетиш рано или късно.
	— Но преди това се опита да ме сплашиш.
	— Трябваше. Не можеше да останеш единствената от Шестица купа, която не е тероризирана, така че започнах с това, че взех стария „Крайслер Нюйоркър“, който Чък беше оставил в гаража, отидох с него до Уилсън Лодж и на връщане се опитах да изблъскам колата ти. — Кристъл въздъхна и избърса чело, все едно да отмахне тези мисли. — Вече ми писна от тези обяснения. Студено ми е. И на детето му е студено. Време е да се залавяме за работа.


>>	2.

	Нийл се претърколи, удари с юмрук сплесканата пухена възглавница и погледна снега навън. Или поне каквото виждаше през паяжините от скреж по стъклата. Баща му беше прекалено стиснат да купи незапотяваща се дограма. Сто пъти му беше предлагал да ремонтира старата къща, но баща му отказваше да вземе пари от „боклуците“, които пишел. Майка му беше седяла тук с него, в тази влажна и студена дупка, артритът й се беше влошавал ден след ден, докато накрая не беше осакатяла. След това почина в съня си, без съмнение в също толкова неудобно легло като това. Когато баща му умреше, Нийл нямаше да продаде къщата. Щеше да вземе няколко неща за спомен и щеше да уреди да я съборят.
	Но не мислите за родителите му, за безрадостното му детство и плановете му за къщата го държаха буден. Нещо не беше наред, нещо, което не можеше да определи. Не беше това, че Лоръл я нямаше на поклонението на Дениз. Уейн му беше казал, че тя се грижи за Одра, което според Нийл беше добра идея. Интересно беше, че не видя Кърт, защото Кърт се познаваше със семейство Прайс. Но не беше и това. Беше нещо, което някой му беше казал, нещо странно, нещо „не наред“, нещо, което не се връзваше. Какво беше, по дяволите?
	Метна се на другата страна и отново заудря възглавницата си. Господи, колко ли отдавна бяха скубани тези гъски? Сигурно преди сто години. Обичаше дебели пухкави възглавници. Обичаше шума на океана по скалите до къщата си в Кармел. По дяволите, обичаше къщата си с всичките й прозорци и светъл простор. Минималистична, беше я нарекъл декораторът. Идеално място за жена и две игриви кучета.
	Чакай малко, Камрът! Това, че винаги беше харесвал Лоръл и сега беше открил, че тя е най-топлата и най-интересната жена, която е срещал, не означаваше нищо. Тя беше с Кърт Райдър. А собствените му жена и син бяха загинали преди по-малко от година. И все пак единствените моменти през тези десет месеца, в които се беше чувствал наистина жив, бяха срещите му с Лоръл. Той се ухили. Две „скандални“ срещи в ресторант за бързо хранене. Бяха говорили в магазина и още веднъж в близкото кафене. После дойде потресаващата им вечер у сестрите Луис, където бяха видели Джиневра Хауард. Това беше смайващо и объркващо. Но и много вълнуващо.
	Странно. В някои отношения чувстваше, че познава Лоръл по-добре, отколкото беше познавал Елън. Елън беше като от захарен памук — красива и апетитна на вид, ала куха отвътре. Но тя беше дала живот на невероятно дете. Дете, което Нийл щеше да оплаква до последния си ден.
	Кой беше този на поклонението, кой му беше изказал съчувствие за загубата на Роби? Изведнъж се замисли. Присви очи, опита се да си спомни лицето: „Винаги е истинска трагедия — така му каза. — Понякога си мисля, че за бащата е по-тежко, отколкото за майката. Спомням си как…“.
	Рязко седна в леглото. Точно това се беше опитвал да си спомни така отчаяно! Вдигна телефона и набра номера на Лоръл. Нямаше отговор. Погледна си часовника. Единайсет и половина. Лоръл едва ли се разхождаше нанякъде с Одра в единайсет и половина. Нещо не беше наред. Не му се искаше, но се обади в стаята на Моника в Уилсън Лодж. Отново нямаше отговор. Обзе го ужас. Намери номера на Кристъл и се обади и там. Телефонът звънеше в празна къща.
	— Това е — каза Нийл и стана. — Не мога просто да си лежа и цяла нощ да се притеснявам. Трябва да направя нещо, но не съм сигурен какво.


>>	3.

	Кристъл отиде до Моника, извади нож и започна да реже въжето на китките й.
	— Не си мисли, че като си по-едра, можеш да ме надвиеш — предупреди я. — Имам пистолет.
	— Никога нямаше да успееш да ме натикаш в багажника без него — горчиво каза Моника.
	Кристъл преряза въжето. Моника заразтрива китките си. Кристъл й даде ножа.
	— Срежи въжето на глезените си. — Насочи пистолета към главата й. — И не се прави на героиня. Два изстрела и с Лоръл сте мъртви.
	— Ще ни убиеш пред очите на Одра? — попита Лоръл и забеляза колко слаб е станал гласът й. Нямаше да може да говори още дълго.
	— С времето ще го забрави. Децата са много жилави.
	— Може би е по-добре, че нямаш деца — озъби се Моника. — Нямаш представа как работи умът на едно дете.
	— Млъквай! — изсъска Кристъл. — Ти пък с лъскавата ти кариера, мъжете и живота в Ню Йорк какво разбираш от деца?
	— Може да се изненадаш, Кристъл, но хората с кариери в Ню Йорк всъщност имат деца и много добре ги отглеждат.
	Лоръл не знаеше дали Кристъл е усетила страха в думите на Моника, но тя го долови много ясно. Моника правеше същото като нея: опитваше се да разсее Кристъл, да я обърка, така че да успеят да я надвият. Лоръл обаче не вярваше, че имат достатъчно сили. Всичко й беше като в мъгла, а и по това колко несръчно Моника режеше въжетата на глезените си, виждаше, че и тя губи битката със студа.
	— Побързай! — подкани я Кристъл.
	Моника я погледна.
	— Защо просто не ме застреляш и да приключим нещата?
	— Защото е прекалено лесно. Ти насила ме накара да участвам в сатанинските ви ритуали. Сега аз ще те накарам.
	Моника въздъхна.
	— Кристъл, колко пъти да ти казвам, че ритуалите не бяха истински? И никой не те е карал да правиш нищо насила.
	— Ти ме накара. Страх ме беше да не правя каквото кажеш.
	— Така ли? И какво мислеше, че ще ти се случи?
	— Не знам. Ти беше толкова силна, толкова способна на всичко…
	— Аз ли съм била способна на всичко? — изсмя се Моника. — За бога, Крис, ти наистина си изперкала.
	— Стига си се туткала. — Кристъл опря пистолета в слепоочието й. — Ела тук, качи се на балата и си пъхни главата в примката. Точно като Фейт.


>	Глава 26

>>	1.

	Първият импулс на Нийл беше да кара към полицията. Но какво щеше да им каже? „Никой, на когото звъня, не си е вкъщи“? Това направо щеше да наелектризира ченгетата, помисли си кисело. Повечето от тях и без това сигурно имаха за него същото мнение като Кърт Райдър. Някакъв ненормалник, който пише приказки за призраци и сигурно се опитва да си направи реклама. Не, трябваше да има още какво да им каже, ако очакваше да направят нещо.
	Но откъде да започне? От Лоръл естествено. Най-много го беше притеснило това, че тя не вдигаше телефона. Подкара към къщата й, проклинаше снега, хлъзгавите пътища, колата под наем, която не се справяше така добре като поршето, което беше останало в Калифорния. Не се справяше дори като старата таратайка на баща му, но беше взел тази, защото в нея имаше клетъчен телефон.
	Почука на вратата на Лоръл. Никой не се обади, беше заключено. Заобиколи отзад и чу кучешки лай. Почука по един прозорец. Едното от кучетата подаде нос изпод пердетата и го погледна. Беше рошавото женско, но нещо не беше наред с муцуната му. Очите. Бяха възпалени и от тях течаха сълзи. Мина още няколко крачки и стигна до кучешката вратичка. Вратата беше заключена. Той коленичи пред кучешката вратичка, повика кучетата. Чуваше бесния им лай, но те не дойдоха. Бяха затворени. Помисли си да пропълзи през кучешката вратичка, но беше прекалено едър. Върна се пред предната врата, мърмореше ядосано. Лоръл и Одра можеше да са вътре ранени или дори по-лошо. Тъкмо мислеше да строши прозореца и изведнъж видя нещо под снега до алеята. Застина. Първата му мисъл беше, че е детско трупче. Затича се натам.
	Наведе се и се разсмя облекчено. Беше плюшено мече. Оранжево плюшено мече. Но откъде се беше взело? От къщата. А защо беше тук?
	Вдигна го и се върна на алеята, оглеждаше снега. Пред колата му имаше почти затрупани следи от гуми, но не влизаха в гаража. Той заобиколи и надникна през прозорчето. Колата на Лоръл беше вътре. Върна се и пак огледа следите от гуми. На едно място снегът сякаш беше отъпкан от някаква борба.
	И изведнъж Нийл разбра, че Лоръл и Одра са отведени с друга кола, голяма, и то не много отдавна, ако се съдеше по следите. Одра или беше оставила мечето като знак, или го беше изпуснала и не й бяха позволили да го вземе. Знаеше кой ги е отвел. Но не беше сигурен къде.


>>	2.

	— Освен ако не искаш да ме занесеш до балата, ще трябва да изчакаш малко — каза Моника.
	— Защо?
	— Защото краката ми са изтръпнали. Чакай да им се върне кръвообращението.
	— Нещо ме пързаляш.
	— Дявол те взел, Крис, какво са няколко секунди? — изсумтя Моника. — В крайна сметка планираш това от месеци, нали?
	— Само откакто ходих при Анджи.
	„Мой ред е“ — помисли си Лоръл. Моника явно беше изтощена, дрезгавият й глас беше още по-прегракнал.
	— През всичките тези години мислех за нощта, когато бяхме тук с Фейт — каза тя. — А ти, Кристъл? И ти ли си я представяше като мен?
	Кристъл я погледна объркано, все едно току-що я беше изненадала с трудна задача.
	— Не знам. Понякога.
	— Сънувах я. Никоя от нас не говореше за нея. Винаги съм се питала дали и другите я сънуват.
	— Аз не сънувам — отсече Кристъл.
	— Аз сънувам — притече се на помощ Одра.
	Лицето на Кристъл омекна, тя свали пистолета от слепоочието на Моника и се обърна към Одра.
	— Какво сънуваш, миличко?
	— Повечето пъти хубави неща. Например че имам кученце или че свиря на пиано хубаво като татко. Но понякога сънувам кошмари. Тази вечер сънувах кошмар. Отидох в стаята на Лоръл. Тя каза, че дори големите сънуват кошмари.
	— Когато си с мен, няма да сънуваш кошмари — заяви Кристъл. — Ще си живеем чудесно, Одра, макар че мисля да ти сменя името на Бетина. Харесва ли ти?
	Одра отвори уста да възрази и Лоръл стисна ръката й да я спре. Кристъл изглеждаше съвсем завладяна от момиченцето и направи още една крачка към него. Дори не забеляза, че Моника бавно и безшумно се приближава към нея.
	— Хубаво име — тихичко каза Одра. — Много е по-хубаво от Одра. Как го измисли?
	„Бог да те благослови, Одра — безмълвно ликуваше Лоръл. — Просто задръж вниманието й.“
	— Когато бях малка, баба ми ми четеше една книжка за едно момиченце, Бетина. После ми подари красива порцеланова статуетка и аз я кръстих Бетина. Казах, че са ми я откраднали, но не е вярно. На сигурно място е, скрита в старата къща на фермата. Когато станеш моето малко момиченце, ще ти я подаря.
	— Наистина ли? — Одра се усмихна широко.
	Изскърца дъска. Кристъл се обърна и видя как Моника вдига ръка, готова да стовари каратистки удар по китката й и да избие пистолета. Закъсня само секунда. Одра изпищя. Моника падна.


>>	3.

	Нийл не смяташе да се обажда на Уейн Прайс и да споделя опасенията си, че Одра е отвлечена. Вместо това се мъчеше да се сети къде може да са я отвели. Лоръл също. Мислеше. Трябваше да има логично място, за което полицията нямаше да се сети веднага. Някъде далеч от града, уединено място.
	Място с особено значение за убиеца.
	Плесна се по челото и викна:
	— Кретен такъв, че къде иначе?
	Излезе на заден ход от алеята и подкара към фермата на Причард толкова бързо, колкото го позволяваше хлъзгавият път. Пред очите му беше бесилото, което беше видял в стария обор. „Господи, не позволявай някой да го използва!“
	След десет минути сви по неравния път към фермата. Няколко пъти колата опасно поднесе. При всяко подхлъзване дъхът му почти секваше. Ако се обърнеше в някоя канавка, нямаше да може да измъкне колата без авариен екип, а нямаше време.
	Вятърът се засилваше и навяваше сняг. Чистачките работеха на най-висока скорост, но въпреки това видимостта беше слаба. Точно такава нощ би създал за сцена в някоя от книгите си. Такива нощи никога нямаха щастлив край.
	Когато наближи фермата, видя две коли. Спря до първата и я погледна отблизо. Тъмносин „Крайслер Нюйоркър“, стар модел, на поне десет години. Беше празна и покрита с тънък слой сняг. Продължи още двайсетина метра. Втората кола беше затрупана от снежно одеяло. Сигурно беше тук отдавна.
	Без да изключва двигателя, Нийл слезе от колата. Леденият вятър го удари с такава сила, че почти го катурна. Лютият сняг шибаше лицето му и той прикри очи с ръка. Приближи се до втората кола. Вътре май нямаше никого. Но на покрива имаше някаква странна купчина.
	Той избърса снега с ръка. Лампи. Червени и сини.
	— Господи! — промълви той и бясно заразрива снега. Колата беше черна. Отстрани имаше знак на Областно шерифство Охайо. Полицейска кола.
	Нийл хукна към колата си, вмъкна се вътре и вдигна клетъчния телефон. Сега вече полицията щеше да го изслуша.


>>	4.

	Одра продължаваше да пищи. Моника се свлече на студения кален под.
	— Накарай я да млъкне! — извика Кристъл.
	Лоръл коленичи и прегърна момиченцето.
	— Тихо, миличка, тихо. Така само я ядосваш повече.
	Одра млъкна, но продължи да хълца и да трепери. Стомахът на Лоръл се сви, когато чу леко хъркане в гърдите й. Как щеше да й се отрази тази вечер?
	Кристъл се наведе над Моника.
	— Уцелила съм я в рамото.
	— Сигурна ли си? — попита Лоръл, трепереше от студ и страх. — Диша ли? В съзнание ли е? Лошо ли е ранена?
	— Да ти приличам на лекар? — кипна Кристъл. — Диша. Казах ти, че е рамото.
	— Кристъл, превържи я.
	Кристъл я погледна, все едно е луда.
	— Защо?
	Лоръл трескаво затърси довод в ума си.
	— Нали искаш да умре като Фейт. Няма как да стане, ако й изтече кръвта.
	Кристъл се огледа неуверено. За момент заприлича на непохватната ранима Кристъл, която Лоръл познаваше открай време.
	— Ти я превържи. — И стана и погледна Моника, все едно е хлебарка.
	— Стой тук. Ще помогна на Моника — каза Лоръл на Одра.
	— Не! — отсече Кристъл. — Тя идва с теб. Не искам да избяга.
	Лоръл тръгна към Моника. Одра се вкопчи в ръката й. „Краката ми са съвсем безчувствени — мислеше си Лоръл. — Тялото не ме слуша. Преди малко с Моника може би щяхме да надвием Кристъл, но вече не съм сигурна.“
	На дясното рамо на палтото на Моника имаше голямо петно кръв.
	Лоръл коленичи, разкопча палтото и се обърна към Кристъл.
	— Трябва ми нещо, за да я превържа.
	— Нямам нищо — изсумтя Кристъл.
	Одра свали вълнения си шал.
	— Вземи. Чист е.
	Лоръл й се усмихна.
	— Благодаря, миличка. — „И аз ли съм имала смелостта й и самообладанието й, когато съм била на осем? — запита се. — Не. Тя повече прилича на Моника. Ще порасне силна млада жена.“
	Притисна шала към раната. Зачуди се дали куршумът е минал през мускулите, или е заседнал в костта. Струваше й се, че кръвта спира, но може би просто шалът на Одра я попиваше. След миг клепачите на Моника потрепнаха.
	— Моника, чуваш ли ме? — попита Лоръл разтревожено.
	— Чувам те, но ми е адски гадно — тихо отговори Моника.
	— Недей да говориш така пред Бетина — сряза я Кристъл. — Ставай.
	Лоръл я погледна умоляващо.
	— О, Крис, остави я да си почине!
	— Ще има цяла вечност да си почива. Ставай!
	Лоръл и Одра помогнаха на Моника да се изправи. Лицето й беше бледо като платно — само зелените й очи горяха.
	— Харесва ли ти, когато не командваш ти? — попита я Кристъл. — Сега аз съм шефът.
	— Никога не съм била шеф.
	— Беше, беше. Всички ти играехме по свирката.
	— За бога, Крис, кога ще престанеш да обвиняваш мен за всичко, което се е случило на теб? — попита Моника.
	— Никога. Всички сте виновни, но най-вече ти. Обясних ти вече, но ти никога не слушаш никой друг освен себе си.
	— Грешиш, Кристъл. Слушах баща си. Той беше най-важният човек на света за мен и ме изостави, точно както Чък направи с теб. Отидох да живея с жена, която никога не ме е искала и ми го натякваше всеки божи ден. Да, харесваше ми да съм главната в Шестица купа. Само тогава чувствах, че имам някаква власт, че някой наистина ме слуша. И ми харесваше да ви плаша с тези окултни глупости. Но никога не съм искала някой да пострада. И… и не съм наранила никого, за разлика от теб.
	— Млъкни! — На лицето на Кристъл отново се изписа странното сурово изражение. — Качвай се на балата.
	— Крис, тя е ранена — опита се да се намеси Лоръл.
	— Няма да я боли още дълго. Хайде, Моника.
	Моника за миг затвори очи. След това, притиснала шала на Одра към рамото си, стъпи на балата.
	— Мушни си главата в примката!
	— Кристъл? — обади се Одра.
	— Мамо! — поправи я Кристъл.
	Одра я зяпна, но се насили и продължи:
	— Мамо, моля те, недей! Ще плача.
	— И аз плаках първия път, когато се случи. Плаках дни наред. Но после спрях. И ти ще спреш. Моника, казах да си пъхнеш главата в примката!
	Моника примирено нахлузи примката на врата си с лявата си ръка. Кристъл премести фенера на две педи от балата и хвана Лоръл за ръка — в другата държеше пистолета.
	— А сега, Бетина, хвани си за Лоръл. Ще изпеем заклинанието.
	Лоръл, на ръба на припадъка, изстена:
	— Господи, Кристъл, недей!
	— Не! Трябва да е точно както тогава.
	— Дори не си спомням заклинанието.
	— Аз си го спомням. Казвах го всеки ден, откакто Фейт умря. Ще го повторя веднъж, след това вие, точно както направихме онази нощ. Иначе ще те застрелям. — Лоръл не се съмняваше, че ще го направи. — Готови ли сте?
	Кристъл започна да ги дърпа да се въртят в кръг, повтаряше думите, които Лоръл вече едва си спомняше:
	— Приветстваме ви, Повелители на Мрака. В името на владетелите на земята, кралете на подземните владения, въздигнете се тук. Отворете портите и изведете вярната ви робиня Есме Дюбоа, умряла, защото е вършела вашите дела сред почитащите бога. Азазел, Азазел, козел на изкуплението, пуснат в деня на изкуплението, тръгнал към Ада. Явете се пред нас, Есме и Азазел, явете се пред Шестица купа, вашите слуги днес. Позволете ни да се насладим на великолепието ви.
	На светлината на фенера сенките подскачаха, очите и бузите изглеждаха хлътнали. В стария обор виеше вятър. Одра бе уплашена до смърт, „Двете с Моника може би го заслужаваме — помисли си Лоръл. — Но не и Одра.“
	Кристъл ги погледна.
	— Сега почвайте и вие.
	Започна да обикаля в кръг и да припява. Одра мълчеше, но Лоръл се включи. Беше прекалено замаяна и слаба, едва се държеше на крака. Одра й хвърли поглед, който ясно казваше „предателка“ — беше решила, че помага на Кристъл. Всъщност Лоръл имаше план. Слабичък, но по-добър от нищо. Докато държеше Кристъл за ръка, все пак имаше някакъв контрол над движенията й. Може би щеше да успее да събере сили и да й попречи да ритне фенера и да събори Моника от балата.
	Обикаляха.
	„Приветстваме ви, Повелители на Мрака. В името на владетелите на земята, кралете на подземните владения…“
	Също като преди тринайсет години. Студът. Танцуващите сенки. Заклинанието. Лоръл вдигна очи към Моника. Тя се олюляваше, точно като Фейт. Но този път Лоръл не седеше безпомощно на пода.
	Стори й се, че чува някакъв шум отвън, нещо през вятъра. Въобразяваше си. Искаше й се. Но след малко пак чу нещо. Някой тичаше в снега? Приглушен глас? Погледът на Одра срещна нейния. И тя го беше чула.
	Свършиха заклинанието. Преди тринайсет години го бяха изпели заедно веднъж, преди да започне пожарът. Което значеше…
	Събрала всичките си сили, Лоръл дръпна Кристъл, но закъсня — обутият в ботуш крак на Кристъл изрита фенера. Одра изпищя. Пламъците облизаха сламата на пода и плъзнаха към балата.
	Кристъл залитна и стреля. Одра и Лоръл изпищяха.
	Моника бясно се дръпна надясно и за миг Лоръл се уплаши, че Кристъл я е уцелила. След това видя как огънят облизва балата и сплъстената слама пламва. Също като Фейт, Моника падаше в стремежа си да избяга от пламъците.
	— Хвани се за въжето! — извика Лоръл. — Моника! Въжето!
	Очите им се срещнаха. Моника се вкопчи във въжето с лявата си ръка, та примката да не я задуши.
	— Проклета да си! — извика Кристъл на Лоръл. — Ти ме накара! Но не можеш да ме спреш!
	Моника изпищя. Десният й крачол гореше.
	— Кристъл, трябва да я свалим!
	Кристъл я изгледа студено.
	Лоръл пусна ръката на Одра и се хвърли напред в пламъците, както беше направила преди тринайсет години. И изведнъж един мъжки глас извика:
	— Не мърдай! Казах, не…
	Лоръл се обърна. Кристъл тъкмо се извърташе и вдигаше глока. Изстрел. Още един. Кристъл изпищя и изпусна пистолета. Още един изстрел.
	Кристъл се олюля и падна назад в пламъците.


>	Епилог

	Лоръл рязко отвори очи. За миг й се стори, че е в студения обор и че Моника стои на балата слама с примка на врата, а пламъците облизват краката й. В следващия миг се успокои. Лежеше в топло тясно легло. На отсрещната стена имаше монтиран телевизор. През прозореца от лявата й страна нахлуваше светлина. Болнична стая.
	Нещо нежно я побутна по дясното бедро. Тя погледна натам. Нийл спеше дълбоко, отпуснат на един стол до леглото й. Тя протегна ръка и докосна една от русолявите му къдрици. Сиво-сините му очи бавно се отвориха и той я погледна и се усмихна.
	— Страхувах се, че повече никога няма да видя тези красиви кехлибарени очи.
	— Не знам дали са красиви, но знам, че никога нямаше да ги видиш отворени, ако не беше дошъл във фермата. Как е Одра?
	— Добре е. Като изключим това, че трябваше да прекара още една нощ тук заради измръзването. Тя впрочем е много упорито момиченце. Не миряса, докато не намерих ключар и не отидох у вас да взема кучетата и да ги заведа при доктор Ричи. Той каза, че очите щели да ги смъдят още ден-два, но иначе са добре.
	— Слава богу! А Моника?
	— Добре е. Простреляна е в рамото, но няма засегнати кости. Има изгаряния първа степен по краката. И тя е измръзнала, разбира се, но ще се оправи.
	— Кристъл?
	— Вече не е в критично състояние. Стреля по полицаите, но не улучи никого. Един я уцели в крака. Тя изпусна пистолета, той гръмна и я простреля в гърдите. — Въздъхна. — Мисля, че щеше да е по-добре да беше умряла, като се има предвид какво я очаква.
	Лоръл затвори очи.
	— Господи! Затвор без възможност за излизане под гаранция? Живот в психиатрично заведение?
	— Това ще го реши съдът — каза Нийл.
	Лоръл потрепери.
	— Е, май ми докладва за всички.
	— Не съвсем. Изглежда, Кърт е отишъл във фермата по-рано, за да види примката, за която си му казала. Влязъл е в къщата. И Кристъл е била там…
	— О, не! — изплака Лоръл. — Нали не е мъртъв?
	Нийл я погали по ръката.
	— Не е, Лоръл. Ударила го е с автомобилната щанга. Сигурно е решила, че го е убила, но не е. Има фрактура на черепа, счупена ключица, счупена ръка. Освен това е лежал в студената къща в безсъзнание осем часа, но е бил с дебели дрехи. — Той се ухили. — И термално бельо.
	Лоръл се усмихна отпаднало.
	— Подигравах му се, че носи такова бельо през зимата. Явно той ще се смее последен.
	Нийл я погледна сериозно.
	— Ти наистина го обичаш, нали?
	— Да го обичам? — Лоръл свъси вежди. — Приятели сме от деца. Обичам го като приятел. Опитах се да го обичам по друг начин, но не се получи: нито с мен, нито с него. — Тя въздъхна. — Радвам се, че е добре. Аз май също съм наред.
	Нийл се поколеба.
	— Е, пострадала си малко. Измръзване.
	Заля я страх.
	— Знаех си! Краката ми! О, Нийл, нали не са ми отрязали краката? — извика тя и се опита да отметне завивките, за да погледне.
	Нийл я спря.
	— Успокой се, Лоръл. Загубила си само кутретата. Това е всичко. Само кутретата. Никой няма да забележи дори. Можеше да е много по-лошо.
	Тя въздъхна.
	— Прав си. Като се има предвид какво преживях, това си е цяло чудо. — Насили се да се усмихне. — Освен това никога не съм обичала сандали.
	— Така те искам!
	— Нийл, как се сети, че сме там? Как ни спаси?
	— Полицията ви спаси. Аз само ви намерих.
	— Много си скромен. Но как разбра, че нещо не е наред?
	— През цялото време ти повтарях, че не съм баща на бебето на Фейт. Все си мислех, че ако открия кой е бащата, ще разгадая нещата. На поклонението говорих с Кристъл. Изглеждаше ми малко странна, някак замаяна, но сякаш се опитваше да го скрие. След това тя заговори колко тежко му е на Уейн, че е загубил Дениз, но как щяло да е още по-лошо, ако бил загубил Одра. Каза нещо от сорта на това, че за бащата било дори по-тежко да загуби дете, отколкото за майката. След това продължи с това, че бедният Чък напоследък бил толкова непостоянен, защото бил изгубил пет бебета. Слушах я само с едно ухо, но след като си легнах, си спомних, че ти ми каза, че Кристъл е имала три помятания и едно мъртвородено дете. Това са четири, не пет.
	— И тази грешка те накара да се сетиш? — попита невярващо Лоръл.
	— Не. Казах ти: тя просто не се държеше нормално. Погледът й беше някак особен. Замислих се за годините в гимназията. Кристъл беше хубава и излизаше с Чък. След това се сетих как Фейт ми каза, че според нея Кристъл не била толкова сладка, колкото си мислели всички. Освен това си спомних как по едно време бях сигурен, че Фейт си пада по Чък.
	— Нийл, Фейт ми е оставила писмо. Написала го е през седмицата, преди Кристъл да я убие. Скрила го беше в плюшеното ми мече. Озаглавила го е „Ако умра“. Знаела е, че някой иска тя да умре. Според мен е смятала, че е Чък.
	— Като стана дума за Чък, Кърт ме помоли да ти предам едно съобщение. Каза: „Кажи на Лоръл, че книгата със сонетите не е моя. Пазех я на друг“.
	— На Чък. Защо не ми го каза тогава?
	— Защитавал е приятеля си. — Нийл млъкна и погледът му се зарея нанякъде.
	— Има и друго, нали? — внезапно каза Лоръл. — Още лоши новини ли?
	— Всъщност не са лоши — бавно каза той. — Говорих с вашите.
	— Господи, колко си бил зает тази сутрин! Кучетата, Одра, Кърт, родителите ми.
	— Лоръл, сега е три следобед, не е сутрин. Както и да е, знам, че вашите те подлудяват, но трябваше да им се обадя. Ти си им дете и си пострадала. — Тя кимна. — Майка ти беше ужасена. — Той си пое дъх. — Баща ти беше уплашен, но явно е също толкова уплашен от факта, че сестра ти е родила близнаци, момченца.
	Лоръл се ухили.
	— Близнаци?
	— Да. Явно Клодия от месеци е знаела, но не е казала на родителите ти.
	— Страхувала се е, че татко буквално ще си плюе на петите. Божичко, още две малки момчета от „Поличбата“. — Тя се изчерви. — Уф, не ме е срам!
	Нийл се разсмя.
	— Майка ти каза, че Клодия и бебетата са добре, въпреки че, цитирам: „Клодия днес е малко раздразнителна“.
	Лоръл се изкиска.
	— Което значи, че ругае като каруцарка и лекарите и медицинските сестри бягат в отчаяние. Бедният й съпруг! Такъв нещастник. Не бих искала да съм на негово място.
	— Има и още. Баща ти каза, че не е сигурен дали може да понесе още сътресения. Каза ми да ти предам, че с майка ти смятат да се върнат в Уилинг след няколко месеца.
	Усмивката на Лоръл се стопи.
	— Ясно. Това значи, че татко ще иска да си поеме магазина. Няма да издържи да е тук и не той да командва, въпреки че аз увеличих приходите с трийсет процента. И разбира се, ще си искат къщата. Не обичат кучета, така че ще трябва да си потърся нещо под наем. Място, където приемат домашни любимци.
	— Знам едно място, където приемат домашни любимци — каза Нийл. — Моята къща.
	— О? Ще даваш къщата на баща си под наем, след като той почине ли?
	— Не. Говоря за моята къща в Кармел.
	— Твоята къща? Искаш да вземеш кучетата ми?
	Нийл затвори очи и поклати глава.
	— Лоръл, знам, че си много умна, но днес нещо ми е трудно да говоря с теб. Искам кучетата и теб, не е задължително в тази последователност. Изкарвам достатъчно пари да ви издържам и тримата, но ако искаш да работиш, смятам, че в района на Кармел-Монтерей има място за още един цветарски магазин. Все пак там живеят доста богаташи и филмови звезди.
	Лоръл го погледна удивена.
	— Нийл, да не ме каниш да живея с теб?
	— Ако искаш първо да опитаме така, разбира се. Аз обаче съм си старомоден. Бих предпочел да те взема по-почтено.
	— Брак? — писна Лоръл.
	— Защо пищиш, сякаш си видяла мишка?
	— Не исках да те обидя, Нийл, но ние почти не се познаваме…
	— Ходили сме заедно на училище дванайсет години. Освен това се чувствам, все едно те познавам по-добре от всеки друг. — Той я целуна по бузата, погали я по ръката и се усмихна. — Няма да замина още поне месец, докато не приключа с работата си тук. Междувременно може да се виждаме и ти да обмислиш нещата. След седмица-две може да ме пратиш да си вървя, ако решиш — без да таим лоши чувства един към друг. — Той си погледна часовника. — Ох, трябва да тръгвам. Ще намина да те видя пак, красавице.
	Докато той излизаше, Лоръл се усмихна широко. „Със сигурност — помисли си импулсивно. — Надявам се да се виждаме всеки ден и час.“
