#	Изкуството да реализирате желанията си


>	Предговор

	{img:1_photo_nevil_feeling_is_the_secret.jpg|#Невил Годард (1905 — 1972)}
	Тази книга е посветена на изкуството да реализирате желанията си. Тя ви дава представа за механизма, използван при създаването на видимия свят. Това е малка книга, но не и незначителна. В нея има съкровище, ясно очертан път към осъществяването на вашите мечти.
	Ако беше възможно да предадем убеждението на другия с помощта на аргументирани доводи и подробни примери, тази книга щеше да бъде многократно по-голяма. Рядко обаче е възможно това да стане с помощта на писмени изложения или аргументи, тъй като на онзи, който съди отстрани, винаги му се струва правдоподобно да каже, че авторът е бил нечестен или заблуден и следователно неговите доказателства са опорочени. Ето защо умишлено пропуснах всички аргументи и свидетелства и просто предизвиквам непредубедения читател да практикува закона на съзнанието, разкрит в тази книга. Личният успех ще се окаже много по-убедителен от всички книги, които биха могли да бъдат написани по този въпрос.
@	Невил


>	Първа глава
>	Законът и неговото действие

	Светът и всичко в него е обективизирано условно съзнание на човека. Съзнанието е както причината, така и същността на целия свят.
	Затова трябва да се обърнем към съзнанието, ако искаме да открием тайната на сътворението.
	Познаването на закона за съзнанието и метода за неговото прилагане ще ви позволи да постигнете всичко, което желаете в живота.
	С познаването на този закон можете да изградите и поддържате идеален свят.
	Съзнанието е единствената реалност — не в преносен, а в действителен смисъл. За по-голяма яснота тази реалност може да се оприличи на поток, който се дели на две части — съзнателна и подсъзнателна. За да можем интелигентно да оперираме със закона за съзнанието, е необходимо да разберем връзката между съзнанието и подсъзнанието.
	Съзнанието е лично и селективно; подсъзнанието е безлично и неселективно. Съзнанието е царството на следствието, а подсъзнанието — царството на причината. Тези два аспекта са мъжкото и женското разделение на съзнанието. Съзнанието е мъжко; подсъзнанието е женско.
	Съзнанието генерира идеи и внушава тези идеи на подсъзнанието; подсъзнанието приема идеите и им придава форма и израз.
	По силата на този закон — първо замисляне на идея и след това влагане на замислената идея в подсъзнанието — всички неща се развиват от съзнанието и без тази последователност нищо не се създава.
	Съзнанието впечатлява, оставя отпечатък* в подсъзнанието, а подсъзнанието го изразява; проявява всичко, което го е впечатлило.
	[* Impress (англ., същ.) — отпечатък, впечатление, белег. — Б.р.]
	Подсъзнанието не създава идеи, а приема за верни тези, които съзнанието смята за верни и обективизира* приетите идеи по начин, известен само на него.
	[* Обективизирам — проявявам, изразявам нещо в обективна, достъпна за възприемане форма. — Б.р.]
	Следователно благодарение на способността да си представя и чувства и на свободата да избира идеята, която ще му хрумне, човек има контрол над творението. Контролът над подсъзнанието се осъществява чрез контрол над вашите представи и чувства.
	Механизмът на сътворението е скрит в дълбините на подсъзнанието — на женския аспект или утробата на сътворението.
	Подсъзнанието е отвъд разума и е независимо от индукцията*. То разглежда (съзерцава — бел. ред.) чувството като факт, съществуващ вътре в него и въз основа на това започва да действа, за да го изрази. Творческият процес започва с идея, цикълът му протича като чувство и завършва с воля за действие.
	[* Индукция — възникване на едно явление под въздействието на друго. — Б.р.]
	Идеите се отпечатват върху подсъзнанието чрез чувствата.
	Нито една идея не може да се вложи в подсъзнанието, докато не бъде почувствана, но веднъж почувствана, независимо дали е добра, лоша или неутрална, тя трябва да бъде изразена.
	Чувството е единственото средство, чрез което идеите се предават на подсъзнанието.
	Затова човек, който не контролира чувствата си, може лесно да впечатли подсъзнанието си с нежелани състояния. Под контрол на чувствата не се разбира ограничаването или потискането им, а по-скоро самодисциплина — да си представяте и да се наслаждавате само на такива чувства, които допринасят за вашето щастие.
	Контролът върху чувствата е важен за пълноценния и щастлив живот.
	Никога не изпитвайте нежелани, неприятни чувства, нито пък мислете със съжаление за грешките под каквато и да е форма. Не се занимавайте със собствените си несъвършенства или с тези на другите — да го правите, означава да ги внушавате на подсъзнанието си. Не влагайте чувство в онова, което не искате да се случи на вас или на някой друг. Това е целият закон на пълноценния и щастлив живот. Всичко останало е коментар.
	Всяко чувство прави впечатление на подсъзнанието и то трябва да го изрази, освен ако съответното чувство не бъде неутрализирано от друго по-силно и противоположно чувство.
	Доминиращото от двете чувства е това, което е изразено. „Аз съм здрав“ е по-силно чувство от „ще бъда здрав“. Да чувстваш „ще бъда“, означава да признаеш, че „не съм“; „аз съм“ е по-силно от това да „не съм“.
	Това, което чувствате че сте, винаги доминира над това, което чувствате, че бихте могли да бъдете; следователно, за да бъде осъществено, желанието трябва да се почувства като състояние, което е, а не като състояние, което не е.
	Усещането предхожда проявлението и е основата, върху която се базират всички проявления. Бъдете внимателни към настроенията и чувствата си, защото има непрекъсната връзка между чувствата ви и вашия видим свят. Тялото ви е емоционален филтър и носи безпогрешните белези на преобладаващите във вас емоции. Емоционалните смущения, особено потиснатите емоции, са причина за всички болести. Да изпитвате силно чувство за нещо негативно, без да го изразявате, е началото на болест — неразположение — както в тялото, така и в обкръжаващата среда. Не се забавлявайте с чувството на съжаление или неуспех, защото разочарованието или откъсването от целта водят до болести.
	Мислете с чувство само за състоянието, което желаете да постигнете. Пътят към всички привидни чудеса е способността да почувствате реалността на търсеното състояние и да живеете и действате според това убеждение за реалност. Всички промени в изразяването (от подсъзнанието — бел. ред.) се осъществяват чрез промяна на чувствата. Промяната на чувствата е промяна на съдбата. Цялото творение се случва в областта на подсъзнанието. Следователно това, което трябва да усвоите е способността за рефлексивен* контрол върху работата на подсъзнанието, т. е. контрол върху вашите идеи и чувства.
	[* Инстинктивен, машинален, автоматичен, по рефлекс. — Б.р.]
	Шансът или случайността не са отговорни за нещата, които ви се случват, нито пък предопределената съдба е причина за вашия късмет или нещастие. Подсъзнателните ви впечатления определят условията във вашия свят. Подсъзнанието не е избирателно; то е безлично и без отношение към личността. [Деяния 10:34; Римляни 2:11] Подсъзнанието не се интересува дали това, което чувствате е истина или лъжа. То винаги приема за вярно това, което чувствате, че е вярно. Чувството е това, което убеждава подсъзнанието да се съгласи, че онова, което е обявено за истина, е истинно. Благодарение на това качество на подсъзнанието, за човека няма нищо невъзможно. Всичко, което човешкият ум може да възприеме и усети като истина, подсъзнанието може и трябва да обективизира. Чувствата ви създават модела, от който е изграден вашият свят, и промяната им води до промяна на модела.
	Подсъзнанието никога не пропуска да изрази това, което му е било внушено.
	В момента, в който получи впечатление, то започва да разработва начини за неговото изразяване. Подсъзнанието приема внушеното му чувство като факт, съществуващ вътре в него и веднага се заема да произведе във външния или обективния свят точното подобие на това чувство.
	Подсъзнанието никога не променя общоприетите вярвания на човека. То ги пресъздава до последния детайл, независимо дали са полезни или не.
	За да впечатлите подсъзнанието с желаното състояние, трябва да изпитате чувството, което бихте имали, ако вече бяхте осъществили желанието си. При определянето на целта си трябва да се интересувате единствено от самата цел. Не трябва да разглеждате начина на проявление на желаното или свързаните с осъществяването му трудности. Да мислите с чувство за някое състояние, прави впечатление на подсъзнанието. Затова, ако се спирате на трудности, пречки или забавяне, подсъзнанието, поради самата си неселективна природа, приема усещането за трудности и пречки като ваше искане и пристъпва към тяхното създаване във външния ви свят.
	Подсъзнанието е утробата на сътворението. То получава идеята за себе си чрез чувствата на човека. То никога не променя получената идея, но винаги й придава форма. Следователно подсъзнанието извайва идеята по образа и подобието на чувството, което изпитвате. Усещането за безнадеждност или невъзможност за нещо, означава да се внуши на подсъзнанието идеята за провал.
	Въпреки че подсъзнанието служи вярно на човека, не бива да се смята, че връзката е като между слуга и господар, както се е смятало в древността. Древните пророци са го наричали роб и слуга на човека. Свети Павел го олицетворява като „жена“ и казва: „Жената трябва да се подчинява на мъжа във всичко.“ [Ефесяни 5:24; също 1 Коринтяни 14:34, Ефесяни 5:22, Колосяни 3:18, 1 Петър 3:1] Подсъзнанието наистина служи на човека и вярно придава форма на неговите чувства. Въпреки това подсъзнанието има подчертана неприязън към принудата и реагира по-скоро на убеждаване, отколкото на заповед; следователно то прилича повече на любимата съпруга, отколкото на слугата.
	„Мъжът е глава на жената“ [Ефесяни 5:23], може и да не е вярно за мъжа и жената в техните земни отношения, но е вярно за съзнанието и подсъзнанието или за мъжките и женските аспекти на съзнанието. Тайната, за която говори Павел, когато пише: „Това е велика тайна [5:32] … Който обича жена си, обича и себе си [5:28] … И двамата ще бъдат една плът [5:31]“, е просто тайната на съзнанието. В действителност съзнанието е едно и неделимо, но заради природата на сътворението изглежда разделено на две.
	Съзнателният (обективен) или мъжкият аспект наистина е главата и доминира над подсъзнателния (субективен) или женския аспект. Това доминиране обаче не е на тиранина, а на влюбения.
	И така, като изпитвате чувството, което бихте имали, ако вече сте постигнали целта си, подтиквате подсъзнанието да изгради точно подобие на онова, което допускате за възможно.
	Желанията ви не се приемат подсъзнателно, докато не изпитате усещането за тяхната реалност, защото само чрез усещането идеята се приема подсъзнателно и само чрез това подсъзнателно приемане тя може да се прояви.
	По-лесно е да припишеш чувството си на събитията в света, отколкото да признаеш, че условията в света отразяват твоето чувство. Въпреки това вечна истина е, че външното е отражение на вътрешното.
	„Както вътре, така и вън.“ [„Както горе, така и долу; както долу, така и горе; както вътре, така и вън; както вън, така и вътре.“ — „Кореспонденция“, вторият от Седемте принципа на Хермес Трисмегист].
	„Човек не може да приеме нищо, ако не му е дадено от небето.“ [Йоан 3:27] и „Небесното царство е вътре във вас.“ [Лука 17:21] Нищо не идва отвън; всичко идва отвътре — от подсъзнанието.
	Невъзможно е да виждате друго, освен съдържанието на собственото си съзнание. Вашият свят във всеки негов детайл е обективизирано съзнание. Обективните състояния свидетелстват за подсъзнателните впечатления. Промяната на впечатлението води до промяна на проявлението.
	Подсъзнанието приема за вярно това, което чувствате като вярно и тъй като сътворението е резултат от подсъзнателни впечатления, чрез чувствата си определяте сътворението.
	Вие вече сте това, което искате да бъдете и отказът ви да повярвате в това е единствената причина да не го виждате.
	Да търсите отвън това, което не чувствате, че сте, означава да търсите напразно, защото никога не намираме това, което искаме; намираме само това, което сме.
	Накратко, вие изразявате и притежавате само това, което съзнавате, че сте или че притежавате. „На този, който има, му се дава.“ [Матей 13:12; 25:29; Марк 4:25; Лука 8:18; 19:26] Отхвърлянето на доказателствата на сетивата и приемането на усещането за изпълнено желание е начинът за реализиране на желанията ви.
	Овладяването на самоконтрола над мислите и чувствата е най-високото постижение.
	Въпреки това, докато не постигнете съвършен самоконтрол, при който въпреки реалността да можете да чувствате всичко, което искате да чувствате, използвайте съня и молитвата, за да си помогнете в реализирането на желаните състояния.
	Сънят и молитвата са двете врати към подсъзнанието.


>	Втора глава
>	Сън

	Сънят — животът, който живеем през една трета от престоя ни на земята, е естествената врата към подсъзнанието.
	Затова сега ще се занимаем със съня. Съзнателните две трети от живота ни на земята зависят от това колко внимание отделяме на съня. Нашето разбиране и удоволствието от това, което сънят може да ни даде, ще ни накара вечер след вечер да бързаме към него, сякаш сме си уговорили среща с любим човек.
	„В сън, в нощно видение, когато дълбокият сън обзема хората, когато дремят на леглото; тогава той отваря ушите на хората и запечатва наставленията им.“ [Йов 33]
	По време на сън и молитва (състояние, подобно на съня) човек влиза в подсъзнанието, за да остави впечатленията си и да получи указания. В тези състояния съзнанието и подсъзнанието са творчески свързани. Мъжкото и женското начало стават една плът. Сънят е времето, когато мъжкият или съзнателният ум от света на чувствата се насочва да търси своята любима или подсъзнателния си Аз.
	За разлика от жената, която се омъжва за мъжа, за да го промени, подсъзнанието не желае да променя съзнателното, будно състояние, а го обича такова, каквото е, и вярно възпроизвежда подобието му във външния свят на формите.
	Условията и събитията в живота ви са ваши създания, оформени в шаблоните на подсъзнателните ви впечатления по време на сън; създадени по образа и подобието на най-вътрешното чувство, за да могат да се разкрият пред самите вас.
	„Както на небето, така и на земята.“ [Матей 6:10; Лука 11:2] Както в подсъзнанието, така и на земята.
	Каквото имате в съзнанието си, докато заспивате, такъв е и критерият, по който се изразявате през двете трети от живота си на земята в будно състояние.
	Нищо не ви пречи да осъществите целта си, освен неуспехът да почувствате, че вече сте това, което искате да бъдете или че вече притежавате желаното. Вашето подсъзнание дава форма на желанията ви само когато почувствате, че желанието ви е изпълнено.
	Безсъзнанието по време на сън е нормалното състояние на подсъзнанието. Тъй като всички неща идват от самите вас и представата ви за себе си определя това, което сте, винаги трябва да чувствате желанието си изпълнено, преди да заспите.
	Вие никога не извличате от дълбините на себе си това, което искате; вие винаги рисувате това, което сте, и вие сте това, което чувствате, че сте, както и това, което чувствате като истина за другите.
	Следователно, за да бъде реализирано, желанието трябва да се превърне в усещане за съществуване, притежание или очевидност на търсеното състояние. Това се постига, като се изпита усещането за изпълнено желание. Чувството, което се появява в отговор на въпроса „Как бих се чувствал, ако желанието ми се осъществи?“, е чувството, което трябва да монополизира и прикове вниманието ви, докато се отпускате в съня. Преди да заспите, трябва да сте със съзнанието, че сте или имате това, което искате да бъдете или да имате.
	Веднъж заспал, човек няма свобода на избор. Целият му сън е доминиран от последната му будна представа за себе си.
	Оттук следва, че преди да се оттегли в съня си, човек винаги трябва да изпитва чувство на удовлетворение и задоволство: „Дойдете пред мен с пеене и благодарност.“ [Псалм 95:2]; „Влезте в портите Му с благодарност и в дворовете Му с хваление.“ [Псалм 100:4] Настроението ви преди сън определя състоянието на съзнанието ви, когато навлизате в обсега на невидимата сила на вечната си любима — подсъзнанието.
	Тя ви вижда точно такива, каквито се чувствате. Ако, докато се подготвяте за сън, настроите и поддържате съзнание за успех, като почувствате „аз съм успешен“, трябва да сте успешен. Легнете по гръб с глава на едно ниво с тялото си. Чувствайте се така, както бихте се чувствали, ако притежавахте желаното и спокойно се отпуснете в безсъзнателността на съня.
	„Онзи, който пази Израил*, няма да задреме, нито ще заспи.“ [Псалм 121:4] Въпреки това „Той дава сън на любимите си.“ [Псалм 127:2]
	[* В Стария завет Господ дава името Израил на Яков, син на Исаак и внук на Авраам (Битие 32:28; 35:10). Името Израил може да се отнася за самия Яков, за неговите потомци или за царството, което тези потомци са притежавали по времето на Стария завет (2 Царе 1:24; 23:3). — Б.р.]
	Подсъзнанието никога не спи. Сънят е вратата, през която съзнателният, буден ум преминава, за да се свърже творчески с подсъзнанието.
	Сънят прикрива творческия акт, докато обективният свят го разкрива.
	По време на сън човек впечатлява подсъзнанието си със своята представа за себе си.
	Какво по-красиво описание на тази романтика между съзнанието и подсъзнанието от това, разказано в „Песен на песните“*: „Нощем на леглото си търсех този, когото душата ми обича [3:1] … Намерих оногова, когото душата ми обича; задържах го и не го пуснах, докато не го заведох в дома на майка си и в стаята на оная, която ме е заченала.“ [3:4]
	[* „Песен на песните“ е приписвана на цар Соломон; тя е Седемнадесетата книга на Танаха (еврейската Библия, известна още като Стария завет). — Б.р.]
	Подготвяйки се да заспите, се почувствайте в състояние на търсене на отговор на желанието и след това се отпуснете в съня. Това, което търсите е реализираното желание. През нощта, в леглото си, търсите чувството за изпълнено желание, за да отнесете това чувство със себе си в „стаята на оная, която ме е заченала“, т.е. в съня или в подсъзнанието, което ви е дало форма, за да може това желание също да бъде изразено. Това е начинът да откриете и отведете желанията си в подсъзнанието. Почувствайте се в състояние на осъществено желание и спокойно заспете.
	Нощ след нощ трябва да пораждате чувството, че сте, имате и сте очевидец на това, което искате да бъдете, да притежавате и да видите проявено. Затова никога не си лягайте с чувство на обезсърчение или неудовлетвореност; никога не заспивайте със съзнанието, че сте се провалили.
	Подсъзнанието, чието естествено състояние е сънят, ви вижда такива, каквито вярвате, че сте и независимо дали убеждението ви е добро, лошо или неутрално, подсъзнанието ще го формира точно. Както чувствате, така го впечатлявате, а то придава форма на тези впечатления.
	„Хубава си, любов моя, нямаш петно.“ [Песен на песните 4:7] е нагласата на чувството, което трябва да имаме, преди да заспим.
	Абстрахирайте се от видимото и почувствайте, че нещата са такива, каквито искате да бъдат, защото „Той нарича невидимите неща сякаш са били и невидимото става видимо.“ [Прибл., Римляни 4:17] Да допуснете чувството на удовлетворение означава да задействате условията, при които то ще се прояви.
	„Знаците следват, а не предшестват.“
	Доказателството, че сте, ще последва съзнанието, че сте, а няма да го предшества.
	Вие сте вечен мечтател, който сънува не-вечни сънища. Сънищата придобиват форма, когато придобиете усещане за тяхната реалност.
	Не се ограничавайте само с миналото.
	Знаейки, че за съзнанието няма невъзможни неща, започнете да си представяте състояния отвъд преживяванията от миналото.
	Каквото човешкият умът може да си представи, човек може да го реализира. Всички обективни (видими) състояния първо са били субективни (невидими) състояния и вие сте ги призовали във видими, като сте поели усещането за тяхната реалност.
	Творческият процес се състои в това първо да си представим, а след това да повярваме в това, което си представяме. Винаги си представяйте и очаквайте най-доброто.
	Светът не може да се промени, докато вие не промените представата си за него. „Както вътре, така и вън.“
	Нациите, както и хората, са само това, което вярвате, че са. Без значение какъв е проблемът, къде се намира, кого засяга, не можете никого да промените, освен себе си и нямате нито противник, нито сътрудник в осъществяването на промяната в себе си. Не ви остава нищо друго, освен да се убедите в истинността на това, което искате да видите проявено.
	Щом успеете да се убедите в реалността на исканото, следват резултати, които потвърждават твърдото ви убеждение. Невъзможно е да предложите на другия състоянието, което искате да изразява; вместо това се убеждавате, че той вече е това, което искате да бъде.
	Осъществяването на желанието се постига, като изпитате усещането за изпълнено желание. Не можете да се провалите, освен ако не успеете да се убедите в реалността на желаното. Промяната на убеждението се потвърждава от промяна във външното проявление.
	Всяка вечер, когато заспивате, се чувствайте удовлетворени и безупречни, защото субективното подсъзнание винаги формира обективния свят по образа и подобието на вашата представа за него, съпроводена от вашето чувство.
	Проявленията в будните две трети от живота винаги потвърждават подсъзнателните ви впечатления. Действията и събитията през деня са последици, а не причини. Свободната воля е само свобода на избора.
	„Изберете си днес, кому да служите“ [Иисус Навин 24:15] е вашата свобода да изберете вида настроение, което ще изпитвате; но изразяването на настроението е тайна на подсъзнанието.
	Подсъзнанието получава впечатления само чрез чувствата и по известен само на него начин, придава форма и израз само на тези впечатления.
	Действията на човека се определят от неговите подсъзнателни впечатления.
	Илюзията му за свободна воля, вярата му в свободата на действие е само незнание за причините, които го карат да действа. Той се смята за свободен, защото е забравил връзката между себе си и събитието.
	Будният човек няма как да не изразява подсъзнателните си впечатления. Ако в миналото безконтролно сте впечатлявали подсъзнанието си, сега започнете да променяте мисълта и чувствата си, защото само така ще промените своя свят. Не изпитвайте нито за миг чувство на съжаление, защото да мислите с чувство за грешките от миналото, означава да се заразявате отново и отново. „Нека мъртвите погребват мъртвите.“ [Матей 8:22; Лука 9:60] Игнорирайте привидното и изпитайте чувството, което бихте изпитали, ако вече сте този, който искате да бъдете.
	Усещането за определено състояние води до това състояние.
	Ролята, която играете в този свят, се определя от вашата представата за себе си.
	Като чувствате, че желанието ви е изпълнено и тихо се отпускате в съня, вие се вживявате в звездната роля, която ще изиграете утре на земята, и докато спите, репетирате и получавате инструкции за ролята си.
	Приемането на целта автоматично води до средствата за нейното осъществяване. Не се заблуждавайте по този въпрос. Ако, докато се подготвяте за сън, не се почувствате съзнателно в състояние на изпълнено желание, тогава ще вземете със себе си в покоите на тази, която ви е заченала* сбора от реакциите и чувствата на будния ден; и докато спите, ще бъдете инструктирани за начина, по който те ще бъдат изразени утре. Ще се събудите с убеждението, че сте свободно действащ, без да осъзнавате, че всяко действие и събитие от деня е предопределено от представата ви за себе си, когато сте заспивали. Тогава единствената ви свобода е свободата ви на реакция. Свободни сте да избирате как да се чувствате и да реагирате на драмата на деня, но драмата — действията, събитията и обстоятелствата на деня — вече е определена.
	[* Подсъзнанието. — Б.р.]
	Ако съзнателно и целенасочено не определите умствената нагласа, с която да заспите, тогава несъзнателно ще заспите с умствена нагласа, определена от всички чувства и реакции през деня. Всяка реакция оставя впечатление в подсъзнанието и, освен ако не бъде неутрализирана от противоположно и по-доминиращо чувство, е причина за бъдещи действия.
	Обгърнатите от чувство идеи са творчески действия. Използвайте божественото си право разумно. Благодарение на способността си да мислите и чувствате имате власт над цялото творение.
	Докато сте будни, сте като градинар, който избира семена за градината си, но „Ако житното зърно не падне в земята и не умре, то остава само`; но ако умре, дава много плод.“ [Йоан 12:24] Вашата представа за себе си, когато заспивате, е семето, което пускате в почвата на подсъзнанието. Когато заспивате с чувство на удовлетворение и щастие, във вашия свят се появяват условията и събитията, които потвърждават тази нагласа на ума.
	Сънят е вратата към рая. Това, което изпитвате като чувство, го извеждате като състояние, действие или обект в пространството. Затова заспивайте с усещането за изпълнено желание.


>	Трета глава
>	Молитва

	Молитвата, подобно на съня, също е начин за влизане в подсъзнанието.
	„Когато се молиш, влез в стаята си, и като затвориш вратата, помоли се на Отца си, който е в тайно, и Отец ти, който е в тайно, ще ти въздаде наяве.“ [Матей 6:6]
	Молитвата е илюзия за сън, която отслабва впечатленията от външния свят и прави ума по-възприемчив към внушенията отвътре. Умът по време на молитва е в състояние на отпуснатост и възприемчивост, подобно на състоянието, в което изпада непосредствено преди заспиване.
	Молитвата не е толкова какво искаш, колкото как се подготвяш за получаването му. „Каквото и да желаете, когато се молите, вярвайте, че сте го получили, и ще го имате.“ [Марк 11:24]
	Единственото условие е да вярвате, че молитвите ви вече са осъществени.
	Молитвата ви трябва да получи отговор, ако изпитвате чувството, което бихте изпитали, когато молитвата ви се сбъдне. В момента, в който почувствате желанието като реален факт, подсъзнанието намира средства за неговото осъществяване. Следователно, за да се молите успешно, трябва да се оставите на желанието, т. е. да почувствате желанието изпълнено.
	Перфектно дисциплинираният човек винаги е в хармония с желанието като свършен факт.
	Той знае, че съзнанието е единствената реалност, че идеите и чувствата са действителност на съзнанието и са толкова реални, колкото и обектите в пространството. Затова никога не изпитва чувство, което не допринася за щастието му, защото чувствата са причините за действията и обстоятелствата в живота му.
	От друга страна, недисциплинираният човек трудно вярва в онова, което не се потвърждава от сетивата и обикновено приема или отхвърля само въз основа на впечатленията на сетивата. Поради склонността да се вярваме само на сетивата, е необходимо да ги изключим, преди да започнем да се молим, преди да се опитаме да почувстваме онова, на което те се противопоставят. Винаги, когато сте в състояние на ума „бих искал, но не мога“, колкото повече се стараете, толкова по-малко сте в състояние да се отдадете на желанието. Тогава привличате не това, което искате, а онова, което съзнавате, че е.
	Молитвата е изкуството да почувстваш, че си и имаш това, което искаш.
	Когато сетивата твърдят, че желанието е нереално, всички съзнателни усилия да се противопоставите са безполезни и по-скоро засилват внушението им.
	Молитвата е изкуството да се подчиняваме на желанието, а не да го налагаме. Винаги, когато чувството е в конфликт с желанието, чувството надделява. Доминиращото чувство неизменно се реализира. Молитвата трябва да бъде без усилия. При опит да се фиксира нагласа на ума, която е в противоречие с чувствата, усилието е фатално.
	За да приемете успешно желанието като осъществен факт, трябва да изпаднете в пасивно състояние, вид мечтателност или медитативно размишление, подобно на чувството, което предшества съня. В това отпуснато състояние умът се отклонява от обективния свят и лесно приема субективното състояние за реалност. Това е състояние, в което сте в съзнание и сте напълно способни да се движите или да отворите очи, но нямате желание да го направите. Лесен начин да постигнете това пасивно състояние е да се отпуснете в удобен стол или на легло. Ако сте на легло, легнете по гръб с глава на едно ниво с тялото, затворете очи и си представете, че ви се спи. Почувствайте — сънлив съм, толкова сънлив, толкова много сънлив.
	След известно време ви обхваща усещане за отдалеченост, придружено от обща отпадналост и загуба на желание за движение. Чувствате приятен, комфортен покой и не сте склонни да променяте положението си, въпреки че при други обстоятелства това положение може изобщо да не ви е удобно. Когато достигнете това пасивно състояние, представете си, че сте осъществили желанието си — не как е било осъществено, а просто, че е изпълнено. Представете си в картинна форма това, което искате да постигнете в живота си, а след това се почувствайте така, сякаш вече е постигнато. Мислите пораждат малки речеви движения, които могат да бъдат чути в пасивното състояние на молитвата като изказвания отвън. Тази степен на пасивност обаче не е от съществено значение за осъществяването на молитвите ви. Всичко, което е необходимо, е да създадете пасивно състояние и да почувствате, че желанието е изпълнено.
	Всичко, от което може да се нуждаете или да желаете, вече е ваше. Не се нуждаете от помощник, който да ви го даде; то е ваше сега. Извикайте желанията си, като си представите и почувствате, че са изпълнени. Когато формулирате целта, трябва да останете напълно безразлични към евентуален неуспех, защото формулирането на целта води до създаването на средства за постигането й. Когато излезете от момента на молитвата, се усещате сякаш ви е бил показан щастливият и успешен край на една пиеса, въпреки че не ви е било показано как се е стигнало до този край. Въпреки това, след като сте станали свидетели на края, независимо от всякаква антиклимактична* последователност, вие оставате спокойни и сигурни в знанието, че краят е бил напълно определен.
	[* Anticlimactically: (англ., прил.) — липса на кулминация; разочароващо или незначително следствие на нещо започнало впечатляващо. Напр., „След впечатляващия старт, краят беше антиклимактично разочарование.“; (англ., същ.) — литературен метод, при който авторът прави леки намеци за нещо важно, което предстои да се случи в историята. — Б.р.]


>	Четвърта глава
>	Чувство

	„Не със сила, нито с власт, а с Моя дух, казва Господ на Силите.“ [Захария 4:6] Влезте в духа на желаното състояние, като изпитате чувството, което бихте изпитали, ако вече бяхте този, който искате да бъдете. Изпитвайки това чувство, се освобождавате от всички усилия да го постигнете, защото то вече е постигнато. В човешкото съзнание всяка идея е свързана с определено чувство. Уловете чувството, свързано с осъщественото от вас желание, като го изпитате така, сякаш вече притежавате желаното и желанието ви ще се обективизира.
	Вярата е чувство: „Според вярата ви (чувството) да ви бъде.“ [Матей 9:29] Винаги привличате това, което сте, а не това, което искате. Какъвто е човекът, така и вижда. „На този, който има, ще му се даде, а на този, който няма, ще му се отнеме…“ [Матей 13:12; 25:29; Марк 4:25; Лука 8:18; 19:26] Това, което чувствате, че сте, това и сте, и ви се дава това, което сте. Така че изпитвайте чувството, което бихте изпитвали, ако вече притежавахте желаното, и желанието ви трябва да се осъществи.
	„И Бог създаде човека по Своя образ, по Божия образ го създаде.“ [Битие 1:27] „Да бъде във вас този ум, който беше и в Христос Исус, Който, бидейки в Божия образ, не счете за грабеж да бъде равен на Бога.“ [Филипяни 2:5, 6] Вие сте това, което вярвате, че сте.
	Вместо да вярвате в Бог или в Исус — вярвайте, че вие сте Бог или Исус. „Който вярва в Мене, делата, които Аз върша, ще върши и той.“ [Йоан 14:12] трябва да бъде: „Който вярва, както Аз вярвам, делата, които Аз върша, ще върши и той.“ Исус не е намирал за странно да върши Божиите дела, защото е вярвал, че е Бог: „Аз и Моят Отец сме едно.“ [Йоан 10:30] Естествено е да вършиш делата на този, за когото вярваш, че си ти. Затова живейте с усещането, че сте този, който искате да бъдете и който ще бъдете.
	Когато човек вярва в стойността на дадените му съвети и ги прилага, той създава в себе си реалността на успеха.
