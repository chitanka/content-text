>	Без отговор

	— Познай кой е? — Гласът в слушалката не можеше да се сбърка.
	— Каква е сделката, Старк? — попита Спайк. — Колко искаш?
	— Колко секс искам довечера? — каза Старк. — Добър въпрос. След като една година бях на сухо. Знаеш ли, че това засяга и теб, Халек?
	— Не я закачай, Старк!
	— Какво е това? Да не би да ме заплашваш, а? Не, няма да я нараня. Отдавна не е била с истински мъж.
	— Старк, моля те!
	— Трябва да тръгвам — изхили се Старк. — Не мога да оставя една жена да чака за малко любов.
	Спайк Халек остана с безмълвната слушалка до ухото си. И със слепите си очи, втренчени в един побъркан и ужасяващ образ.


>	Пролог

	— Готов за стрелба?
	Въпросът на Дебра прокънтя, блъсна се в здравата бетонна стена на стрелбището на и се изгуби в отразеното ехо, когато Спайк Халек вдигна своя пистолет „Смит & Уесън“. В непрогледен мрак той насочи дулото на специалния 38-калибров пистолет полицейски модел и се прицели. Преглътна мъчително, кимна и каза:
	— Готов съм.
	Гласът му литна към задната стена и отскочи обратно с глух екот, а Дебра уви колкото се може по-здраво сигнализатора, който струваше осемдесет и девет цента, закачи го на мишената, удари прикрепения ключ и запрати бибипката на петдесет фута в мрака. В другия край на пътеката той чу как шумолящата хартиена мишена спря да пърха, увисна за миг във въздуха, а после смени посоката и се устреми право срещу него.
	— Идва — каза тя.
	— На мушката е — отвърна той.
	Пиукането на бибипката завърши с оглушително _бам!_, когато откатът от първия изстрел отхвърли китките му нагоре. Той ги отпусна леко, прицели се в приближаващото пиукане и стреля пак. _Бам!_ Но мишената продължаваше да напредва.
	_Пиу-Бам! Пиу-Бам! Пиу-Бам! Пиу-Бам!_
	_Пиу… — щрак, щрак, щрак._
	Застанала от лявата му страна, Дебра протегна ръка, откъсна сигнализатора от мишената, махна хартията и огледа следите от изстрелите.
	— Добро попадение — похвали го тя.
	— Обаче _истинската_ мишена не уцелих — каза Спайк.
	— Може би не — прошепна тя, стисна го за рамото и го целуна по бузата. — Само че ако бибипката беше уста, лицето на престъпника прилича на пица. По дяволите, много ченгета не могат да стрелят толкова добре дори на светло.
	Той само сви рамене. Не беше минала и година, откакто…


>	Първа глава

	Вой на сирени разкъса бледото чикагско утро. Незрящ, Спайк Халек почувства, че отново го пронизва страх. Отиде до прозореца, притисна върховете на пръстите си към леденото стъкло, усети хапещия студ. Съсредоточи се!
	Равномерното туптене напредваше бавно. Не спря. Някакво движение на запад, четири пресечки по-надолу. Южно към Ласал. Напрежението се покачи, когато пришълците заобиколиха ъгъла на високите сгради и запълзяха през кръстовището. Съсредоточи се!
	Тренираното съзнание на Спайк се впи в звуците, започна да брои. Същият рисунък, дошъл от само себе си, без да му е наложен отвън. Разделяй. И мисли. Два силни звука, в пресечката. Другите са още зад сградите, приближават. Сега първите отминават, пристигат останалите. Преброй ги!
	Със сигурност две. Не, три. Третата е ремарке, което задържа ариергарда. Ариергарда? Ариергарда на какво? Пет сирени. Какви? Пожарни коли? Не, височината на звука не е такава, рисунъкът също. Движат се прекалено бавно. Докато стигнат до хамбара на мисис О’Лиъри, половината град ще стане на въглен и пепел. Не са пожарникарски коли.
	Тогава какво?
	Зад него се счупиха яйчени черупки, ароматните яйца се изсипаха и зацвърчаха в тигана. Изхрущя препечен хляб. Дебра драсна главичката на една кибритена клечка със съскащ пламък и запали цигара „Кемъл“ без филтър. Острата миризма на дима се смеси с парфюма й, „Репешаж“*. Тя дръпна дълбоко и пое дима, издиша го и след това прочисти гърлото си. От кухнята долетя ниският й сексапилен глас:
	[* Повторение. — Бел.ред.]
	— Какво става?
	Той се забави с отговора, все още погълнат от сирените. Линейки? Пет линейки? Без пожарникарски коли или полицейски ескорт. Не изглежда особено вероятно. И защо едва да пъплят с такъв вой към местопроизшествие, където са необходими пет линейки? Няма никакъв смисъл. В такъв случай какво са? Ниските токове на Дебра изтракаха по линолеума.
	— Спайк?
	— Ъ-ъ-ъ.
	— Какво има?
	— Сирени. Южно оттук. Мисля, че в Ласал. Нещо става, или отминава. Просто се опитвам да разбера какво е.
	Той извърна слепите си очи към нея.
	— Искаш ли закуска?
	Защо избягва логичния отговор? Той можеше да долови напрежението в гласа й, усети нейната уклончивост, когато тя се обърна и отиде в кухнята. Съдовете издрънчаха от рафтовете и бяха подредени на масата за двама.
	Спокойно, напомни си той.
	— Без подсказки.
	— За бога, Спайк. Това са само сирени, не са НЛО. Ако искахме пълна и безметежна тишина, да бяхме отишли в Аспен.
	Спайк се изсмя.
	— Какво е толкова смешно?
	— В училището за слепи не казаха нищо за кучета водачи за скиори.
	— Гладен ли си, или не?
	Напрегната е, но защо? Процесията премина пресечката и се отправи на юг. Да си върви тогава. Преди да успее да й отговори, иззвъня телефонът. Той се промъкна безшумно през уханната тишина и хвана слушалката, сякаш я виждаше.
	— Халек — каза той.
	— Весела Коледа, Спайк! — изрева познатият глас.
	Той се усмихна.
	— Не думай, Брайън. Още дори не съм почнал с покупките.
	— Дебра още ли е там?
	— Да. Тъкмо сядаме да закусваме.
	— Слушай, двамата със сестра ти правим един купон…
	— Брайън, това не ти е…
	— Не, разбира се. Само ме изслушай докрай, нали ти си професионалният слушател. Събираме се с няколко добри приятели. Вкъщи. В събота…
	— Съжалявам, не става.
	— Какво?
	Спайк обясни:
	— Дебра вече е обещала, че ще ходим на тържеството по случай пенсионирането на Яновски, и…
	Брайън избухна в смях. Опрощаващо? Не можеше да прецени. Объркан, Спайк се запъна:
	— Н-н-наистина. Положението е такова, че няма как да се измъкнем. Не и сега…
	— Разбира се, че няма, Спайк. Ние също ще бъдем там.
	— Вие ли?
	Брайън продължи да се смее.
	— Защо пък не? Дебра ни покани. Не ти ли е казала?
	— Не, аз…
	— Попитай я защо те държи на тъмно, а?
	Спайк потъна в сурово мълчание.
	— Прощавай — каза Брайън, — просто така се казва.
	— Всичко е наред — каза той, като се съвзе с въздишка. — Кога е вашето парти?
	— Следващата събота.
	Спайк закри слушалката с едната си ръка и се обърна към Дебра:
	— Брайън и Елън ни канят на купон. Следващата събота. Какво ще кажеш?
	Дебра сви рамене така, че почти се чу:
	— Добре.
	— Не се налага да ходим, ако…
	— Казах _добре_, Спайк.
	Той махна ръка от слушалката:
	— Добре, Брайън. Там сме.
	— И без това нямаше да те оставя на мира иначе. Какво щях да кажа на Джейни?
	Спайк се усмихна.
	— В такъв случай ще се видим там.
	— Добре, до пенсионирането на Яновски. Ще вземем и Джейни.
	— Надали ще свърши преди…
	— Ние ще си тръгнем в девет. Тя е вече на осем години и се мисли за много важна.
	Зад Халек заработи новата кафемашина „Крупс“ и изпълни въздуха с вкусни аромати.
	— Брайън? Извинявай, но ще сядаме да…
	— До събота вечер тогава.
	Като чу сигнала свободно, Спайк затвори, обърна се и се довери на звуковите ориентири да му посочат масата за закуска. Подобно на кораб в мъгла, той здраво се залови за тези отличителни белези и се прокрадна напред. Радиото дърдореше от дясната му страна, кафемашината пухтеше отляво, а масата беше точно по средата. Той протегна ръка и напипа облегалката на стола — творение на Бройър*, издърпа го и седна. Чу как Дебра направи същото, после се умълча.
	[* Марсел Лайош Бройър (1902–1981), унгарски архитект и майстор на мебели, живял и работил в САЩ след 1937 г. — Бел.ред.]
	— Беше Брайън.
	— Разбрах. Ще ходим на парти. Попита ме, не си ли спомняш. Беше почти преди минута.
	— Извинявай, бях…
	— Ужасно зает.
	Той взе вилицата, забоде я в яйцата пред себе си, усети как жълтъкът се разкъса.
	— Позна.
	— Утре става една година оттогава — каза тя.
	— Знам.
	— Хайде да се върнем пак на наблюдателницата.
	— Не знам.
	— Спайк! Всичко това свърши. Ако отново минеш оттам, ако покажеш на самия себе си, че всичко се е променило, може би сънищата ще секнат.
	— Може би — измърмори той, като си играеше с яйцата. Звънливият вой на сирените беше заглъхнал, удавен в рева на далечни призраци.
	— Трябва най-сетне да си честен, скъпи. Стига сме си играли на смелия слепец, Спайк. Стига вече. — Тя млъкна и чашата й за кафе звънна върху масата. — От сирените е, нали?
	Той кимна.
	— Напомнят ми за…
	Ръката й нежно докосна китката му и я стисна:
	— Знам.
	— Тези какви бяха?
	След миг, достатъчен за него да разбере, че ще го излъже, тя каза:
	— Не знам. Сирени. Какво толкова? Тук непрекъснато чуваме сирени, Спайк.
	— Пет, една след друга. И се движеха бавно, може би с десет мили в час. Дори не спряха на светофара, защото им отне тридесет и пет секунди да минат пресечката. Зеленото свети само тридесет секунди. Следователно…
	— Добре, Шерлок, ескорт беше.
	— Чий?
	— Спайк, не разбирам защо ти трябва да знаеш всичко за света, който не можеш да видиш? Понякога си по-досаден и от Джейни с нейното постоянно защо-защо-защокане.
	— Щом е толкова невинно, защо просто не престанеш и не ми кажеш, Дебра?
	Чу я как отново дръпна от цигарата, после бавно изпусна дима и изтръска връхчето в пепелника. Гласът й премина в шепот, когато му каза:
	— Беше конвой за един автобус, пълен със затворници, които се местят от Кук Кънтри в Стейтвил.
	— Същият като онзи, който отведе и Старк там.
	Тя отново стисна ръката му:
	— Автобусът минава по един и същ път, Спайк. Пълен е на отиване и е празен на връщане. Забрави омразните писма на това копеле, любими. Тим Старк ще го държат в Стейтвил, докато изгние.
	— Или докато намери начин да избяга — прошепна той в отговор.


>	Втора глава

	Тим Старк стоеше до укрепения с решетка прозорец, който гледаше от стая за разпити номер 3 към преградения двор долу, и погледът му се спря върху ескортирания автобус, който превозваше затворниците от Кук Кънтри. Докато психиатърът бръщолевеше нещо зад гърба му, той застана между него и прозореца. Бавно и безшумно провери здравината на ключалката и касата. Има начин да се избяга от всеки затвор. Просто трябва да откриеш какъв е и кога да го използваш. А той бе твърдо решен да избяга. И то скоро.
	— Мистър Старк — бърбореше психиатърът, — ъ-ъ… Тим. Може ли да те наричам Тим?
	Старк задържа погледа си върху дългата върволица нехайни негри, които се процеждаха в двора от стъпалата на автобуса. Строй се в колона. Изправи се. Изпъчи се. Млък. Ходом марш. Раз, два, раз, два… Змията от затворници се тътреше напред, обградена от ченгета с вид на инструктори от морската пехота, подбрали балъците пред себе си. Добре дошли в Стейтвил, задници такива.
	— Тим. Защо да не те наричам Тим?
	Наричай ме, както искаш, задник такъв. Няма да ми е за пръв път. Старк продължаваше да стои с гръб към него, пръстите му разтоварващо пукаха. Какъвто и да е пътят навън, няма да е оттук. И със сигурност няма да е сега. Разбира се, можеше да счупи врата на психиатъра за половин секунда, но на всеки две минути минаваше въоръжен патрул. Дори и прозорецът да беше отворен, нямаше достатъчно време. Дори и да се измъкнеше сух навън, какво щеше да прави после? Да открадне патрулна кола от пазачите с 12-калиброви пушки? Дори и да я откраднеше, какво щеше да прави после? Да разбие портала посред бял ден? Всичко опираше до проклетата кола. Даже ако имаше късмет и вратата беше отворена.
	Никакъв шанс. Не беше видял и ден късмет през живота си. Ако разчиташ на късмет, значи не мислиш. Това щеше да каже Уейд. Винаги това казваше, използвай главата си. Мисли. И после пак мисли. Ръчкай за пробойни в плановете си. Запълни ги. Промени плана. Използвай шансовете си.
	Първо план.
	— Тим? Ще останем тук колкото искаш.
	Все още гърбом, Тим сви рамене. Десет години и четири месеца, преди да стигне до първото съдебно заседание за освобождаване под гаранция. Какво значение имат няколко часа с тоя чекиджия?
	Тим чуваше как психиатърът почуква с химикалката си по пластмасовото бюро. Изгаря от нетърпение. Става късно. Неотложна среща. Жена и деца вкъщи. Идва Коледа. Няма да говори още дълго. Търпение.
	— Виж, Тим. Вече си в изолация. А и тези гафове в досието ти. Трябва добре да си помислиш как ще изглежда всичко това, когато се събере комисията за опрощаване на присъдите.
	Чакане му е майката, онзи вече не издържа.
	— Виж, какво значи това, а? Искаш здраво да ти насолят задника, така ли?
	— Никога не ме заплашвай — промърмори Тим. Стана изведнъж.
	— Какво?
	Млък. Нито дума повече.
	— Какво каза? Никога не ме заплашвай, това ли чух? Чудесно. Защо пък да те заплашвам? Защо просто не забравим случилото се? Това ли искаш? Знаеш ли колко изкарва някой белязан, като го пуснем след нещо подобно? И знаеш ли колко ще им трябва на тия групови изнасилвани да се докопат до теб?
	Тим сви рамене. Зад автобуса от Кук Кънтри строежът на новата сграда на затвора беше почти завършен. Пътностроителните машини, багерите и булдозерите лазеха към огромните ремаркета, готвеха се да си тръгват. Всевъзможни камиони за отпадъци заставаха на опашката и бавно се изпълваха с отломки. Утре щеше да е големият ден на управителя. Утре щеше да пререже лентата. Поръчаното отгоре разширение беше готово и пресата щеше да остане потресена.
	Блясък на светкавица разцепва мрака над неосветено плато някъде дълбоко в мозъка му и разпалва нови хоризонти.
	Скоро. Но как?
	Химикалката продължаваше да потраква по бюрото. Дълбока въздишка.
	— Виж, Тим. Длъжен съм да го направя. Правилникът го изисква. Дай да забравим мълчанието на старите затворници. Ти си белязан човек. А и сигурно си корав тип. Видях архивите. Тюлени. Тайна операция в Афганистан. Засекретен брой убити и оръжейна експертиза. Министерството на отбраната не ни дава нищо повече. Но и така е ясно, че си кораво момче. И какво от това? Ти си съвсем сам. Трябва да има към триста трепачи, които само чакат да им дойдеш. За бога, човек трябва и да спи понякога, не смяташ ли?
	— Свършихме ли?
	— Не.
	Тим отново сви рамене. Отдолу мина покрит камион, пълен догоре с преплетена неразбория от дървени греди за скелета, неизползван кабел, невлезли в употреба винилни водопроводни тръби и други боклуци. На предната врата намали, спря с остро изскърцване, но не достатъчно дълго, за да се слегне летящият прах, после с трополене дръпна напред и превали портала. Зъзнещият пазач му махна, без дори да го погледне.
	Старк премести очи през двора обратно към редицата чакащи самосвали. Наемни работници. Никакви затворници. И никакви пазачи. Ясно като бял ден.
	Той вдигна поглед към охранителните кули по протежението на стените. Постоянно някой се взираше надолу. Какво наблюдаваха? Сградите на затвора и дворовете. Игралните площадки и входовете на гимнастическите салони. Управителят не искаше сакатлъци. Утре беше големият му ден.
	— Тим… Тим! По въпроса за досието — да пробваме дали това ще опресни паметта ти, имало някакво сбиване в четвърти коридор на Сграда С. Дори да не си бил замесен в началото, вече си. Прав ли съм? Ако не съм, сега му е времето да говориш, защото, ако нищо не кажеш, всичко влиза в досието, Тим, а комисията внимателно преглежда всички досиета. Само търсят повод, какъвто и да е повод, за да кажат „не“. Схващаш ли?
	Тим отново сви рамене. Нямаше никакво значение какво говори психиатърът. Вече не. Сега вече имаше план.
	— Доколкото знам, в тази суматоха четирима черни — _трепачи_ — се нахвърлят върху един бял. Сигурно не си бил ти, нали, Тим? Естествено, има значение дали просто си се защитавал или…
	— Или какво?
	Тежка въздишка. Дълбока и продължителна. След което психиатърът каза:
	— Имало е свада. Започнал побой. Охраната пристигнала почти веднага, но дотогава единият от трепачите вече бил мъртъв, други двама били осакатени — в момента са в болница, а последният бил избягал. Какво знаеш за това?
	— Така се случи.
	— Тоест?
	Сега химикалката тракаше непрестанно.
	Тим отново сви рамене.
	— Забравил съм.
	— Но ти си бил _там_.
	— Какво от това?
	— Сега колко време мислиш, че ще изкараш?
	Тим пак сви рамене.
	— Не можеш да ги избиеш всичките.
	Тим на свой ред въздъхна, скръсти ръце на прозореца и положи глава върху тях. Чу как психиатърът затвори папката зад гърба му и измърмори:
	— Не бих искал да съм на твое място. Не и сега. За нищо на света.
	— Свършихме ли?
	— В случай че нямаш някоя последна молба.
	Тим се обърна за първи път и се усмихна. Почеса се по тила, пъхна ръце в джобовете си, наведе брадичка напред и изръмжа:
	— Попитай управителя дали мога да получа едно прекрасно преебаване за Коледа, задето реших шибания му негърски проблем, а?


>	Трета глава

	— Имаш ли 25 цента? — попита Дебра.
	Въпросът й наруши мълчанието и отекна във високите стъклени прозорци, които трополяха от блъскащите пориви на вятъра отвън. Спайк Халек се ровеше в джоба си и пресяваше разпилените дребни монети. За разлика от банкнотите с монетите беше лесно. 25-центовите бяха леки и не приличаха на нищо друго с техния размер. Тези по десет и по един цент бяха по-сходни, но едноцентовите бяха винаги по-дебели. И така за нула време си съставяш безпогрешна представа.
	Като разпозна с пръсти монетите и отдели три, той попита:
	— Три стигат ли?
	— Чудесно. — Стъпките й се приближиха с потракване към него и спряха.
	Слушай внимателно и по вървежа можеш да познаеш някой човек не по-зле, отколкото по гласа. Научават те на това в училището за слепи. Докато другите от групата, които също като него бяха изгубили зрението си, се бореха за елементарни умения, Спайк стана първенецът на класа. И защо не? Преди да бъде ослепен в кабината за озвучаване и звукозапис, той сам измисляше звуци за актьорите, които се движеха по сцената. И те бяха отлични. Стъпките бяха също така неповторими, както гласовете. Дебра вървеше забързано, сякаш в галоп, подскачаща и хвърковата походка, която показваше като в огледало цялата й енергичност, външността й, самата нея.
	— Четвърт — напомни му тя и щракна с пръсти. Стар навик, до който прибягваше, за да го изведе от — както ги наричаше, неговите „трансове“.
	Той се протегна към разпръскващия се облак „Репешаж“, прицели се точно там, където трябваше да бъде ръката й. Обикновено я уцелваше. Ако не сполучеше, щеше да познае по шумоленето на дрехата й, че поднася длан към мястото на срещата. Когато звукът е пътеводна светлина в живота ти, ушите ти се превръщат в очи.
	Тя препусна обратно по твърдия под право към големите прозорци. Знаеше, че се отдалечава — не само защото стъпките й станаха по-слаби, но и защото ехото от стъклото го достигна по-бързо.
	— Как е навън? — попита той.
	Скиорското й яке прошумоля, когато тя се обърна наполовина, намести с една ръка туристическия телескоп и го завъртя на скърцащата му поставка. Отвърна, заливайки се от смях:
	— Хайде да те видим сега колко си умен, гений такъв. Защо сам не си отговориш на въпроса? Как е навън?
	Той се усмихна в отговор.
	Прекрасна жена. В нея имаше повече доверие, отколкото на всичко, което някога бе притежавал. Лесно можеше да стане мързелив, зависим, отстъпчив. Ако не внимаваше, нуждата щеше да се изврати в потребност, а нищо чудно вече и да бе станало така. Тя не искаше такава съдба за него. Искаше го също толкова силен и независим, както когато го бе открила преди една година.
	Той преодоля крачка по крачка разстоянието до прозореца, като изчисляваше по интервалите в ехото от стъпките си къде да спре. Закова се на една ръка разстояние. Стъклото на прозореца издрънча в отговор, сякаш го поздравяваше.
	— Навън е ветровито — каза той.
	— Колко си проницателен! Аз пък мислех, че е просто Чикаго.
	Той се усмихна. После разпери пръсти и върховете им докоснаха стъклото.
	— И студено.
	— По-добре, но нищо впечатляващо. Откъде си сигурен, че не те будалкам? Откъде знаеш, че не стоим на наблюдателницата при О’Хеър, а не на върха на Сиърс Билдинг?
	— Елементарно — разсмя се той.
	— Направо ме убеди.
	— Почти Коледа е. Ако бяхме в О’Хеър, на излизане от таксито всичко щеше да бръмчи и да жужи. Ревът на реактивните самолети, гласовете, които обявяват останалите полети — невъзможно би било да сбъркам.
	— Добре, тогава отписваме О’Хеър. Откъде обаче си сигурен, че сме на Сиърс Билдинг?
	— Големината, тежестта и разположението на входната врата. Стъпките през фоайето до асансьорите. Издигането на асансьорите плюс секундите до спирането…
	— Да не си ги броил?
	Той кимна и продължи:
	— Самото спиране ми подсказва, че е много висока сграда. После другите асансьори. И пак издигането, плюс секундите до наблюдателницата. Образът на самите звуци от наблюдателницата, плюс шума от прозорците. Всичко пасва.
	— И?
	— Какво и?
	— Всеки път, когато затаиш дъх по този начин, знам, че нещо премълчаваш.
	Той сви рамене. Беше права. За пореден път. Той си пое дълбоко въздух и си призна:
	— Причината, поради която бях абсолютно сигурен, беше… по памет.
	— Миналата година?
	Той кимна.
	— Изглежда, сякаш е било в друг живот.
	— Връща се при мен в сънищата. Понякога се чудя дали наистина всичко е свършило.
	Чу поставката на телескопа да изскърцва, после спря — обективът попадна на нещо. Без да може да спре прилива на адреналин, той мушна ръце в джобовете си и тежко преглътна.
	— Ти поне имаш същите очи, както и преди година. Какво става сега навън?
	Отговорът й отскочи от лоста между прозореца и пода.
	— Не си го спомням толкова добре, колкото тази черна година оттогава насам.
	— Когато си уплашена, зениците ти се разширяват. Всичко изглеждат по-ярко, отколкото е в действителност.
	— Сигурно съм била много уплашена.
	— Но не беше сама.
	— Не, не бях. Единствено Джейни беше сама.
	Спайк се пребори с надигналата се вълна от спомени.
	— И така, как е навън?
	Дебра отново прегракнало се разсмя.
	— Студено, ветровито, с кръпки Карл Сандбергова* мъгла, която се промъква на котешки лапи през града на широките плещи.
	[* Американски поет и биограф (1878–1967). — Бел.ред.]
	— Много поетично.
	Телескопът заскърца насам-натам и рязко спря.
	— Тя стоеше точно там.
	— Виждаш ли мястото?
	— От време на време, когато кълбата облаци се разнесат. Тази година няма сняг, но това може и да се промени.
	— Все още не мога да повярвам, че го направихме, че наистина го направихме — измърмори той.
	— Ти го направи, Спайк. Ние помагахме.
	— Освен Яновски.
	Дългата пауза се утаи във въздишка:
	— Яновски също помогна, по собствения си перверзен начин.
	— В последния момент, когато можеше да се окаже — той се мъчеше да намери думи — прекалено късно.
	Дебра въздъхна пак, след това заговори с дълбокия си гърлен глас:
	— Спайк, погледни на нещата по този начин. Какво, ако беше откликнал веднага? Какво, ако беше приел открито всяка една възможност, която му предлагаше? Какво, ако не те беше принудил да го убедиш с железни доводи, че сигналите за откуп идват от място, чието разположение може да се установи _абсолютно точно_?
	— Можехме да стигнем до Джейни, преди да я преместят.
	— Или пък да се включим прибързано, като кръстосваме нашир и надлъж града с патрулни коли и надути сирени. Помисли как щяха да реагират Хенсън и Старк на едно такова внезапно активизиране на патрулните коли, втурнали се с всичка скорост по код за отвличане. Може би Джейни изобщо нямаше да стигне жива до наблюдателната площадка.
	Спайк изчака един миг със стиснато гърло, преди да кимне в знак на съгласие:
	— Може би.
	— Важното е, че си върнахме Джейни жива и здрава.
	— Или важното е, че получих куршум от снайперист, докато спасявах Джейни.
	— Е и? — Дебра беше груба, понякога дори коравосърдечна. Може би просто си беше такава. Тя беше — или някога е била — ченге. Извъртя се към него, защото гласът й се усили, и му каза:
	— Може би ако не беше прострелян, нямаше да те направим почетен полицай на Чикаго. Може би ако не беше прострелян, нямаше да изглеждаш чак такъв герой, какъвто те изкара списание „Пийпъл“ в специален материал, посветен на теб.
	Тя си пое дъх и се канеше да продължи, когато Спайк я сряза:
	— А може би ако не ме бяха изкарали такъв герой в статията на „Пийпъл“, Тим Старк нямаше да ме заплашва и да ми изпраща от Стейтвил писма, пропити с омраза.
	— Спайк?
	— Какво?
	Успя да я чуе как скръсти ръце под едрите си гърди:
	— Направи си сам една дребна услуга, сладурче. Поднеси си подранил коледен подарък. Приеми, че Тим Старк е на много дълга почивка на държавни разноски. Данъците ти се харчат по предназначение. Сега ще се отпуснеш ли?
	Спайк се обърна. Може би трябваше да се отпусне. Джейни беше в безопасност, сега от ново покушение я пазеха двама внимателно прикрити телохранители. Тя изглеждаше същото ведро, енергично, весело и игриво дете, което познаваше преди, ако не се брои, че беше станала малко по-предпазлива. Майка й — сестрата на Спайк, Елън, й беше помогнала да го преодолее. А също бащата на Джейни, Брайън. Единият от похитителите беше мъртъв. Другият бе в затвора.
	Щастлив край, нали така? А сънищата?
	Стига вече. Къде изчезна прочутият хумор?
	— Хей, Дебра?
	— Какво, жребецо?
	— Мислиш ли, че японците ще ни оставят да наричаме тая сграда Сиърс Билдинг?
	— Разбира се.
	— Защо да се разбира?
	Тя тихичко се изкикоти.
	— Ти как мислиш? Че ще го кръстят Накатоне Билдинг ли? Не смятам, че могат да си позволят да наемат Брус Уилис за охрана, не си ли съгласен?
	Хуморът се пръсна като спукан балон. Образът на терористите го заля с порой от страх, събуди спомена за нощните му кошмари. В тях Тим Старк се връщаше и изпълняваше заплахите си. Въпреки високите си стени и безбройните си системи за сигурност Стейтвил изглеждаше прекалено наблизо, за да се чувства спокойно.
	Дебра сигурно бе усетила как го обзема униние, защото следващото, което каза, бе:
	— Както е да е, това приключи. А животът продължава. Следващата спирка е партито на Яновски. Да не си загуби ума от страх?
	— Разбира се, защо не?
	Прозвуча някак небрежно. Но въпросът бе реторичен. И той знаеше отговора. Навестяваше го в сънищата му.


>	Четвърта глава

	Отново това проклето почукване на вратата.
	Управителят Олховски захлупи микрофона с голямата си ръка, с дълбока въздишка притисна слушалката до гърдите си и погледна нагоре. През чистото замрежено стъкло видя натрапения му отвън психиатър, душеприказчикът, обхождащ своето паство, назначен от Спрингфийлд да дава психиатрични заключения и да докладва за необичайни произшествия — като скорошното сбиване например. В основни линии скапана политика и либерални лайнарщини. Но какво може да стори човек?
	Той освободи слушалката, вдигна ръка и му махна да влезе. С решителен, но дипломатичен тон каза:
	— Извинете, г-н губернатор, излезе нещо… Не, сър. Общо взето, няма проблеми. Просто рутинна проверка. Убеден съм, че сте наясно с тези неща.
	Вратата се отвори и психиатърът се вмъкна в стаята.
	— Не, сър, тук сме на сигурно място. Всичко е наред. Гарантирам. Няма за какво да се притеснявате.
	Олховски посочи един стол. Психиатърът седна.
	— Да, аз също с нетърпение очаквам да се видим. Взех ножици. Жена ми намери огромна жълта панделка…
	Психиатърът отвори куфарчето си и извади нещо отвътре.
	— Не-не-не-не-не, не мисля, че пресата ще вложи особен смисъл в жълтата панделка, нещо като освобождаване на затворниците, това ли имате предвид? Вържи жълта панделка и всичко останало… Вие какво?
	Психиатърът започна да прелиства дебела папка, като проверяваше записаното и отбелязваше някои страници с цветни кламери.
	— Смятате, че трябва панделката да е червена? Разбира се. Също като прерязване на бюрократичната червена лента върху досие, нали така? Да, разбира се. Не-не-не, няма проблем.
	Психиатърът вдигна очи, погледна часовника си. Да поглежда часовника си! За какъв се мисли тоя нещастен лайнар?
	— Вие също, г-н губернатор. Съжалявам, че съпругата ви няма да може да го направи. Предайте й много поздрави. Както и Весела Коледа. Дочуване.
	Олховски затвори телефона и пое дълбоко въздух — достатъчно продължително, така че психиатърът да го попита:
	— Ще може ли за минутка?
	Олховски се изсмя, приглади падналите разпилени косми върху лъсналото си теме и каза:
	— Точно навреме! Видяхте ли Старк?
	— Да.
	— Призна ли?
	Психиатърът се ухили в отговор. Подигравателно? Олховски укроти гнева си със студения въпрос:
	— Нещо смешно ли казах? Имам едно убийство, трима са в болница, мястото е на път да хвръкне във въздуха. Явно чувството ви за хумор ми убягва.
	Фелдстайн вдигна и двете си ръце, дълбоките му очи се затвориха.
	— Не се смея на това. Дадохте ми един час за човек, издържал цял месец на съветски мъчения в Афганистан.
	— Някакво развитие?
	Фелдстайн пусна една въздишка. Олховски познаваше тази въздишка. Той самият доста често въздишаше така.
	Психиатърът попита:
	— Чели ли сте досието му?
	— Напоследък не ми остава и миг свободно време. Довечера ще купувам червена панделка за губернатора, а чакам да се обади и един сенатор. Наистина бих искал тези важни персони да дойдат и да си отидат без повсеместен бунт в затвора. Останалото са подробности. Нали затова ни пращат експерти като теб? — Олховски пъхна ръце дълбоко в джобовете си и закрачи из стаята.
	Фелдстайн, видимо спокоен, остана седнал. Мръсното копеле сигурно беше откраднало валиум от аптечката.
	Докато Олховски крачеше напред-назад и зяпаше покритите самосвали, които се подреждаха един след друг и после потегляха по пътя си, Фелдстайн се изкашля веднъж и изгъгна:
	— Той говори съвсем малко. Но това е в съзвучие с психиатричната оценка за него от времето, когато се е уволнил от военноморския флот.
	— Искате да кажете, че съдът ми е пробутал някакъв смахнат?
	Фелдстайн запази самообладание.
	— Много е вероятно така да излезе. Но няма никакъв смисъл да се питаме защо. Изобщо не мога да разбера адвокатите, така че не питайте мен. Всичко, което мога да кажа, е, че по всички външни признаци Тим Старк изглежда напълно рационален човек, но в действителност е доста склонен към ирационални импулси.
	— Какво мога да очаквам от него, Фелдстайн? — Той хвърли едно око на часовника си. — Какво е вашето заключение?
	Фелдстайн пое дълбоко дъх, плъзна папката си обратно в куфарчето и погледна нагоре към него:
	— Не знам.
	— Не знаете?
	— Аз съм психиатър, не медиум.
	— Оставете пророчествата. Само ми кажете как да постъпя със Старк, за да не предизвика неприятности наоколо, да речем, двадесет и четири часа?
	Фелдстайн щракна закопчалките на куфарчето си.
	— Може би никак.
	— Никак? — излая през смях Олховски.
	Фелдстайн сложи ръце върху куфарчето.
	— Той не е по бурните реакции. Като дете често са го биели, така че се е научил да се сдържа. Научил се е, при това по-добре от повечето хора с нормално възпитание, как да избягва откритите сблъсъци и как да се измъква от последствията.
	— Тогава как, по дяволите, е попаднал тук?
	— Докога смятате, че ще остане?
	— Това май че не го разбрах — присви клепачи Олховски. Психиатърът не трепваше, не мигваше, дори не преглъщаше шумно. Валиум трябва да е.
	Фелдстайн се обади с глас като полярен лед:
	— Аз пък го разбрах, предимно от своите наблюдения. Той е страшно потиснат. Всичко се трупа вътре в него. Целият този гняв, енергия, амбиция. Един от начините да се справи с тях е да ги впрегне в дълги, разработени до най-малката подробност игри на отмъщение.
	— Игри на отмъщение?
	Фелдстайн кимна и вдигна показалец.
	— Ще ви приведа една показателна история. Из разпитите около неговото уволнение. Веднъж, когато баща му го набил жестоко, Тим станал рано на следващата сутрин, пронизван от страхотна болка. През цялата нощ валял сняг, на сутринта също още продължавало да вали. Било тъмно, така че никой не можел да го види. Самичък, той отишъл в кухнята и взел една кофа от шкафа под мивката. Колкото се може по-тихо той напълнил кофата, излязъл навън и я излял по стръмния път зад новата кола на баща си. Баща му обичал тази кола повече от всичко на света, или поне повече от жена си и детето. А малкият Тим добре знаел това. И така, кофа подир кофа, той направил здрава ледена покривка върху стръмнината, докато тя не станала гладка и хлъзгава като масло. После, все още по тъмно, той мъчително се прибрал, борейки се с ужасната болка, изсушил кофата, поставил я обратно под мивката точно както я бил намерил, заличил всички следи от разлята или случайно покапала вода и отново си легнал.
	След няколко часа баща му станал за работа. Навън било все така тъмно. Нагазил хрущящия сняг, убеден, че колата ще мине. Само че когато започнал да се спуска надолу по пътя, така и не могъл да спре. Веднъж попаднала върху леда, колата просто се засилвала все повече, все по-бързо и по-бързо, докато накрая не се забила в канавката край улицата.
	Какво обаче можел да направи? Божа работа. Колата била потрошена. А той закъснявал за работа. Бесен и безпомощен, също като Тим. „Сега вече знае какво е да се чувстваш така“, казал Тим на лекаря от флота.
	Олховски отново погледна часовника си, сведе очи към телефона и започна да почуква по махагоновото си бюро.
	— Значи побъркан на тема отмъщение, така ли?
	Фелдстайн поклати глава.
	— Не е толкова просто. Казано на клиничен език, той е параноик, воден от дълбоко вкоренена нужда от отмъщение. Само че тя следва определен рисунък, има собствена схема — като игра.
	— Игра?
	Фелдстайн отново кимна.
	— Една и съща схема. Отново и отново. В която елементите никога не се променят. Измама. Унижение. Отмъщение. А вземе ли веднъж някого на мушка, не пропуска.
	Олховски с въздишка поклати глава.
	— Почти ме зарадвахте, че не съм аз.
	— Откъде сте толкова сигурен?
	— Моля?
	Фелдстайн повтори въпроса си.
	— Това вече е царството на призраците. Той просто ненавижда хората с власт. Докато седях в една стая с него — простете за неклиничната терминология — ясно усетих неговата враждебност — в начина, по който държеше изправено тялото си, как свиваше юмруци, сякаш му е все едно дали ще се поразходи, или ще ми счупи врата.
	— Може би.
	— Какво? — каза Фелдстайн.
	— Сам казахте, че не сте медиум, а психиатър. Приемам това. Защо просто не потулим милия стар Старк в дълбоки води, докато не приключи посещението на нашите важни особи?
	— Няма да е много разумно.
	— Какво казахте? — попита Олховски.
	— Разбирам подозренията ви…
	— По дяволите, кой друг е участвал в това сбиване — човек, който има шестима негри насреща си, убива единия, изважда от строя други двама и принуждава останалите да побягнат?
	— Той все още може да го направи.
	— Докато не го пипнат. А това със сигурност ще стане.
	Фелдстайн въздъхна дълбоко.
	— Върнете го обратно в килията му. Преместете съкилийника му. Оставете го да се съсредоточи върху тези снимки.
	— Снимки?
	Фелдстайн вдигна очи.
	— Има ги в папката.
	— Значи може и да я прочета, когато се пенсионирам и нямам какво друго да правя. Какви снимки?
	Телефонът иззвъня.
	— Търсят ви — прошепна Фелдстайн и стана да си ходи. — Ще ви оставя папката.
	Олховски вдигна слушалката, докато психиатърът се изнизваше през вратата. Придърпа папката, отгърна корицата и започна да чете оттук-оттам. В същото време заговори, сърдечно и топло:
	— Да, сенаторе, колко мило, че се обаждате. Вече сте тук! Великолепно. Ще ви трябва около час да стигнете дотук, стига времето да е благосклонно. Да-а-а-а, така казват. Чака ни истинска сензация.


>	Пета глава

	Номерът на този тип беше 91238.
	Тим го прочете на ризата му между решетките. Падаше се горе-долу на височината на очите му, на около шест стъпки над тясната пътека. Ако речеше да се освободи от прегърбената си стойка, мъжът като нищо щеше да надскочи двата метра. Тим нямаше никаква представа как — или защо — е дошъл.
	Не беше негър. Просто огромен бял тип, който не изглежда особено як. Не че беше отпуснат като чувал. Висок и омекнал, застрашителен само на ръст. Ако трябваше да го повали, един остър режещ удар в слънчевия сплит щеше да го превие на две, после засилка с коляно щеше да потроши носа му, запращайки парченцата право в главния мозък. Както казваха тюлените, едър не значи як.
	Но момъкът нямаше вид на бияч.
	Значи беше другият вариант. Отборът главорези на управителя работеше рамо до рамо с охраната за разрешаване на „дисциплинарни проблеми“ по неофициален път. Но пък те обикновено пристигаха на тълпа, с ключовете от килията ти в ръка.
	Сега не беше така.
	Сега мъжагата беше с един лейтенант. А лейтенантът може да те изведе на разходка, ако поиска. Какво всъщност ставаше?
	— Аз съм Колкинс — каза едрият тип и протегна ръка през решетките, за да се ръкува. Същинска глупост, ако беше дошъл да се бие, защото не се искаше голяма сила да му извиеш пръстите назад, да приклещиш лъчевата кост върху пръчките на решетката и да я скършиш като кибритена клечка. Тим бавно пъхна собствената си ръка в огромната лапа. Онзи я стисна без никаква сила. Тим познаваше собствените си ръце, здрави като желязо.
	Тим вдигна очи, срещна погледа на Колкинс и примига. Само толкова. Един вид признание, а не страх. Сякаш казваше: „Виждам, че си тук, какво искаш?“.
	Лапата пусна ръката на Тим, пресегна се до джоба на ризата и извади пакет „Бенсън & Хеджис“.
	— Цигара?
	Тим поклати глава.
	Колкинс извади една за себе си, захапа я и затърси огънче. Намери кибрит, измъкна една клечка, драсна я и запали. Лейтенантът зад него мина напред, отключи килията и се върна обратно. Колкинс издуха облак дим и се усмихна:
	— Малка разходка?
	Очите на Тим трепнаха, нащрек за неприятности. Когато не видя нищо подозрително, той пристъпи в тесния коридор и пое дълбоко въздух.
	— Защо не излезем оттук? — каза Колкинс.
	Тим кимна едва и погледа към лейтенанта.
	— Не му обръщай внимание — каза Колкинс. Едрият тип посочи с ръка стълбището в края на коридора. Тръгнаха заедно. Лейтенантът вървеше на двадесет крачки зад тях.
	Шест килии по-нататък някаква чернилка скочи на крака и се разкрещя:
	— Мъртъв си, тебешир скапан! Знаеш ли го това, копеле мръсно?
	Тим го изгледа кръвнишки в отговор.
	Колкинс мушна ръка под лакътя му и прошепна:
	— Не спирай, Старк.
	Килията остана зад гърба им. Тим се обърна и видя черния да размахва юмрук, като продължаваше да вика:
	— Ш’те накълцаме на парчета, хубавецо! Кожата ше ти съдереме и ше я обесим на ивици да се вее по перилата! Ше…
	Това бе всичко, което негърът успя да избълва, преди мълчаливият лейтенант да го перне през ръцете с палката си. Вой на умряло прокънтя по коридора и отприщи буря от крясъци и псувни, които екнаха нагоре и надолу по етажите.
	— Зарежи го — каза Колкинс. — Културни форми. Просто маска, под която се крие страх. Мислят си, че ако могат да те изплашат, няма да им се наложи да те бият. А на мен нещо ми се струва, че не им се ще особено да се бият с теб. Не и след сряда.
	Тим вървеше, като оставяше Колкинс между себе си и килиите. Не знаеше къде отива, но поне беше вън от клетката. Това решаваше проблем номер едно.
	Докато слизаха по железните решетъчни стълби, Колкинс подхвана разговор:
	— Чух нещо за теб и за един случай в Холдън, щата Канзас. Преди четири години? Отвлечено е малко момиченце. Получен е исканият откуп. И повече никой не вижда детето. Никаква следа от парите. Никакви заподозрени. Висящ случай. Да ти звучи познато?
	Тим сви рамене. Знаеше за този случай. Благодарение на заемната служба в библиотеката на Стейтвил имаше достъп до архивите. Случаят, който Колкинс спомена, страшно приличаше на всичко, което двамата с Уейд бяха предприели при отвличането на малката Гранвил, само че онези типове бяха извадили късмет. Защо? Като изключим Халек, каква беше разликата? Нямаше разлика. Ако не беше Халек, той щеше да е свободен, богат и щеше да тъне до ушите сред извратени жени. Достатъчен повод да го убие.
	— Носят се приказки, че е твое дело.
	Тим не беше и споменавал такова нещо. Когато библиотекарят го попита защо се интересува, той му каза истината — просто искам да видя дали има заподозрени. Което впоследствие бе прераснало в подозрение, а накрая във „факт“.
	— И аз съм го чел — каза Колкинс.
	Тим сви рамене. Торба фъшкии. Само че същата тази торба фъшкии го доведе до приземния етаж на сграда Б и сега му предлагаше:
	— Какво ще кажеш да подишаме малко чист въздух? — рече Колкинс.
	Тим кимна. Още една крачка към свободата. За какво беше всичко това? Лейтенантът беше изостанал на четиридесет крачки зад тях и упорито продължаваше в същия дух.
	— Трябва ли ти дрешка? — попита Колкинс.
	— Ти как смяташ? — отвърна Тим.
	Беше ред на Колкинс да свие рамене.
	— Зависи какво време обичаш.
	— Тогава да вървим.
	На вратата на затворническия корпус нямаше никой. На масата на охраната бяха метнати две якета. Колкинс навлече едното и каза:
	— Ти си кораво момче, а?
	Тим сви рамене.
	— Дотук добре, кораво момче. Но онези все някога ще те пипнат. Няма значение кога. Те имат време. Десет годинки до първото дело за помилване, не е ли така?
	Тим блъсна вратата и хлътна в нощта. Хаотична плетеница от насочени външни прожектори разрязваше мрака на клиновидни парчета с остри ръбове. Отвъд северните игрища тежкотоварните самосвали продължаваха да изнасят боклуците, останали след строежа.
	Вятърът налиташе от север с постоянна скорост двадесет мили в час и шибаше въздуха, паднал поне пет градуса под нулата. Плътен слой натежали от сняг облаци затулваше звездите. Колкинс пъхна ръце в джобовете на палтото си и се обърна към Тим:
	— Накъде? — попита той.
	Тим остана смаян и сигурно му бе проличало, защото Колкинс се засмя, потупа го по гърба и каза:
	— Да, имаш избор. Запомни, Старк, не е важно какво знаеш, а кого познаваш, за да се държиш над водата.
	Зъбите на Тим затракаха, когато думите се процедиха през тях:
	— Не искам да се държа над водата. Искам да избягам. И кой, по дяволите, си ти?
	— Може би аз съм ключът? — отвърна Колкинс.
	Тим вдигна треперещата си ръка към новата сграда на затвора и кимна.
	Колкинс продължи:
	— Приятни помещения. Ще имам килия там. Една от най-хубавите. Също като ъглов кабинет, истина ти казвам. И знаеш ли защо?
	Тим потрепери и поклати глава.
	Колкинс прошепна сред надигащия се вятър:
	— Защото не е важно какво знам, а кого познавам. И защото съм бизнесмен.
	Лицето на Тим изразяваше недоумение. Колкинс го усети и се разхили:
	— Чудиш се, тоя да не е мръднал, се питаш, а пък аз ти казвам, че съм може би най-трезвомислещият човек, когото някога си срещал, Тим.
	В погледа на Тим все още се четеше съмнение. Колкинс спря и се обърна към него:
	— Виж, Старк. Какви хора има тук вътре? Две породи. Хора, които нарушават правилата, и хора, които правят сделки. Тия, дето нарушават правилата, са като твоите приятелчета трепачите например. Могат да мислят само на дребно. За тях животът е огромна ярост, лишена от всякакъв смисъл. Никой няма да ги накара да направят каквото и да било. Предизвикателство, това е тяхната игра. И завинаги ще си останат на топло. Хората, които правят сделки, са като мен и може би като теб. За тях е все същото — и вътре, и навън. Няма значение. Когато ти имаш нещо, което аз искам, а аз имам нещо, което ти искаш, печелим и двамата. Чаткаш ли? Сега изборът е твой. Ти от кои си?
	— Говори, не спирай — каза Тим. И като извърна глава през рамо, добави: — Но не ми допада надзирателят да се мотае наоколо, докато разговаряме. Дори не искам да го виждам. Чаткаш ли?
	Колкинс се усмихна и отново потупа Тим. Той мразеше подобни неща, но си замълча. Никой не го докосваше. Никой! Но ако ще е играч, трябваше да играе по правилата. Застинал неподвижно в жестокия студ, видя как Колкинс се обърна и махна на лейтенанта да се отдалечи. След това пак се извъртя към Тим и се усмихна:
	— Той наистина не е никакъв проблем. Но щом държиш да го няма, няма го.
	— А откъде се е пръкнал? — попита Тим.
	Колкинс се разсмя.
	— Защото и той се е научил да прави сделки. Не му остава много, като си плати данъците и застраховките. А жена му има нужда от операция, която той не може да си позволи. Аз от своя страна разполагам с известна сума отвън. Той има нещо, което аз искам. И ето ти сделка. Някой да знае? Някой да е пострадал? Просто бизнес.
	Тим внезапно се разгорещи. Точно това каза Халек, преди да го предаде, преди да развали сделката и да го вкара тук. Но точно сега Старк беше по-близо до осъществяването на плана си, отколкото и в най-смелите си мечти, затова каза само:
	— Карай нататък.
	— Добре. Нещо ми пошепва, че някъде си скътал повече от сто хилядарки след оня откуп от Холдън. Поправи ме, ако бъркам.
	Нямаше никакви хилядарки. Тим дори не беше припарвал в Канзас в живота си, но не прекъсна Колкинс. Не и както вървяха към новата сграда.
	— Така че — продължи Колкинс — разбирам положението ти.
	— И какво е то?
	Колкинс забави ход и се обърна.
	— Искаш да избягаш. Всеки това иска.
	— Дори ти?
	Колкинс сви рамене и се усмихна.
	— Някой ден. Точно сега доста пари изкарвам.
	Тим кимна. Само толкова.
	Колкинс продължи напред, прегърбил рамене, за да се предпази от студа. Думите му долитаха сред облачета пара:
	— Положението е следното. Трепачите ще те очистят. Въпрос единствено на време. Ден, седмица, може би месец. Не повече. Няма къде да се скриеш, а трябва и да спиш. Сделките вървят по всяко време, като например тази нощ. Чаткаш ли?
	Тим кимна. Колкинс въздъхна и поклати глава.
	— И кой, по дяволите, намазва от всичко това? Ти си мъртъв. Терорът на трепачите се разраства. А мангизите от Холдън гният, без да топлят никого. Каква е ползата? Никой не печели.
	— А трепачите?
	— О-о-о-о. Трепачите никога не отчитат печалба. Те си влагат акциите само в предизвикателства и отмъщение. Система на пълно пропиляване. Всички губят, включително и трепачите. Единственият начин да им удържаш юздите вътре е непрекъснато да им показваш, че хората, които правят сделки, в края на краищата винаги печелят.
	Той продължаваше да насочва Колкинс все по-близо до новата сграда на затвора, слабо осветена от няколко единични прожектора. Повечето образи се тълпяха в светлината от фаровете на камионите, които все така пристигаха да товарят боклук.
	— Каква е сделката? — попита Тим.
	Новата сграда на затвора бе на по-малко от сто метра пред тях, веднага щом прекосят поле прясно разровена замръзнала трева. Два чифта обувки заскърцаха през заскрежения терен.
	— Мога да те уредя за Менард.
	Тим знаеше за Менард. Слабо охраняван затвор в Южен Илинойс. По-малко убийци, по-малко гадняри. Лек режим. И най-важното — лесни бягства. В Стейтвил — само тридесет бягства за седемдесет години и нито едно за последните петнадесет. В Менард всеки месец губеха по някой питомец, прескочил оградата. Половината никога не ги хващаха отново.
	— И от Менард пак ще трябва да се връщам в Чикаго. По-далече е.
	Колкинс сви рамене, извади големите си лапи от джобовете, започна да ръкомаха и заговори страшно бързо:
	— Бизнесменска сделка. Виж сега. Давам ти шанс. Безплатно. Стигаш до Чикаго и намираш един човек на име Хаунд.
	— Хаунд?
	— Подземието на големия гараж на Орлиънс и Гранд, няколко преки по-надолу от експресната магистрала, зад стоковата борса. Работи за братята Сицилиано, чувал ли си за тях?
	Старк поклати глава.
	— Като стигнеш при него, кажи му, че те праща Колкинс. Там ще се погрижат за теб. Джони Сицилиано ми е приятел, ясно? Но няма как да се добереш дотам освен през Менард. Понеже никой не излиза от Стейтвил, освен ако не го пусне Олховски, а това скоро няма да стане — може би чак след месеци. Дотогава ще си мъртъв десет пъти. Така че ако искаш да се измъкнеш, имаш нужда от мен.
	— Кога ще стане? — Тим продължаваше да върви.
	— Дължиш ми капаро.
	— Капаро? — Не спирай да вървиш. Накарай го да върви. Новата сграда се издигаше все по-близо, от бетонните й стени ги деляха по-малко от тридесет метра.
	— От удара в Холдън.
	— Удара в Холдън?
	— Ами-и-и да — заекна Колкинс. — Не може да нямаш някой навън, който да плати. Майка, баща, гадже, брат, приятел?
	Още десет стъпки и стигнаха стената на новата постройка. Тим погледна нагоре, после изгледа Колкинс. Поклати глава.
	— Само че може да има малък проблем.
	Колкинс се изхили и отново тупна Тим по гърба.
	— Малките проблеми ги решаваме. Така постъпват хората, дето са печени в сделките. Никога не допускай да ти попречат разни дреболии.
	Втренченият поглед на Тим отмести ръката на Колкинс от рамото му. Той отново обърна очи към него и каза:
	— Само че проблемът може да не е толкова малък.
	— И какъв е той?
	Тим бе докарал Колкинс в сенките между лъчите на прожекторите. Зад ъгъла на новопостроения затвор самосвалите от редицата поемаха товара си и тръгваха. Старк погледна Колкинс в лицето с жестока усмивка.
	— Човече, нямам пукнат грош. И никога през шибания си живот не съм стъпвал в Холдън, щата Канзас.
	— Но — преди Колкинс да успее да продума още нещо, Тим изви ръката му, счупи я и мъжът се преви надве. А когато главата му клюмна напред, коляното на Тим се изстреля нагоре със страшна сила и потроши хрущяла на носа му, запращайки парченцата право в главния мозък.
	Огромното тяло застина за миг, преди коленете да се подкосят и да го повлекат надолу. Първо с тъпо хрущене в земята се удари разбитото му лице със зейнали от шока зеници. После вратът се усука, отпуснатите ръце се блъснаха в замръзналата почва и Колкинс се люшна наляво, забил глава в прясната мазилка. Изглеждаше някак гротескно, като огромна къртица, задълбала под стената.
	Тим коленичи, изхлузи якето от трупа и го навлече. Погледна наоколо, не видя охраната и предпазливо се запромъква напред, опрял гръб в стената. Щом стигна най-близкия до камионите ъгъл, провери наблюдателните кули. Прожекторите описваха мързеливи окръжности по двора, гонеха тъмнината и пресичаха с бавни равномерни откоси снежинките, които изпъстряха бръснещия вятър. Снопът светлина минаваше през едно и също място на всеки шест секунди. Предостатъчно време.
	Тим отново се огледа назад. Лейтенантът още чакаше. Докога? Докато Колкинс каже. Или не? Дявол да го вземе, шибанякът си беше надзирател. А те винаги усещат, зададе ли се някаква шибанящина.
	По-бързо!
	Някакъв чернокож началник-смяна извика:
	— Давай! Давай! Дай газ! Добре, качи насам. Следващият камион. Хайде, хайде, по-бързо!
	Един огромен тежкотоварен камион изрева и рипна напред, а хромираният му ауспух бълваше на талази задушливи изгорели газове. Прожекторът от кулата се плъзна над него и се обърна на юг. В полумрака огромна механична щипка захапа купчината излишни водосточни тръби, пръснати подпори, изхвърлени жици, разкривено арматурно желязо и потрошена зидария. С остро изскърцване стегна хидравличните си мускули и повдигна впитите си челюсти, премести ги над камиона и изсипа товара си със страхотен грохот.
	— Още веднъж, още веднъж, още веднъж, ей тука — дереше се черният началник. — Пълни бе, човече! Искам ги догоре!
	Когато чернокожият се обърна с гръб, за да тормози своите работници, Старк се шмугна безшумно сред сенките. Стигна на бегом задната страна на камиона, подскочи високо, сграбчи някаква халка и стъпи с единия си крак на подпората за задните светлини. С огромно усилие се изтегли нагоре, протегна се още повече и се залови с една ръка за горния ръб.
	Беше хлъзгав и студен.
	Пръстите му се впиха здраво, треперещи от напрежение, за да го издърпат. Той обаче се пързаляше!
	Бързо!
	Освободи долната си ръка от халката и я стрелна нагоре, за да подкрепи другата. Сега висеше свободно, краката му трескаво търсеха опора по стената на камиона. Наклонена и заледена, тя отказваше да му помогне. Вече и двете му ръце се пързаляха.
	Чудовищната механична щипка завъртя натоварения си клюн над главата му.
	— Това е то, това е, това е — викаше началникът. — Пускай! Напълни го догоре! — после пронизително изсвири с уста. — Ей, дайте още един камион, мой човек, още един шибан камион ми дайте!
	Поредният от върволицата камиони, строени в очакване край главната врата, запали с рев двигателя и пое към тях. Ако останеше още малко така, щеше да попадне в светлината на фаровете и край. А после, като се прибави и трупът на Колкинс, направо… Вдигни се!
	Двете му ръце се плъзгаха също толкова бързо, колкото тялото му се стремеше да ги задържи и да ги настигне. Тъкмо прехвърляше ръба, когато дланите му се изхлузиха едновременно и той загуби опора. Засили цялото си тяло напред, удари жестоко раменете си в ръба и започна да се свлича. Заби дълбоко брадичка, борейки се с болката, увисна така и дори се задържа. Двете му ръце отново литнаха нагоре.
	Напънал всички сили, успя да преодолее ръба точно когато щипката изсипа върху него порой от отпадъци. Купчината овъргаляни жици и мазилка го зари под себе си, като едва не го просна в безсъзнание. Черна пелена падна пред очите му. Бори се! Не се предавай, задник такъв! Ще замръзнеш! Изправи се със страшна мъка и разбута мазилката, за да си поеме въздух.
	Някъде отдолу чу началник-смяната да казва:
	— Разкарвай това оттук! Движение, мой човек! — и изведнъж: — Я чакай, стой! Какво е това?
	Тим затаи дъх. Какво ли беше?
	— Ало, мой човек! Задните ти светлини съвсем са сдали, знаеш ли?
	Шофьорът изръмжа в отговор:
	— Нищо им няма на скапаните светлини, мой човек.
	— Ето бе, тук. Виждаш ли?
	Тим чу как шофьорът дръпна ръчната спирачка, скочи от кабината, заобиколи и отиде при началник-смяната:
	— Не бяха изпочупени, мой човек. Няма начин.
	— Значи сега са се счупили.
	— Мамка им.
	— На теб мамка ти, Раймънд. Хич няма да ти плащам шибаните боклуци, мой човек!
	Реймънд, шофьорът, заскърца обратно по снега и скочи в кабината. Освободи ръчната спирачка, запали и потегли напред.
	Още една спирка и са навън. Тим усети острия бакърен аромат на кръв, почувства как струйката се стича по едната му ръка. Сигурно се е порязал, когато изсипаха тия лайна отгоре му. Лоша ли беше раната? Провери и спря кръвта с маншета на якето на Колкинс, нали му го беше взел назаем. Засега щеше да свърши работа.
	Шофьорът наби спирачки и камионът рязко спря на главната врата. Тим се оказа прикован като насекомо, заровен дълбоко в строителните отпадъци. Беше сигурен, че никой няма да го види. Безпокоеше го единствено прахолякът, който заплашваше да го издаде с някоя кихавица.
	Защипа първата.
	— Искаш да видиш дали не изкарвам тайно някой затворник, а, мой човек? — попита през смях шофьорът.
	— Вие, задници такива, само се гаврите с нас, ама ще вземем и вас да ви окошарим тука всичките до един. Я се пръждосвай!
	Тим чу как главната врата се отвори с бръмчене. Камионът изръмжа и тръгна. Усети как осите подскачат, докато минаваха през дезактивираната лента с шипове за гуми. Снопове светлина се вклиняваха в здраво наблъскания боклук над него. Миг по-късно отвсякъде го обгърна непрогледният мрак на нощта. Островърхи прашинки сняг хапеха все по-студената му кожа. В кабината по радиото гърмеше една стара песен на Сам Кук. Шофьорът си пееше, високо и фалшиво:
	— Така дрънчат мъжете, които каторгата събра да бачкат на една верига. Така дрънчат…


>	Шеста глава

	Сервитьори в бели костюми се суетяха като вихрушка нагоре-надолу между дългите маси, раздигаха съдове и прибори след основното ястие. Пред препълнената зала „Ватерло“ в хотел „Карлтън“, издигащ се величествено на северния бряг на езерото, новоповишеният сержант Ковалски Убиеца грабна микрофона от трибуната и го затегли нагоре. Докато жицата се разтягаше, за да достигне височината му от метър и деветдесет, микрофонът надаваше пронизителни писъци.
	Ковалски се опита да запуши микрофона с две ръце, което предизвика буря от смях сред останалите ченгета. Видимо насърчен, той се усмихна и заговори:
	— Тази система трябва да е по-стара и от Яно.
	Заел почетното място до него, сержант Ед Яновски се извърна и каза:
	— Хей, хей, хей, Ковалски. Това е пенсиониране. Капка уважение ли нямаш?
	Нов прилив на смях заля шумната компания. Ковалски дръпна микрофона настрана от протегнатата ръка на Яновски и каза на гостите:
	— Яно иска да знае къде се губи моето уважение? Ще изчакаме малко с отговора, а сега, скъпи роднини и приятели, сервитьорите ще ви поднесат чаша чудесно кафе и десерт.
	Сред всеобщата глъчка се чу глас:
	— Аз още пия!
	Последван като ехо от друг:
	— Аз също!
	— Впиянчените смокове не могат повече да се крият в тъмното, приятели. Тук е Спайк Халек, за да ви разобличи. И, между другото, нарочили ли сте си шофьор, момчета?
	— И още как! _Яновски!_ — провикна се първият глас.
	Плисна смях, докато не се обади вторият глас:
	— Мен също!
	Тогава веселието се надигна като вълна, която не подмина никого. Ковалски се обърна настрана, сведе поглед към Яновски и сви рамене:
	— Ето ти го уважението, Яно.
	На масата най-близо до подиума на празните места до Дебра се настаниха сестрата на Спайк Ели и съпругът й Брайън, приютили помежду си осемгодишната си дъщеря Джейни. Двама телохранители в тъмни костюми на тънки райета се облегнаха като сенки на стената, а покрай тях прехвърчаха сервитьорите.
	— Извинете, че закъсняхме толкова — прошепна Ели. — Брайън се забави в службата, а и по пътищата беше същинска лудница.
	Дебра едва се сдържа да не каже: „Също като миналата година“. Брайън и Ели, Джейни и Спайк — всички се опитваха да забравят какво се беше случило миналата година по същото време. Телохранителите, опрели гръб в облицованата с дървена ламперия стена, доказваха, че това не е възможно.
	На подиума Ковалски чукна с една лъжица по чашата си, за да въдвори ред:
	— Яно помоли за уважение. Може би ще отнеме трийсетина минути, но той ще получи същото, както и всеки друг — десерти.
	Смехът зашумя като вода в гореща мазнина и също така бързо замря. Очите на Ковалски се спряха върху суфльорския текст, скрит при поставката за книги, и той продължи:
	— Защо мислите, че използваме залата „Ватерло“?
	Надигна се ропот и заглъхна в напрегната тишина. Алис, съпругата на Яно, се наведе и го потупа по ръката. Яно се наклони напред към Ковалски и се усмихна.
	— Това вече не се налага да го изтърпя, знаеш ли?
	От мрака в дъното на подобната на пещера зала долетя вик:
	— Сядай, Яно!
	Яно се разсмя, събра ръцете си на фуния пред устата и изкрещя в отговор:
	— Седнал съм, Карлино, италианско дрънкало такова! И ако не си забравил колко съм висок изправен, щеше да проявяваш малко повече уважение.
	Едно протяжно _у-у-у-у-у-у-у-у_ изпълни залата, последвано от искрици смях.
	Ковалски вдигна и двете си ръце и призова за тишина.
	— Той е прав, приятели. Не съм стигнал дотук с бляскави речи. Аз съм единственият, който той не може да изхвърли от ринга.
	— Не бъди толкова сигурен, Убиецо — изхриптя Яно и се усмихна.
	Спайк прошепна на Дебра:
	— Наистина ли е толкова висок?
	— Нали сам се ръкува с него, Спайк. Да, единствено Ковалски е по-висок. Яновски изглежда така, сякаш някой е надул шведски полузащитник с тон сланина.
	Джейни се премести от скута на майка си при Дебра. Попита шепнешком:
	— Защо сержант Яновски изглежда бременен?
	— Джейни! — сгълча я Ели.
	— Няма страшно — обади се Дебра, като гледаше Джейни право в очите. — Заради баварските кремове. Тридесет години баварски кремове това ти докарват, Джейни. И ако не искаш да изглеждаш така, не прекалявай много-много с кремовете.
	— Ама наистина ли?
	Ковалски отново почука по чашата си и започна:
	— Любими мои и многообичани…
	Избухна силен смях. Ковалски смачка тази бележка, метна я през рамо и промърмори:
	— От сватбата на братовчед ми. Напоследък ми се събраха твърде много полски тържества. Освен това всеки знае, че никой никога не е наричал Яновски „любими“.
	— Ами Алис? — изръмжа Яновски.
	— Особено Алис — парира го Ковалски.
	— Това вече е прекалено дори за грижливо подбран заместник — възнегодува Яновски.
	Ковалски сви рамене, оправи папийонката си, после прегледа разни листчета.
	— Няма да ви досаждам тази вечер.
	— Искаш ли да се обзаложим? — изникна нечий друг глас от анонимната тъмнина и отприщи лавина от кикот.
	Яновски отново сви на фуния дланите си и извика:
	— Забавлявате се, а?
	Веднага друг глас изкрещя в отговор:
	— Това и ще пожънеш, Яно. Каквото си посял!
	Ковалски отново вдигна картончетата в ръцете си, потърка се по носа с тях, отдалечи ги на една ръка разстояние и направи недоволна гримаса.
	— Вие, момчета, ми дадохте да чета някакви плоски полски шеги, обаче… аха! — Той взе дебелия куп листа и бавно ги разкъса, като пускаше половините от двете страни на подиума. Сред нарастващо недоволство, изразено в дюдюкане и освирквания, Яновски шумно изръкопляска. Един веселяк, застанал в сянката близо до автоматичната кухненска врата, извика:
	— Какво стана с правата ни по Първата поправка?
	— Обърнете се към съдията — каза Ковалски. Последва гръм от овации.
	— Те шегуват ли се? — попита Джейни Дебра.
	Тя се усмихна и кимна в отговор:
	— Поне така си мислят.
	Джейни извърна глава към края на залата, като търсеше нещо с поглед.
	— Има ли тук телевизор?
	Дебра се засмя:
	— Не мисля, миличка.
	Джейни се разположи в скута на Дебра и обгърна раменете на Халек.
	— Чичо Спайк, знаеш ли колко са големи тези две ченгета?
	— Само ти можеш да ми кажеш, Джейни. Колко са големи?
	— Ами… — започна тя, после замислено спря: — Те са по-големи от Хайнрих и Джони. А пък Хайнрих и Джони са направо огромни.
	Дебра вдигна очи да погледне двойката до стената. Колко ли още щяха да останат с Джейни? Как ще й се отрази тяхното присъствие? Какво ли си мислят приятелите й за тях? После сведе поглед към дима от цигарата си и се запита, а пасивното пушене, то колко й вреди, Деб? Гледай си своята работа.
	Намеси се друг вътрешен глас: А твоята работа каква е, а? Ти помогна да се спаси живота на това дете. На път сте да станете членове на едно семейство и…
	Гласът на компромиса застана между другите два, докато тя дръпваше дълбоко от цигарата. Мир. Това е вечерта на Яно. Нека си я изживее. Да не му пречим. Всеки заслужава своите десет минути слава. Може би точно сега са неговите?
	Ковалски отново почука по чашата си:
	— Помолихме ви, господа — и дами, разбира се, да опаковате предмета, който според вас отразява… — Ковалски спря да се взира в думите, вдигна очи и сви рамене: — Просто се опитвам да прочета какво пише тук, господа. Аз не говоря по този начин.
	Един пакостнически глас изкрещя:
	— Без майтап! Тогава защо заряза полските шеги?
	— Казах ви, Яно мрази полските шеги. Затова си няма огледала вкъщи.
	Стаята изригна в наздравици и овации, Ковалски се усмихна, махна няколко пъти с ръка и после показа среден пръст.
	— Какво означава това? — попита Джейни.
	— Ще научиш — успокои я Дебра.
	— Тод Аткинсън прави така, ако учителят не е наблизо.
	Ковалски примига и продължи да чете от листа:
	— … който според вас отразява по-лицеприятните лични качества на сержант Ед Яновски. — Той остави листа и изпусна една шумна въздишка.
	— Той чете! — изкукурига тържествуващо някой.
	Ковалски вдигна първата кутия и прочете картичката:
	— Това е за прочутата гъвкавост на Яно. — Той светкавично разкъса бляскавата опаковка и повдигна капака. Ковалски бавно го отмести и разкри парче черен мрамор.
	От компанията се извиси друг глас:
	— А какъв е цветът за настроението му?
	Нов кикот прекъсна Ковалски. Като се изчерви, той преглътна с мъка и изръмжа:
	— Ей, хора. Дайте ми секунда поне да си поема дъх. На голям огън се пържа.
	Те изреваха.
	Ковалски протегна мраморното парче към Яновски:
	— Ще благоволите ли да подъвчете това тук, докато дойде десертът?
	Раменете на Яновски се разтресоха от смях. Алис се усмихна. Дебра се разсмя и прошепна на Спайк:
	— Парче черен мрамор — а после го наблюдаваше как се усмихва във въображението си.
	— А това какво е? — попита Ковалски, като вдигна следващата кутия на трибуната. След това, докато четеше картичката, заяви: — Това трябва да ни покаже вътрешния аз-образ на Яно според инспектор Лу Сканън от — капакът отхвръкна и отвътре започна да се издува огромен жълт балон, пълен с хелий.
	— Може ли да си го взема за вкъщи? — замоли се Джейни.
	— Страхувам се, че с него няма да влезеш в колата, мила.
	Балонът продължаваше да расте и вече надхвърляше на височина два метра. Ковалски го отмести от трибуната и вдигна поглед:
	— Това нещо се издува, Сканън, и в скоро време ще звучим като на купон на Мики Маус.
	— Какво? — попита Джейни.
	Дебра положи усилия да спре да се смее достатъчно дълго, за да промълви:
	— Хелият кара човек да говори страшно пискливо.
	— Защо?
	Дебра сви рамене.
	— Питай чичо ти Спайк, той ни е специалистът по звуците.
	— Защо?
	— Ще ти обясня след малко — прошепна Спайк.
	Ковалски отвори следващата кутия.
	— Това пък е вкусът на Яно. Как да се престраша да го отворя? Може пък да има някаква обществено изкупителна стойност?
	— А може би събужда похотливите ни желания? — изкрещя глас от дъното на залата. — Отвори го!
	— Уважение! — викна Яно и се запревива от смях.
	— Добре де, ей сега. — Ковалски закри очи с едната си ръка, а с другата свали капака на кутията. Когато навън се подаде върхът на нейното съдържание, един глас от тъмнината се провикна:
	— Какво е това?
	Ковалски извади предмета.
	— Група розови фламинго в небрежно облекло, които пушат пури.
	— Включи копчето! — изкомандва друг.
	Ковалски отговори с въпрос:
	— Къде е това копче? А-а-а, виждам го. Ето тук, отдолу.
	Той натисна бутона и от един малък микрофон някъде във вътрешността засвири весела мелодия в стил полка буре. Фламинговците се въртяха в такт около центъра и пляскаха с криле. Яновски скочи на крака, подпря се с една ръка на масата и извика „Уважение!“, преди да изпадне в истерия от кикот.
	— Седни, Родни — каза Ковалски, — най-хубавото предстои.
	От надигналия се смях микрофонът запищя със същото противно бръмчене. Ковалски го шляпна силно и той му отвърна с вой. Смехът се изроди в пълна бъркотия.
	С викове „Ред! Ред! Ред!“ Яновски се изправи в цял ръст, извади 38-калибровия си пистолет от кобура и стреля три пъти в тавана. Тълпата млъкна вцепенена. Ковалски се наведе напред, допря любовно устни в стария микрофон и прошепна:
	— Приятели мои, та това са само халосни патрони.
	— Ах, ти, кучи сине! — измърмори потаен глас.
	— Двамата са се наговорили — изрева Лу Сканън.
	— Трябваше да се досетя — извика първият глас. — Яновски от години стреля с халосни.
	Търсейки мишена, Яновски тържествено измери публиката с очи.
	— Ако не получа поне малко уважение…
	— Спокойно! — прекъсна го Ковалски. — Ние те уважаваме, Яно. Ето това е твоят подарък.
	— Надявам се да не е часовник.
	Ковалски поклати глава:
	— Карлино каза, че ако ти вземем часовник, ще се наложи да те учим как да познаваш колко е часът, и цитира един известен яновизъм: „Откъде ще намерим ресурс в жива сила за това“.
	Яновски се задави от смях и опря глава в масата пред себе си. Алис се наведе и здраво го прегърна, като също се заливаше от смях. Докато старият му шеф се задъхваше, превит надве, Ковалски отвори една лакирана махагонова кутия и извади подаръка за пенсионирането. Като го държеше за дулото с едната си ръка и за дръжката с другата, той го вдигна високо, за да могат да го видят всички:
	— Това тук е един „Смит & Уесън“. Полицейски, 38-и калибър. Ние вече не ги използваме, за разлика от Яно. Верен е на този пистолет вече повече от четиридесет години. Явно му носи късмет, защото все още е сред нас. — Той премести револвера от дясно на ляво: — Може би изглежда малко смешен, защото е прекалено лъскав. А това е, понеже го инкрустирахме с 18-каратово злато. Няма да ви казвам колко струва.
	— Аз пък ще кажа — изкрещя подмолният глас.
	— Да — каза Ковалски. — Карлино ще каже.
	— Знаех си аз, че е Карлино — каза Яновски.
	— … но ти препоръчваме да го държиш на сигурно място в банков сейф. Защото не може нищо да изстреля.
	— Освен халосни — извика Карлино.
	— Пък и всички ние, твоите приятели, като броя и себе си, бихме се чувствали много по-добре — допълни Ковалски, — ако знаем, че това е единственият пистолет, който имаш. Ти изкара службата си, Яно. Едва ли има човек в залата, освен може би Карлино — Ковалски изчака хихикането да заглъхне, преди да продължи, — който с удоволствие да не те вземе за партньор дори и сега. Ала ти желаем на добър час оттук нататък, всички, които сме се събрали тук.
	Яновски се изправи и се провря между Ковалски и микрофона. Изтри една сълза от окото си и започна:
	— Имам нещо да ви кажа — докато Яно си поемаше дъх, преди да заговори, Карлино пак се обади:
	— Винаги си имал.
	Яновски кимна и продължи:
	— Двамата с Алис имаме нещо за вас, приятели. Не ме питайте защо, просто така, речено-сторено. Това е просто малка книжка, която съдържа мъдрия опит на едни четиридесет години и е посветена на такива като Карлино, които са прекалено глупави сами да прозрат някои неща.
	— Уважение! — извика Карлино в отговор.
	— Може би ако я прочетете и разберете, един ден всички ще доживеете своя собствен миг на този висок подиум. За бога, искрено се надявам да стане така. Надявам се всяко ченге, което е днес тук, да се оттегли от служба с чиния печено месо и картофено пюре.
	Тълпата притихна.
	— Вие ще стигнете до своя собствена мъдрост, ако сте достатъчно умни да отворите мисълта си за нея. — Той сведе очи към Дебра, преди да продължи: — Само преди година бих казал, ако отворите очите си за нея. Но тогава работех с един човек, който бе изгубил очите си, Спайк Халек.
	В залата се разрази тътен от ръкопляскания. Спайк стана и бързо вдигна ръка. Подпря се на Дебра и прошушна:
	— Не трябваше да го прави.
	— Ш-ш-ш-ш-т — каза тя.
	Яновски свирепо изгледа микрофона, извисил свирепия си писък. Той веднага секна, което събуди сподавен кикот сред няколко ченгета. Яновски се наведе напред и им каза:
	— Не си мислете, че сте прекалено умни и че знаете всичко. Защото не сте. Когато следата изстине, не бързайте да гоните разни случайни хрумвания, взети от гората. И не бързайте да отричате нови идеи, особено когато старите се издънят. Защото в крайна сметка ето какво ще ви кажа след — господи, как лети времето! — след почти четиридесет години. Не бъдете слепи за професионализма на някой друг. Вече не можете да се справите сами. Никой не желае да ви злепоставя. Иска се сила — Яно наблегна на думата, като вдигна свития си юмрук и го стисна толкова здраво, че чак потрепери — да познаваш собствените си слабости. Иска се ум да познаеш добрата идея. Ако имате очи, използвайте ги. Ако нямате — използвайте ушите, носа, ръцете, езика си, всичко, което имате. И наистина имам предвид всичко. Но най-вече използвайте приятелите си, използвайте специалисти, използвайте всеки, който може да ви помогне. С това стигам до последния по време — и може би изобщо последния…
	— Слава богу!
	— Млъкни, Карлино! — извика друг глас.
	— … последния яновизъм. Може да не ти е по душа да ходиш ръка за ръка с приятелите си, но когато се подхлъзнеш, те ще те опазят да не си паднеш на задника. Не се правете на супермъже.
	— Или супержени — извика Дебра.
	— И това също — кимна Яновски. — Светът е доста по-различен, отколкото преди четиридесет години. Нуждаете се от помощ. Всички се нуждаем от помощ. Не се опитвайте да правите всичко сами.
	Настана гробовна тишина. Яновски отново въздъхна в микрофона. Стараеше се гласът му да не се пречупи. Прочисти гърлото си, сведе поглед и се изчерви.
	— Ще ми липсвате, приятели. По принцип не съм така словоохотлив…
	— Що за фъшкии! — кресна Карлино.
	— Тод Аткинсън казва същото, само да няма учители наблизо — обади се Джейни.
	Яновски направи пауза, после вдигна позлатения револвер.
	— Благодаря — каза той, извади от раменния кобур стария си 38-калибров пистолет и го подаде на Ковалски. След това го замени с позлатения подарък. Накрая, имитирайки страшно нескопосано Арнолд Шварценегер, завърши: — И да не оплескате нещо. Кой знае? Може и да се върна…
	Той седна и целуна Алис, а тълпата се струпа в краката му. Джейни наведе глава и запуши ушите си заради пронизителните подсвирквания и шумните ръкопляскания. Когато тълпата започна да утихва, Ковалски се приближи към микрофона за няколко последни думи. Наведе се и прошепна сред пращенето:
	— Още едно изказване преди да се разделим. Мисля, че ще искате да го чуете. Спайк Халек помоли за няколко минути. Спайк?
	Дебра беше озадачена. Какво щеше да каже Спайк на Яно? Той все още смяташе, че Яно е заложил на карта живота на Джейни. Обзе я някакво напрежение, после даже страх, но все пак се надяваше, че Спайк няма да развали цялата вечер. Изправен точно над нея, Спайк изгъгна:
	— Благодаря!
	Един сервитьор с бял костюм се втурна към тях с прикрепен на слушалка микрофон и го сложи на главата на Спайк.
	— Благодаря — повтори той, — имам да направя важно съобщение, засягащо един от любимите колеги на Яно.
	Тълпата млъкна, очевидно заинтригувана. Спайк се обърна с лице към тях:
	— Ако Яно не ме беше представил на тази жена, ако не бях приел помощта, която тя ми предложи, тази вечер никой от нас нямаше да е толкова щастлив. Ала това бе само началото на щастието, което й дължа.
	Дебра видя как Спайк си пое дълбоко дъх, преглътна с усилие и продължи:
	— В случай пък че ни записват, бих искал да обогатя записа с още нещо. Така си изкарвах прехраната едно време, затова имам чувството, че този начин е особено подходящ — отново пое дълбоко дъх и каза следното: — През цялата тази последна година на огромна несигурност успях да премина през едно свободно и показно изпълнение с една от най-прекрасните жени в Чикаго. И така, снощи — той мъчително преглътна — попитах Дебра…
	Тя го сграбчи за ръкава и изсъска:
	— Не сега, Спайк!
	— … дали би искала да ме търпи за постоянно. А когато тя каза „да“, реших да запиша отговора й на касетка, ако случайно промени решението си.
	Дебра зарови глава в ръцете си и бавно се олюля.
	Банкетната зала заехтя от гръмки наздравици. Ченгетата свиркаха и крещяха. Гласът на Карлино бумтеше: „Деби Точния Стрелец!“, Ковалски му пригласяше: „Право в целта!“, Яновски се захили и изграчи: „Този път уцели право в сърцето!“.
	Като си обеща после да го убие, тя стана и леко целуна Спайк по бузата, докато тълпата напираше да им честити.
	Дебра силно се разсмя, поклати глава. Да. Вярно беше. Точно той бе мъжът, когото търсеше. Да, на второ място идва магията. Не, не съм бременна, Карлино, копеле такова. Като не изпускаше Джейни от очи, тя погледна към подиума.
	Това беше вечерта на Яно. Спайк можеше да изчака малко с тази изява. Дали бяха провалили всичко? Тя хвърли бегъл поглед към лицето на Яно, търсейки отговора. Той се бе притиснал до Ковалски и държеше в ръка някаква бележка, която току-що бе получил от сервитьорите. Двамата я прочетоха заедно и изведнъж помръкнаха. Какво ли пишеше? Какво ставаше?
	Тя се обърна надясно и каза:
	— Ели, ще вземеш ли Джейни?
	Ели се усмихна в отговор:
	— Разбира се. И без друго трябва да тръгваме. Утре е учебен ден, а пък си имаме едно много изморено малко момиче.
	— _Не съм_ изморена — каза с прозявка на уста Джейни.
	Сърцето на Дебра биеше учестено, когато насила се усмихна, изблъска с рамо Карлино и стигна до подиума, където Яновски стоеше с наведена глава, а устните му потрепваха.
	— Яно — извика тя, — какво се е случило?
	Яновски сякаш се сепна от гласа й, но после си възвърна самообладанието. Като мачкаше бележката в огромната си ръка, той прошепна:
	— Старк току-що е избягал от Стейтвил.
	— О, Исусе, не, не, за бога!
	Яновски тежко кимна.
	— Страхувам се, че е така. Зад себе си е оставил един труп. Но не това е най-лошото. Доведи ми Спайк, Деб.
	— Яно, за какво говориш?
	— За снимките, Деб. Говоря за снимките.


>	Седма глава

	Старк бавно пълзеше през джунглата от боклуци, разбутваше ги и ги отместваше, докато намери пролука, където да не се чувства премазан от всички страни. Упражненията в атлетическия салон в Стейтвил бяха съхранили силата му, бяха го подготвили за предстоящата задача. Сега бе дошло време да напъне мозъка си, ако искаше да спечели желания трофей.
	Първо да оцелее.
	Само толкова. Студеният арктически фронт, който бушуваше от северозапад, бясно пореше езерото Мичиган. Подивелите в ураганен въртоп местни ветрове свистяха обратно на часовниковата стрелка и подкарваха влагата от езерото с безмилостните камшици на виелицата. Снежинките проникваха през мазилката и листовете винилово покритие, отъркваха се в намотките излишни проводници и злобно клъвваха кожата на Старк като зрънца замръзнал пясък.
	Той се изправи и придърпа качулката на взетото от Колкинс яке, за да скрие главата си. На това те учат при тюлените. Пази главата топла и суха! Осемдесет процента от загубата на топлина става през главата. Изстиналият мозък спира да мисли правилно, изоставя те заблуден, объркан, залутан. Малко студ и хората започват да вършат глупости — събличат си дрехите или забравят какво трябва да направят.
	Последното изобщо не притесняваше Старк. Той прекрасно знаеше това. А и беше достатъчно умен да оцелее, за да го извърши. След като завърза здраво качулката на главата си, той мушна ръце в затворническите си панталони и ги задържа върху слабините си. Изпъшка от допира на ледените си пръсти. Няма значение. Това беше начинът да оцелее, винаги беше правил така, точно това му спаси живота в Афганистан.
	Когато е студено, най-напред не изпускай от очи главата си, така не спираш да мислиш. После не изпускай от очи крайниците си, ръцете и краката, така не спираш да се движиш. А после не изпускай от очи целта си.
	Ако си затворник, замисляш своето бягство и изпълняваш замисъла си. Винаги има начин, стига да не спреш да търсиш. Дори когато го държаха руснаците в Афганистан, той беше намерил начин да се измъкне. Почти се задуши, кървеше до смърт, но го направи. Сравнена с онова, тази нощ не бе нищо особено. Единственият проблем беше Колкинс. Охраната сигурно вече е намерила трупа му. Аварийните сирени щяха да завият всеки момент. Колко ли време беше изминало, откакто камионът напусна главната врата? Десет минути? Най-много петнадесет.
	Къде се намираше?
	Нямаше никаква представа. Планът му се простираше само до вратата. После можеше само да гадае за възможностите. На излизане от Стейтвил шофьорът щеше да тръгне по Щатски път 53 за Илинойс, щатска магистрала север-юг, която минаваше през първокласна обработваема земя. На не повече от десет мили южно от него беше Междущатски път 80, от който на двадесет минути в източна посока се падаше пътят към Индиана. Но те знаеха всичко това.
	Ако камионът поемеше на юг, Старк възнамеряваше да скочи, преди той да пресече Щатски път 30, а после да се насочи на запад и да заобиколи към целта. Но не стана така. Когато камионът спря на пресечката с Щатски път 53, Старк усети как рязкото потегляне го запрати надясно, докато шофьорът стремително завиваше наляво. Наляво беше север.
	А тъкмо на север се беше запътил Старк. Искаше за възможно най-кратко време да се отдалечи възможно най-много от Стейтвил. Колкото по-далече стигнеш, толкова по-голям радиус трябва да претърсят и толкова по-малка е вероятността да те пипнат.
	Със сигурност беше опасно да остане в камиона.
	Нямаше да им е трудно да се сетят как е избягал. Но в кой камион? Дали всички камиони вървят по един и същ път, или всеки отива на различно бунище?
	Нямаше никаква представа.
	В едно обаче беше сигурен, че щяха да ги спрат всичките, и то скоро.
	Въпросът беше как? Ако времето беше ясно, щяха да изпратят хеликоптери, които да прелитат района и да осветяват с мощни прожектори всичко, което се движи. Но бурята се усилваше и бе невъзможно да се лети толкова ниско. Нулева видимост, засилващи се ветрове. Значи нямаше да има хеликоптери. Оставаше им да блокират пътища.
	Кога?
	Скоро. Преследвачите ще дойдат от затвора някъде отзад, преди на помощ да им се притекат щатските сили на реда. Въпреки това той не искаше да насилва нещата. Не и в такова време. Снегът се лепеше по него дори тук, на камиона. А върху белия снежен екран щеше сам да им се поднесе на тепсия.
	Със силен тласък Старк бе повдигнал клетката от боклуци достатъчно, че да се провре вътре и да направи грешка. Дотогава едно дебело парче разбита мазилка го бе защитавало от снега. Защитата обаче му струваше скъпо. Когато понечи да я отмести, плочата бе покрита с петсантиметров сняг. Допълнителната тежест върху и без това внушителната маса отпадъци го натискаше надолу.
	— По дяволите! — изсъска той.
	Напрегна всички сили и се надигна. Китките му трепереха от ярост срещу влудяващия капан, но нищо не помръдна. Сега главата му беше открита и той чуваше как шофьорът пее заедно с радиото. Една стара песен на Сам Кук, която майката на Старк непрекъснато въртеше на грамофона, докато улеите на плочата не се изтриха съвсем. „Така дрънчат мъжете, събрани от каторгата да бачкат на една верига, така дрънчат мъжете, събрани от каторгата да бачкат на една верига.“
	Старк пое въздух, вложи цялата си сила и гняв в един тласък и напрегна ръце до счупване. Масата от боклуци се помръдна с пет сантиметра, а може и с по-малко. Старк успя да се повдигне, но с това движение се заклещи.
	— По дяволите! — просъска отново.
	Тежките ледени зърна сняг гризяха лицето му. Похлупакът явно нямаше да се открехне повече. Ако камионът спреше или направеше рязък завой, лесно щеше отново да се затвори. Ако държеше да се измъкне, трябваше да го направи през тази цепнатина.
	Но как?
	Отговорът изскочи внезапно и го порази. Разбира се! Като тюлен научаваш и това. Само за леководолази. Ако не можеш да минеш през някаква дупка, зарязваш кислородните бутилки, промъкваш се без тях и ги изтегляш след себе си.
	Като се наведе възможно най-много, Старк свали ципа на неудобното яке на Колкинс и бясно се загърчи, докато издърпваше ръцете си от ръкавите. Развърза качулката, освободи брадичката си и бавно съблече дрехата.
	Когато я махна от себе си, сграбчи единия ръкав и здраво го стисна. После си пое дълбоко въздух, още веднъж, два, три пъти, преди да го издиша до последната молекула. Изтънял до краен предел, той се изстреля нагоре и изскочи на повърхността, като пътем отчупи парче от мазилката. Стиснал отчаяно ръкава на якето, Старк усети, че се е заклещил. Беше излязъл навън до кръста, когато товарът се размести и пак го стегна в капан от бедрата надолу.
	— По дяволите! — Студът го завихри в прегръдката си. Следващата стъпка бе хипотермия.
	_НЕ!_, изкрещя нещо вътре в него. Отказът, отекващ в съзнанието му, отприщи някакъв демоничен бяс. Инстинктивно ритна с коляно нагоре и го стовари в зидарията. След тъпия удар дойде едва доловимото пропукване на мазилка.
	Отново блъсна с коляно нагоре.
	И отново тъпият удар се провлачи в силен пукот.
	Отново ритна и отново мазилката поддаде.
	Вдигна поглед и видя черния шофьор, който беше свършил с „Каторжниците“ на Сам Кук, наполовина да се обръща назад.
	— Какво е това, мамка му…? — възмути се той и леко натисна спирачките.
	Това плъзна мазилката напред. Старк се просна по очи и остана така. Шофьорът очевидно не забеляза нищо в огледалото и пак наду скоростта.
	Въпреки че го втрисаше, Старк продължаваше да лежи и пак нахлузи якето. Когато дръпна ципа и покри главата си, вдигна очи, за да огледа местността. От картите и въздушните снимки, които беше изучил в Стейтвилската библиотека, установи, че камионът се движи на север по Щатски път 53 за Илинойс, пресичайки рядко населените жилищни райони под Боулингбрук, западно от Аргонската национална лаборатория*. За да се увери, погледна напред и зърна в далечината светещите точици, които се нижеха по експресната магистрала към Стивънсън.
	[* Аргонската национална лаборатория е била създадена в началото на 50-те години за научни изследвания и разработки в областта на ядрената физика и нейното приложение за граждански и военни цели. След края на Студената война интересът на лабораторията постепенно се пренасочва към медицината, биологията и опазването на околната среда. — Бел.ред.]
	Готово!
	Ако се окажеше прав… Примижа сред брулещия сняг и когато се появи отклонението за Стивънсън, погледна наляво. Ето там! Докато камионът се тътреше към будката за плащане на пътната такса за Междущатски път 355, той видя през разкъсана редица дървета тъмна ивица, която рязко се открояваше на фона на натрупания сняг. Река Дюпейдж.
	Това означаваше, че от Стейтвил го делят повече от двадесет мили и вече са близо до Удридж. Все още имаше малко хора. Все още край тях се ширеха паркове и открити полета. Все още можеха лесно да го хванат, ако разполагат с достатъчно хора и го преследват както трябва. Колко време му оставаше, преди да се наложи да скочи?
	Отпред пустееше Щатски път 34 за Илинойс. Може би пет мили. Но не повече от десет. Навсякъде покрай пътя като наниз от перли се стелеха приятни, удобни предградия. Нейпървил. Лийл. Даунърс Гроув. Уестмънт. Хора. Много, много хора. Все щеше да се намери сред тях някой с неговия ръст и килограми.
	Внезапно без видима причина шофьорът извика:
	— Това пък к’во е сега, мамка му?
	Старк се надигна и присви очи. Тръсна глава, премига, за да се отърве от жилещите ухапвания на стържещия сняг. Заслони очите си с ръка и започна да се озърта наоколо, докато скоро не откри причината.
	На около миля напред пулсиращи червени, бели и сини светлини отрязваха пътя му за бягство. Блокада.
	Без да чака камионът да намали, той се извъртя наляво, скочи и се затъркаля надолу сред навяващия сняг. Камионът се наклони и го опръска. Докато го гледаше да се смалява все повече, единствената задна светлина внезапно блесна с огнен пламък, когато шофьорът намали и спря. Старк наведе глава и на прибежки залъкатуши към дъбовата горичка на източния бряг на река Дюпейдж.


>	Осма глава

	Над дясното му рамо, на повече от трийсетина метра над ронливия замръзнал бряг на река Дюпейдж, се бе струпала цяла върволица пламтящи задни светлини. Старк спря и се взря напред, търсейки да различи образ, а острите и неприятни снежинки се забиваха в очите му. За миг заприлича на Спайк Халек — слепец сред океан от звуци. Твърдите кристални зрънца вече образуваха кора по раменете на масленозеленото яке на Колкинс и непрестанно шумоляха. Той познаваше този сняг от разузнавателните набези в афганистанските планини. Другите тюлени го наричаха _след_. Сняг с лед. След. Пипва те прекалено много от него, държи те прекалено дълго и сбогом, мъртвецо.
	В малки водовъртежи под стъпалата му се плискаше и пляскаше леденостудената речна вода, като мокреше подметките на обувките му. След като заряза камиона и си проби път до реката, навлезе в плитчините и пое на север. Нито джиповете, нито кучетата можеха да определят накъде е тръгнал. Следите от стъпките му и миризмата изчезваха почти веднага. Ако досега не ги бяха открили, вече изобщо нямаше да ги намерят. Но и това си имаше своята цена — връхчетата на пръстите му бяха съвсем безчувствени, а краката му зъзнеха. Скоро, много скоро трябваше да се стопли.
	Отдясно, откъм задръстването на пътя, изсвири клаксон, после още един. Леден къс, сякаш разтърсен от силата на звука, се откърши от клона на превит стар дъб и се заби в белия килим отдолу. Той тъкмо гледаше напред, когато изсвистя свирката на приближаващ влак. Сега добре си отваряй ушите!
	Ето къде беше. Ясно и ослепително, като някое гениално прозрение, подрънкващото _трака-трак-трак, трака-трак_, преминаваше през железопътния прелез на — той спря, за да си припомни името на града от картите в библиотеката в Стейтвил — Лийл. Точно това беше. Лийл беше разположен право на юг от голямата щатска магистрала изток-запад. Релсите извираха на запад от Чикаго и пак се връщаха там.
	Отлично!
	Насилвайки натежалите си като олово крака, той със сумтене започна да се катери по речния бряг. Три крачки по-нагоре попадна върху лед и тежко се строполи. Голите му ръце се разпериха настрани, за да омекотят удара, и отчаяно задраскаха с нокти по втвърдения след. Хлъзна се два метра надолу, после проснатото му тяло изведнъж престана да се свлича.
	Вдигна брадичка и видя как дъхът му се събира на малки бели кълбета. Впи здраво пръсти в разкаляната земя и опита пак, закрепи първо едното си коляно, после другото, като си помагаше с ръце. За по-малко от минута и пръстите на ръцете му споделиха съдбата на верните си другари, пръстите на краката му — премръзнали до смърт.
	— Движи се — прошепна той на пронизващия вятър — или умри.
	Знаеше много добре, че е така — ни повече, ни по-малко. Каквото и да се случеше, той просто нямаше да се върне отново в Стейтвил. Това поне бе решено веднъж завинаги. Така че всичко опираше до едно, колко далеч ще успее да стигне.
	— Стъпка по стъпка — прошепна той, като внимателно се изправи на крака и се запрепъва по склона в посока към Лийл.
	Откъм лявото му рамо, на не повече от тридесет крачки, дълъг влак прелетя с трополене към Чикаго. Не спря в Лийл. Де такъв късмет. Нищо, здраве да е. Никога не се доверявай на късмета. Такова нещо не съществува.
	А това е много лошо. В пандиза всички разправят, че можеш да се измъкнеш, ако си късметлия. Или пък може да вмъкнеш няколко жп линии между себе си и входната врата на затвора, ако си късметлия. Или да ги изпързаляш за няколко седмици, ако си късметлия. Но Старк нямаше никакво намерение да разчита на късмет. Със сигурност — на мозъка си. Също на топките си. Но не и на късмет.
	Наближи жп прелеза, докато спирачният вагон се смаляваше по релсите в далечината, и загледа как бляскавите бариери се вдигат със святкане и звън, а фаровете на чакащите коли пронизват бялата пелена от сняг.
	Краката му се бяха вкочанили. Първоначално бяха сякаш от безчувствено дърво, а сега от нещо още по-безчувствено и още по-тежко, като камък. Трябва да се сгрее, и то скоро. Трябва да се скрие от това гадно време. Трябва да си почине може би?
	Да си почине?
	В съзнанието му, подобно на лудостта на ръба на бездна, прогърмя истински взрив от смях. Правило първо. Независимо дали бягаш от Иван в Афганистан или от властите в Илинойс, в никакъв случай недей да спираш. Правило първо. Движи се, защото ти си един, а те са много. Ти си сам и вървиш пеша. Те са заедно, с коли, хеликоптери, самолети. Ти нямаш нищо друго освен себе си, а те имат всичко — освен време.
	Така че движи се.
	Старк стигна до прелеза и се сля с колоната автомобили. Придвижваха се бавно заради силния снеговалеж. Той вървеше почти с тяхната скорост, редом с тях.
	Щеше ли някой да забележи, да го издаде?
	За нищо на света. Никой пет пари не даваше. Това е предимството, като офейкаш в днешно време. На никой не му пука. Ако гладуваш или мръзнеш, просто те оставят да гладуваш и да мръзнеш. Ако ти се развали колата, никой не спира. Всеки си има дом и вечеря, при които трябва да се прибере. И защо не? Вече е почти Коледа!
	Старк се замисли за себе си, или поне за външния си вид. Откъсна се от страха за пръстите си и си внуши, че седи в една от тези коли и гледа през прозореца, изпотен от студа, непознатия мъж, който върви отвън.
	Какво ли виждат?
	Човек с яке. Едва ли е тръгнал на разходка. Кой би тръгнал да се разхожда в такова време. Вероятно нещо не е наред с колата. Щеше ли някой да се досети, че избягалият от Стейтвил затворник, за когото приказват по радиото, е именно той?
	И Старк се питаше.
	Дали различаваха затворническото сиво от кадифен рипс например? Едва ли. Както и едва ли изобщо обръщаха внимание на нещо друго освен на пътя. Не и на радиото. Кой е луд вече да слуша радио? Нали всички емисии са предварително записани — учебни програми, музикални програми, програми за разпалване на вдъхновението. Чуй ги само!
	Старк рязко наведе глава, когато някаква кола го задмина. Шофьорът беше около тридесетгодишен мъж, по раирания му костюм не се виждаше нито гънка, а яркочервената му вратовръзка беше здраво пристегната под гладко избръснатото му лице. Той гледаше втренчено напред през чистачките, които чаткаха по предното стъкло, и дори за миг не отделяше вниманието си от телефона. Беше се раздрънкал като луд — с всяка минута трупаше все повече и повече пари.
	Също като бащата на малкото момиче, Брайън Гранвил. Богат като Мидас, който и да е той. Така казваше баща му. Ако бях богат поне колкото Мидас, всичко щеше да е наред. Дрън-дрън-дрън. Копеле. Парите не значат нищо. Ако имат пари, просто са още по-големи копелета.
	Старк се откъсна от мислите си и хвърли поглед към пътя. Близо до отклонението за Щатски път 34 се бяха струпали блестящи светлини. Той замръзна на място, едва успяваше да си поеме дъх.
	Как бяха разбрали? Как бяха успели да…? После примига и вдигна ръка да заслони очите си. Сред скупчените, оживяващи на тласъци сирени и светлини се появи по-голяма кола.
	Линейка!
	Внезапно той се отпусна, от облекчение за малко да избухне в смях. Някакво шибано произшествие! Без съмнение някой скапаняк и автомобилният му телефон. Хак му е, шибано копеле такова! С истерично квичене, прекъсвано от ледени пресекулки в трескавото му дихание, той гръмко се изсмя и замени внезапния си страх със съсредоточаване.
	Първо да разкара тая сива униформа. Нещо сухо и топло. После да намери превоз. А после да поеме към целта.
	Малко по-нататък над шосето ярко припламваше изрисувана табела: „Гаражът на Робърт / Авторемонт.“ Под нея — „Бензин, Цигари, Закуски“, и отдолу: „Работно време: от 6:30 сутрин до 10:00 вечер. Добре дошли с кредитни карти «Мейджър».“
	През отворената врата на заелия две помещения гараж долиташе звънтене на самотен пневматичен гаечен ключ. Има някой вкъщи. Добре, помисли Старк. Много добре. Той облиза треперещите си устни и заговори на глас, като натъртваше премръзналите думи, за да чуе как звучат:
	— Здравей, Робърт. Аз съм Тим. Виж какво…


>	Девета глава

	Халек ги остави да водят. Със замислено изражение пред него вървяха Яновски отдясно и Лу Сканън, шефът му, от отляво; всички следваха възбуждащото ухание от парфюма на Дебра нагоре към луксозния апартамент. Отзад идваше близо двуметровият великан Ковалски, който се мъчеше да се отърве от портиера Харолд.
	— Ще мога да измъкна нещо и за вас, момчета, като се откача от смяна. Само още един час ми остава. Какво ще кажете, тържество за чудо и приказ, а? Ама май купонът още не е свършил. Прав ли съм, а?
	Спайк чу как Ковалски се завъртя на токовете си и щракна с пръсти:
	— Частно парти, Харолд. Чаткаш ли?
	Харолд изцеди от слузестото си гърло противен кикот.
	— Разбира се! Може би ще успея да взема разни филми. Какво ще кажеш?
	Търпението на Ковалски рухна с въздишка.
	— Донеси само малко кафе.
	— Кафе? Имаме шампанско. Така партито може да продължи. Как смяташ? Не? Добре, добре, кафе. Колко?
	Спайк усети полъх до дясната си вежда, когато Яновски рязко се обърна и изръмжа:
	— Донеси и цяла бъчва, но веднага.
	— Да, сър. Слушам, сър! — отговори Харолд. — Тръгвам.
	Докато те вървяха напред, а Харолд се отдалечаваше, заглъхващият му глас смотолеви:
	— Само минутка-две. Може и по-малко.
	Спайк чу как Дебра пъхна ключа в специалната брава „Рабсън“, превъртя го и той изтегли волфрамовото резе от стоманената каса. Лъхна го вълна сух и топъл въздух, когато влязоха в апартамента и затвориха вратата след себе си.
	Сканън тутакси изръмжа:
	— Откъде да започнем?
	— Обади се на управителя в Стейтвил — викна в отговор Яновски, като непрекъснато щракаше с пръсти, за да си спомни нещо. — Ковалски, как му беше името?
	— Олховски.
	— Точно така — изсумтя Яновски, — но и първото му име е като фамилия.
	— Какво? — попита Сканън.
	Спайк остана сам, запристъпва без усилие из познатия мрак и намери любимия си стол. Спокойно седна в окото на бурята и закри с пръсти невиждащите си очи.
	Ковалски също щракна с пръсти и извика:
	— Малкото му име беше като някоя съвсем обикновена фамилия, например Смит, или Бенсън, или Джоунс…
	— Дженкинс! — извика Яновски, сякаш току-що беше спечелил игра на асоциации. — Дженкинс Олховски.
	Ръчният часовник на Спайк изпиука за кръгъл час. Той се провикна сред глъчката:
	— Пуснете телевизора!
	Продължителната тишина, която можеше да означава единствено объркване, бе прекъсната от въпроса на Ковалски:
	— Защо?
	— За новините. Старк заслужи петнадесет минути слава — обясни Спайк.
	— Добра идея — каза Сканън и се насочи към апарата. Набитият агент от ФБР се наведе със сумтене и попадна на Седми канал.
	— Зарежете новините — промърмори Яновски, — обаждам се на Олховски.
	Спайк чуваше как дебелите му пръсти барабанят по слушалката в такт със сигнала.
	Спайк се съсредоточи върху телевизора. Острият носов глас на водещата Дарси Уилсън изпълни апартамента:
	— Водещите новини тази вечер. Държавният секретар Бейкър замина за Багдад за среща със Саддам Хюсеин. По всичко личи, че проблеми в съветските републики застрашават перестройката на Горбачов. В нашия щат един влак дерайлира до Стоуки и местните жители бяха евакуирани. В най-строго охранявания затвор в щата Илинойс — Стейтвил…
	— Заето — изсъска Яновски, — можете ли да си представите?
	— Ш-ш-ш-ш-шт — изшътка Дебра, — ето!
	Дарси Уилсън провлачи думите:
	— … утре предстои тържественото откриване на новата сграда, гости на което ще са губернаторът на щата, сенаторът Саймън и трима конгресмени.
	— Какво за Старк? — попита Халек тъмнината.
	— Ш-ш-ш-шт — повтори Дебра, — ей сега!
	Дарси Уилсън продължаваше да приказва с равния си и незаинтересован тон:
	— Преди две години съдебните власти в Илинойс поръчаха тази сграда, за да се облекчат условията в пренаселения затвор и да се открият повече места. Новата сграда ще бъде най-голямата в Стейтвил, на пет етажа и с килии за хиляда затворници.
	Във външната врата влезе нечий ключ. Спайк се обърна натам и чу как пистолетите изхвърчаха от кобурите. Три, като се брои и златният на Яновски. След миг вратата се отвори и гласът на Харолд извика:
	— Кафе!
	Само след секунда Харолд изпусна таблата и чашите се разбиха върху дървения под. Спайк различи само човката на термоса, която тупна с плътен звън, отскочи и се търкулна нанякъде. Дишайки учестено, Харолд запелтечи:
	— Н-н-н-н-н-н-е стреляйте! Божичко, аз съм бе, хора! Нося кафето, за бога!
	— Майка ти не те ли е учила да чукаш — ревна Яновски.
	Спайк чу как един по един пистолетите се прибраха. Гласът на Дарси Уилсън продължаваше да напява:
	— Спортните новини. Джейк Холкинс съобщава какво очаква Майк Дитка от „Мечките“ в плейофните мачове и как — изненада, изненада! — в Милуоки Майкъл Джордан отбелязва 42 точки срещу „Елените“. Прогнозата за времето — и пак изненада, изненада! — очевидно ни чака сняг, сняг и само сняг. Повече от мен при следващата ни среща.
	— Е…? — каза Ковалски.
	— Къде е? — прошепна Сканън.
	— Къде е какво? — попита Харолд.
	— Разчисти и се махай — нареди Яновски.
	— Но…
	— Преди да съм ти наритал скапания задник — изръмжа Яновски.
	Спайк чуваше безпомощния Харолд да събира парчетата счупен порцелан в таблата, а накрая попита:
	— Още кафе?
	— Вън! — изкрещя Яновски и се втурна към него.
	Много преди да го стигне, Харолд се беше изпарил зад затръшнатата врата. Спайк усети как в душата му властно се настани буца лед.
	— Какво ще правим?
	Гласът на Сканън изсумтя:
	— Майлс?… да, слушай… знам кое време е… да-аа… сигурно… Млъквай… Слушай, Старк е офейкал… Ей така. Духнал е. Преди няколко часа. Занасяйте си задниците в офиса. И вземете папката. Точно така, цялото досие. Пратете го по факса.
	Спайк чу ръката на Сканън да почуква по слушалката, после той попита:
	— Деб, какъв е номерът на факса ти?
	Преди Дебра да успее дори да се обърне, Спайк отговори по памет. Рано или късно всички щяха да разберат. Щом си сляп, не значи непременно, че си глупав или безполезен.
	— Благодаря — каза Сканън и продиктува номера на Майлс. — И ако храните някаква надежда за бъдеща служба във ФБР, елате при нас, тук, в дома на Халек… Да… „Карлтън“, на северния бряг на езерото… Триста и четири… Да-а. Доскоро. Ало, карайте внимателно — хлъзгаво е.
	Сканън едва бе затворил телефона, когато се намеси бумтящият глас на Яновски:
	— Хайде пак да опитаме Стейтвил. — След няколко секунди пак щракна с пръсти: — Заето!
	— Местната преса сигурно е чула сирените, обади им се — предложи му Сканън.
	— Ако са чули, защо нямаше нищо в новините? — извика Яновски.
	Вероятно Сканън бе свил рамене в последвалото мълчание. В сценарий за филм — или в света на зрящите — точно на това място най би отивало едно свиване на раменете. Халек прочисти гърлото си, извиси дълбокия си баритон и предложи:
	— Свържи се с телефонистката. Кажи й полицейска тревога. Тя ще прекъсне разговорите в момента и ще те свърже.
	— Май съвсем си изтървах нервите.
	След миг вече говореше с телефонната централа:
	— Сержант Яновски от чикагската полиция. Свържете ме с управителя Олховски. Да, зная, че е късно, но ме е търсил преди час… Да-а-а. Добре, ще изчакам.
	Още не бе спрял да кашля, когато отново заговори:
	— Получих съобщението ви за Тим Старк. Но нищо не се каза по новините. Как стана?… Какво?… Исусе, Олховски, не говорите сериозно!… Вие какво? Смятате, че дотогава ще го хванете? Но все пак най-добрата помощ, на която можете да разчитате, беше от тези милиони очи, които не видяха нищо по телевизията. Ако не включите това в редовната им програма, ще се обадя сам.
	Яновски изхриптя, докато Олховски говореше нещо, и после се разсмя:
	— Добре, знаете ли какво? Не мисля, че ще го свършите. В интерес на истината, дори съм дяволски убеден в обратното. Толкова съм убеден, че сега ще се обадя на всичките телевизионни станции в града.
	Слушалката се тресна и Спайк чу мърморенето на Яновски.
	— Политика! Господи, какъв задник! Иска да го потули! Старк е офейкал преди два часа, а хората са в пълно неведение. Бог знае къде ще е първият му удар!
	Спайк вдигна ръка с надеждата, че ще го забележат. По продължителното мълчание разбра, че са го видели, и попита:
	— Защо да нанася удар? Наясно е, че са по петите му. За него ще е най-добре да стигне до големия път за Индиана, а после на изток.
	— Спайк, не знаем какво ще направи. Трябва да се задоволим с правдоподобни предположения. Имаме психичния му профил. Имаме и заплашителните писма, които ти изпращаше. Дори ако се колебаем, че е тръгнал след теб, снимките ни убеждават напълно.
	Ледена тръпка премина през стомаха на Спайк. Той се облегна назад, сложи ръце на коленете си и попита:
	— Какви снимки?


>	Десета глава

	Брайън Гранвил стоеше пред дома си край Лейк Форест в сковаващия студ, дълбоко заровил ръце в джобовете на кожуха си, и трепереше. Още не беше чак толкова студено. Но не от студ трепереше той.
	Висок широкоплещест мъж с дебело яке крачеше бавно към него по застланата с каменни плочи пътека. Пристъпваше уверено, замръзващият му дъх равномерно предвещаваше всяка следваща стъпка, очевидно студът не го притесняваше. Той спря на пет крачки от Брайън и срещна очите му с поглед, по-леден и от въздуха. Зениците му се присвиха в светлината на прожекторите, накацали по стрехата на къщата, той кимна и докладва:
	— Готово, господин Гранвил. Навсякъде е обезопасено — край стените, прозорците и вратите. Системата се захранва с батерии и дори да спре токът, няма да се изключи. Двойни телефонни кабели. Разбира се, може да ги пререже, но така веднага ще задейства микровълновия радар в купола.
	Той си пое дълбоко въздух, хвърли един поглед наоколо и продължи:
	— Всяка неизправност с тока или жиците моментално подава сигнал за тревога — ей така. — Той щракна с голите си пръсти.
	Брайън ги погледна и се зачуди как ли издържа този човек без ръкавици.
	Телохранителят сви рамене и продължи:
	— След минути тук ще е пълно с ченгета — като на полицейски бал. Няма достатъчно време да влезе, да излезе и да офейка. Освен това вътре е Хайнрих и ще му се наложи да мине през него.
	Брайън кимна.
	— Добре, Джони. Но как ще разберем, ако се приближи, имам предвид през двора?
	Телохранителят сви рамене.
	— В храстите има детектори за движение, разбира се, но те бързо ще се задръстят със сняг и лед. Ако работят, ще се задействат всеки път, щом от покрива или от клоните падне шепа сняг. Като всяка аларма — пищи непрекъснато. Така че човек я настройва още веднъж, а после вече не й обръща внимание. Което е даже по-зле, отколкото съвсем без нея.
	— Значи ли това, че си тръгваш?
	Джони поклати отрицателно глава.
	— Прочетох всичко за онази отрепка. Направо ми се догади, знаете ли. Ще остана тази нощ, господин Гранвил. Ще съм отвън в джипа. Ще го местя на всеки 45 минути, за да наблюдавам от различни страни. По един особен начин се надявам да дойде — и потупа една издутина под якето.
	— Ще ви платя, разбира се.
	— Както обикновено, не извънредна надница. Защото не ме помолихте сам.
	— Справедливо казано — рече Брайън, като си даваше сметка, че печели от сделката. Тръгна към къщата, но спря и се обърна: — Да ви донеса ли нещо?
	Джони се разсмя и от устата му излязоха кълба дим.
	— Кафе без мляко и захар.
	Брайън кимна.
	— Сега ще се върна.
	— И след това недейте да излизате.
	— Добре — каза Брайън и отново потрепери.
	Приведе се и бавно се запъти към открехнатата врата, а замръзналият вкоравен сняг хрущеше под обувките му. На всяка крачка изпитваше странно чувство — сякаш на гърба му бе нарисувана мишена. Старк, естествено, можеше да го застреля. Както и мъртвият му партньор, Уейд Барнс Хенсън, друг бивш тюлен. И двамата можеха да те застрелят, можеха да те отвлекат… престани!
	Брайън отвори вратата и бързо я притвори, влезе в антрето и съблече кожуха. Изтърси бляскащите снежинки, обърна се и го закачи в просторния дрешник вдясно. После отиде в кухнята, където жена му Ели се беше облегнала на плота със скръстени ръце, втренчила поглед някъде далеч отвъд действителността. Брайън мина покрай нея, свали от рафта кафе на зърна и се завъртя, търсейки кафемелачката. Тя попита с отнесен поглед:
	— Ще дойде ли?
	— Не знам.
	— Няма нищо по новините, Брайън. Сам виж.
	Той поклати глава.
	— Знаем всичко, което трябва да знаем.
	— Защо не кажат на всички? Защо не използват всяка възможност да го хванат?
	Брайън заби поглед в земята, после вдигна очи.
	— Коледа е, Ели. Никой не иска лоши новини. Никой не го е грижа.
	Ели поклати глава.
	— Ами Сид Ейбрамс? Умря, защото се беше загрижил.
	Брайън кимна при спомена за банкера, който беше получил инфаркт, докато ринел снега от колата си, за да донесе парите за откупа на Джейни. Той с дълбока въздишка изсипа зърната в кафемелачката и се съгласи:
	— Сид беше необикновен човек.
	— Брайън, ти го помоли и той се съгласи. Това е всичко.
	Тя поклати глава и погледът й го парна.
	— Понякога ужасно приличаш на Спайк. Наумяваш си, че ако не можеш да местиш планини с две ръце, светът ще те обяви за непотребен, така ли? Брайън, опомни се! Не може да се живее така.
	Кафемелачката спря да бръмчи. Той изтърси смляното кафе в хартиен филтър и го постави във фунията. После я вкара в кафемашината „Крупс“ и напълни резервоара с минерална вода „Евиан“. Сложи една кана на поставката и включи машината. Нагревателят зафуча и започна да залива смлените зърна с вряла вода. След малко капки горещо кафе затрополиха в стъклената кана.
	— Няма ли да си лягаш тази нощ? — попита Ели.
	Брайън поклати глава и присви устни, сякаш казваше не.
	— Кафето е за Джони.
	— Чужди хора — измърмори тя.
	— Моля?
	— Джони и Хайнрих. Чужди хора. Непознати, които живеят в дома ни. Така или иначе, изглежда, сме обречени на нашествия. Какво се случи с добрата стара лична неприкосновеност?
	Брайън се усмихна в отговор.
	— Личната неприкосновеност си има цена, Ели. Знаеш това. Къде е термосът?
	Тя посочи.
	— Под мивката. Има и друг в шкафа над миялната машина.
	Брайън се наведе, извади термоса и го изплакна с топла вода от чешмата. Обърна се към нея и свъси вежди.
	— Освен това по-добре да си имаш работа с приятелски настроени непознати, отколкото…
	— Не искам повече да говоря за това — скръцна със зъби тя, отметна късата си коса и рязко закрачи напред-назад. Изведнъж спря, присви очи и стисна до болка ръце. — Имам чувството, че всичко започва отначало.
	Гласът й премина в треперещ шепот и тя зарови лице в дланите си.
	— Знам — каза той, сложи ръка на рамото й и силно я прегърна. — Знам.
	Ели вдигна глава, изтри с опакото на ръката си потеклите по бузите й сълзи. Подсмръкна веднъж и прошепна:
	— Ще ти задам един въпрос. Искам едно-единствено нещо — да ми отговориш честно.
	Брайън кимна, загледан в изтъняващата струйка кафе, която се стичаше в каната. Той светкавично я дръпна и няколко последни капки просъскаха върху нагорещеното колело. После изля всичко наведнъж в термоса.
	Ели попита:
	— Мислиш ли, че Старк отново ще се опита да отвлече Джейни?
	Брайън остави каната, завинти капачката на термоса и сложи отгоре една пластмасова чаша. Срещна тъмните й пламтящи очи и отвърна:
	— Може би.
	Тя ядосано наклони глава настрани и косата й се разпиля.
	— Защо може би?
	Смутен от неочаквания й гняв, той заекна:
	— К-к-какво?
	— Само преди една седмица, когато бяхме сами, ти каза, че цялата тази история е завинаги зад гърба ни. Говореше как ще освободим телохранителите, как ще заживеем нормално. Точно тази дума използва, Брайън, _нормално_. А когато споделих съмненията си, ти каза: „Няма начин Старк да посегне пак на Джейни, не и втори път“. А сега ми казваш може би.
	Тя въздъхна и поклати глава. Бузите й се зачервиха от гняв, а очите й отбягваха погледа му. Тя вдигна ръка, за да му покаже, че още не е свършила, и попита:
	— Какво се е променило, Брайън? Защо сега отговорът е „може би“? Какво си скрил от мен, защо сега се колебаеш?
	Брайън се подпря с две ръце на масата, наведе се и затвори очи. Издиша целия въздух от дробовете си, пое си дълбоко дъх и каза:
	— Когато миналата година всичко свърши, поисках да се срещна със Сканън. Трябваше да знам какъв ще е този човек, който би направил подобно нещо на едно седемгодишно дете.
	Ели сви рамене.
	— Ти каза, че е било за пари.
	— На пръв поглед да. Но под повърхността има още нещо.
	— Още какво?
	Брайън кимна.
	— Тим Старк е страшно неуравновесен човек. Дори това е слабо казано. Изгубил е всичко човешко. Вини лошия му късмет, семейството, обществото, каквото пожелаеш. Истината е, че Старк е садист и педофил.
	Ели изхриптя, сложи ръце на устните си и изплака:
	— Не!
	Но Брайън стисна зъби и стовари юмруци върху масата.
	— Да, Сканън смята, че ако Хенсън не е бил там да го спре…
	Ели запуши уши.
	— Не желая да чувам това!
	— Добре — прошепна Брайън и взе термоса, — но сега вече знаеш. Той е като малко дете, което иска нещо и му отказват. Ако твърдо е решил да го има, ще опита всичко възможно.
	— В безопасност ли сме?
	Брайън примига.
	— Не знам какво да ти отговоря. Ако Старк дойде, първо ще трябва да мине отвън през Джони. После ще му се наложи да преодолее системата за сигурност, след това, вече вътре, и Хайнрих. Дотогава цялата полиция от Лейк Форест ще бъде тук.
	— Да, но той ще е влязъл в къщата. — Ели потрепери от ужас.
	— Ще трябва да мине през мен.
	— И през мен — рече тя.
	Брайън кимна, прегърна я и силно я притисна. Тя обви ръце около него и също го прегърна, а той каза:
	— Но не мисля, че е тръгнал след Джейни.
	Прегръдката й замръзна. Тя повдигна брадичка и го погледна в очите.
	— Защо?
	— Яновски спомена нещо на банкета тази вечер. Смятат, че ще се опита да докопа Спайк.
	Трябваше да й го каже. Но щеше ли да се почувства по-добре, ако опасен психопат е по петите на слепия й брат, а не на дъщеря й? Как щеше да реагира? Въпреки че живееше с нея от тринадесет години, в много отношения тя си оставаше загадка за него.
	— Спайк е съвсем сам — каза тя.
	Брайън отговори през смях:
	— Сам ли? Годеницата му е отличен стрелец, а освен това е майстор по бойни изкуства и вдига тежести.
	Ели се извърна и прехапа устни.
	Слисан, Брайън се смути:
	— Какво толкова казах?
	Шепотът на Ели беше толкова тих, че едва го чуваше:
	— Като изключим големината и пола, ти току-що описа Тим Старк.


>	Единайсета глава

	— З-з-з-з-з-дравей, Робърт. Аз съм Тим, виж какво…
	Погледът на Старк се плъзна през малкото сервизно помещение към стаичката, където един малък телевизор гърмеше нещо за Стейтвил. Той се премести, за да отвлече вниманието на монтьора от телевизора, и попита:
	— Хей, имаш ли влекач?
	Легнал под хидравличния подемник, с лице, позлатено от падащата светлина, механикът завинти един болт с шайба на таблото на автомобил „Мейвърик“ модел 71-ва година. Провеси ръце, пое си дълбоко въздух и като го погледна, промърмори:
	— Не съм Робърт. Гаражът така се нарича. Когато го купих преди няколко години, исках да запазя клиентелата на Робърт и затова не смених името.
	Хванал с една ръка 50-милиметров гаечен ключ, той протегна другата, цялата измазана с машинно масло.
	— Аз съм Еди.
	След това забеляза дланта си и я отдръпна.
	— О-о-о, по дяволите. Предполагам, не гориш от желание да се ръкуваш с такава гадост. С какво мога да ти помогна?
	Старк изтупа снега от анорака си, направи две крачки и повтори:
	— Имаш ли влекач? — Той рязко вдигна палец над рамото си и се засмя, поклати невярващо глава и обясни: — Там отзад изскочих от пътя. Не мога да повярвам. За първи път от четири години. Шосето е хлъзгаво като слонски задник.
	Еди изпусна една въздишка и рече:
	— Съжалявам, мистър. Разбира се, че имам влекач. Проблемът е, че синът ми излезе. Има баскетболен мач. По принцип тук работи и друг човек, но той пък е болен. Затънал съм в работа до уши — и той вдигна дръжката на гаечния ключ до врата си. — Освен това вече затварям.
	— Просто исках да продължа нататък. Колата ми трябва, утре съм на работа. — Старк вдигна умолително ръце.
	Еди го дари с още една въздишка, затъкна ключа в страничния джоб на гащеризона си и скръсти ръце.
	— Ще ми се да ти помогна, но трябва да разчистя тая бъркотия и да бързам към къщи. — Той се обърна и се усмихна накриво: — Коледа е и е дошла тъщата. Ако скоро не се прибера, Бети ще ме убие.
	Старк направи още една крачка и пак се примоли:
	— А няма ли някой друг, който да ме закара обратно?
	Еди се оригна през смях и посочи с палец на юг:
	— Надолу по тоя път? Забрави. Стига им ледът. Точно преди теб оттук мина Ранди Бъц и каза, че щатската полиция е направила блокада.
	— Сериозно? — каза Старк.
	— Ама ти трябва да си я видял! Нали каза, че си закъсал някъде на юг? — Широкото чело на Еди се сбръчка, очите му се присвиха и той наведе брадичка към Старк.
	— Естествено — каза Старк, — така де, по дяволите! Защо, мислиш, са се подредили колите там долу? Какво става според теб?
	— Мислех, че са ня’кви пияни шофьори. Сещаш се — празници, едно-друго. А теб не те ли провериха, не им ли дъхна за алкохол?
	Старк поклати глава и си придаде смутен вид.
	— Не-е-е. Само осветиха с фенерче колата и огледаха. Като не откриха, каквото са търсели, казаха „Карай!“ — това е всичко.
	— Чудя се за какво е цялата тая шумотевица? — рече Еди и като му обърна гръб, се заклатушка през пустия сервиз към тоалетната за персонала.
	Старк тръгна след него и хвърли поглед назад за някой случаен минувач. Никой. Нямаше жива душа. Навън твърдият сняг продължаваше да затрупва малкия паркинг пред „Гаража на Робърт / Авторемонт“.
	В стаичката водещата от новините по телевизията беше свършила със Стейтвил. Старк непременно трябваше да разбере какво точно е казала.
	— Може би търсят някой избягал затворник? Нали се сещаш, от Стейтвил.
	Еди се обърна и се намръщи, после поклати глава.
	— Нищо не съм чул. Ако някой избяга, новините само за това говорят. Голяма работа, също като пожарища и урагани. Това привлича хората към екрана, а така рекламодателите печелят. Продават повече стоки, от което печели икономиката, а от това печелят всички. — Еди въздъхна и сви рамене. — Така че лошата новина е един вид добра новина.
	— Въпрос на гледна точка — каза Старк и проследи с поглед Еди, който се упъти към банята. На излизане, докато минаваше през прага, монтьорът плъзна гаечния ключ върху дълъг разнебитен тезгях под дъска с много кукички, където висеше пълен комплект инструменти.
	Старк взе в ръка 50-милиметровия ключ, пробва го на тежест и го остави. Над мивката се плискаше вода, докато Еди изстиска пълна шепа течен сапун в лявата си ръка и я разтърка с дясната.
	— Много хора — каза той — смятат, че работникът не мисли. Това не е вярно — ако работникът не мисли, няма демокрация. Схващаш ли какво ти говоря?
	— Естествено — каза Старк. Подпря се на рамката на вратата, а скритата му ръка опипваше ключовете, за да намери някой подходящ на големина и тежест.
	— Слушай какво ще ти кажа. Аз затварям, но Джед Харкинс върти денонощната бензиностанция на „Шел“ долу до отбивката за Щатски път 38. Та той има два влекача. Представяш ли си?
	Старк си припомни пътното произшествие надолу по пътя и каза:
	— Предполагам, че той е уцелил мястото. Мястото е всичко, нали така?
	— Не-е-е-е — каза Еди. — Почтеността е всичко. Имаш ли си репутацията, хората до дъното на блато ще стигнат, за да им свършиш работа.
	Ръката на Старк задържа един гаечен ключ. Опипом установи, че е дълъг към тридесет и пет сантиметра, с малка издатина на края, и тежи — както предположи — повече от половин килограм. Щеше да свърши работа. Бавно и безшумно го повдигна от поставката му. Еди затвори кранчето на чешмата, изтръска водата от ръцете си, смачка една-две-три хартиени кърпички на топка и се избърса, като започна от лактите и постепенно стигна до китките. Въпреки че здраво търкаше с грубата четка, не успя да отстрани упоритите полукръгове синя мръсотия под ноктите си. Ръце на работник. Еди смъкна ръкавите си и се обърна, за да вземе от закачалката зад него мърлявото си яке със син колан. Докато напъхваше късите си дебели ръце в ръкавите, той се обърна към Старк:
	— Виж, Тим — нали така беше?
	Старк кимна; знаеше, че няма никакво значение.
	— Тим, май доста си постоял на това гадно време, а? Да взема да те закарам до бензиностанцията на „Шел“, какво ще кажеш?
	— Идеално — каза Старк.
	— Само първо да се обадя на Бети да й кажа, че малко ще позакъснея.
	— Естествено — каза Старк, — не се притеснявай.
	Очите му шареха напред-назад. Гаражът беше забутан в една тясна уличка, далеч от погледите на минувачите. Навън нищо не се виждаше. Такава противна нощ. Навън нямаше много хора. Проблеми по пътищата. Всичко ще бъде наред. Само изчакай подходящия момент.
	Докато Еди дърдореше по телефона, Старк се промъкна до вратата и провери наляво. Видя я право отпред, полицейска кола, святкащите й ленти проблясваха в потока от светлините на фаровете. Бързо, но без да губи хладнокръвие, Старк пристъпи зад Еди и остави гаечния ключ на бюрото.
	— Няма ли да ме изслушаш, Бети?… Бети?
	Старк сръга Еди за рамото и попита:
	— Може ли да ползвам тоалетната?
	Еди закри слушалката, обърна се и кимна.
	— Влез в моята. Там отзад е, където се мих. Зад малката стая. Май че има хартия, аз… момент, извини ме… Бети, ей сега тръгвам, чуваш ли? — Еди се обърна, като промърмори „жени“, ала Тим се беше изпарил. Което беше добре. Понякога така му кипва на човек, че направо да не повярваш.


	Старк затвори вратата зад гърба си, като се мъчеше да успокои дишането си. Пред него беше тоалетната чиния, оградена с тъмнокафяв пръстен, казанчето беше изцапано с черни петна. Отгоре имаше прозорец, преграден с телена решетка. Беше малък — помисли си той, — но все пак достатъчно голям. Премери го по дължината на ръката си. Около 40-сантиметров перваз за всяко стъкло. Две стъкла с рамка, които се плъзгаха едно пред друго. Без преграда. Съвсем прост райбер и достатъчно място да се промуши навън.
	Натисна и усети, че стъклото не поддава. Заяждаше. Може би боята беше запълнила всяка пролука.
	Погледна по-отблизо и видя, че не е това. Тогава какво? Очите му пробягаха по ръба и накрая го откри. Прозорецът беше закован с дебел осемсантиметров пирон, закривен и забит почти до главичката.
	— По дяволите! — прошепна той.
	Старк сграбчи пирона с изтръпналата си ръка и се опита да го стисне с премръзналите си пръсти. Беше забит обаче така дълбоко, че дори не помръдна. На всичкото отгоре беше ръждясал. Може би можеше да го разбие, като насили рамката. Но онези можеха да го чуят.
	Спокойно, каза си той.
	Дишай дълбоко. Ако трябва, можеш да го избиеш. Но първо подсигури гърба си. Ако се наложи.
	А щеше ли да се наложи?
	Нямаше ни най-малка представа. Всичко зависеше от Еди и приятелчетата му. Той затвори очи, също като Халек — да го вземат дяволите дано! — и се заслуша в шумовете, за да се опита да отгатне.
	Затръшна се вратата на автомобил. След малко още една. Не успяваше да чуе стъпките заради снега. Бяха по-безшумни и от равномерното потракване на следа по преградените стъкла на прозореца. Следващото, което чу безпогрешно, бяха гласовете. Решителни, плътни и престорено дружелюбни. Ченгета. Просто си бяха такива.
	— Хей, Еди, как върви бизнесът?
	— Адски съм зает. Никой не помага.
	Обади се второ ченге:
	— Плащаш ли си извънредно, приятел? — С носов акцент от Кентъки.
	Еди се закашля през смях:
	— Шегуваш се. Нещо да ви помогна?
	Първото ченге, онова с плътния глас, каза:
	— Първо си помогни сам, Еди. Май си си забравил един гаечен ключ отвън.
	— Къде?
	Старк чу как ключът изтрака върху бюрото. Какво от това? Нали е гараж. Човек може да си оставя инструментите където си пожелае.
	Еди явно не мислеше така.
	— Чудно как се е озовал там. За бога, съвсем съм се разсеял. Никога не нося инструменти там. Клиентите и без това ми отнасят по някоя химикалка, нали знаете, човещина. Само че тях мога да си ги позволя, а гаечните ключове не.
	— Да го сложа ли на мястото му? — попита Кентъки.
	Еди поклати отрицателно глава.
	— Отдавна мина времето, когато работеше тук, Елбърт. Просто го зарежи.
	— Но докато работех тук, никога не съм те виждал да изнасяш ключ от сервиза.
	Еди се ухили.
	— Днес съм съвсем сам, пълна лудница. А и, макар че мразя да го казвам, остарявам вече. Знаете какво разправят.
	— И още как — каза плътният глас. — Първо те изоставя акълът, а после оная работа.
	Мъжете в стаята прихнаха да се смеят. Не можеше да го търпи, запуши уши. А миг по-късно го полазиха тръпки, свали ръце от главата си и отново долепи ухо до вратата.
	— Вие, момчета, искате ли нещо? — попита Еди.
	— Какво ще кажеш за по чашка „Слим Джимс“?
	— Заведението да почерпи, а, момчета?
	— Не-е-е-е, ще си платим. Дявол да го вземе, имаме пари.
	— Засега — изговори с носовия си глас ченгето от Кентъки.
	Всички се засмяха на шегата. Когато и това свърши, ченгето с плътния глас попита:
	— Скоро да си виждал разни непознати, Еди?
	— Не-е-е-е.
	Кентъки добави:
	— Някой да се е отбивал насам? Разни странни типове. Някой да те е тормозил, нещо такова?
	— Не-е-е-е. Честно, затънал съм до гуша в работа.
	— Да е минавал край теб някой забързан пешеходец? — попита плътният глас.
	— Нищо такова, защо? Какво е станало?
	— Един е избягал от Стейтвил.
	Старк почувства, че малката стаичка започва да го смазва, и задиша учестено. Светкавичен порив да се провре през прозорчето и да офейка се разби в желязната му воля. Спокойно, казваше тя. Съвършено спокойно. Просто си говорят. Нека си говорят.
	— Сериозно? — възкликна Еди.
	— Сега сети ли се нещо, някоя дреболия? — каза Кентъки.
	— Не, бе, не, нищо. И какво? Значи този тип е на свобода и се навърта насам, така ли?
	Старк усети, че дъхът му секна, а сърцето му диво се блъскаше в гърдите. Ала отново сложи ухо на затворената врата. Плътният глас каза на Еди:
	— Има такава вероятност, но нищо не знаем със сигурност. Просто е някъде навън. Може да мине оттук. Може и да не мине.
	Въздишката на Еди застина като пръст, вкопчил се в заледен перваз, после се откъсна от устните му:
	— А защо по новините няма нищо?
	Кентъки отговори:
	— Защо мен питаш, аз да не съм Дан Радър?
	Всички пак се разсмяха.
	Еди каза:
	— Трябва непременно да кажат по новините. Какъв е тоя тип, да не е убиец?
	— Похитител. Дребна риба. Само че задиря дечица.
	Гневът на Старк изригна като вулкан. Той сграбчи дръжката на вратата с едно-единствено желание в душата, да излезе с усмивка и да смаже тия две хилещи се прасета, но спря. Докъде щеше да стигне? Още щом стъпи навън, щяха да видят затворническите панталони на краката му. Еди не беше забелязал, защото не знаеше какво да търси. Но тия двамата знаеха много добре. Така че спокойно.
	— Мразя го това — отсече Еди. — Не мога да го търпя. Ако ми падне тоя гадняр, ще го убия. Ще се наложи да ме озаптявате със сила, кълна се.
	Кентъки каза:
	— Не се прави на герой, Еди. Ако видиш нещо, обади ни се.
	После плътният глас:
	— Няма още дълго да стоиш тука, нали?
	— Ей сега затварям и след това се прибирам. Само ще хвърля един тип до бензиностанцията на „Шел“ и после право у дома при Бети и проклетата тъща.
	— Затова ли се мотаеш досега? — попита Кентъки.
	Отново всички се разсмяха. Старк се поотпусна. Ако сега си тръгнат, излизай! Струваше му се, че около него стените на малката тоалетна пулсираха — _туп-туп, туп-туп_ — сякаш бяха в самото му сърце. Той просъска с шепот на безмълвния студ: „Разкарайте се!“.
	Но ако молбата му имаше отговор, определено не беше онзи, който се надяваше да чуе. Когато смехът утихна, плътният глас се извиси, като че ли нещо не беше съвсем наред:
	— Ще возиш някого до „Шел“? Кого?
	— Просто един тип.
	— А той тук ли е?
	— В кенефа е. Всеки момент ще излезе.
	— Как изглежда?
	Старк извърна глава, прецени размера на прозореца и реши, че с два-три удара ще бъде на свобода. Зад гаража на Робърт се простираше гора, с пръснати тук-там улици и къщурки. Добър терен за бягство. Старк се протегна надолу, заключи вратата на тоалетната, вдигна порцелановия капак от чинията и го залости между основата на клозета и вратата.
	_Едно_, започна да брои той и се приготви за удар, решен да съсредоточи цялата си сила в първия ритник. Чу гласа на Еди:
	— Един клиент, дойде за влекач.
	— Сигурен ли си?
	Устните на Старк промълвиха „две“ и кракът му се сви. Еди избумтя:
	— Разбира се, че съм сигурен. Колата му е някъде долу на юг, на помощното платно.
	— Трябва да е онова „Мъркюри“.
	— Сигурно — каза Еди.
	— И ти ще го извлечеш?
	Старк опря гръб на вратата и се засили.
	— Сега затварям. Затова ще го откарам до „Шел“.
	— Добре, отваряй си очите на четири, Еди.
	Старк изведнъж се отпусна. Тялото му се тресеше в панически ужас, а ченгетата се изнизаха от стаята и гласовете им постепенно започнаха да заглъхват. След миг се затръшна вратата на кола, после другата. Двигателят запали и патрулната кола заскриптя сред замръзналия сняг. Старк си пое дълбоко дъх, облегна се отново на вратата и върна порцелановата чиния обратно върху клозета. После отключи вратата. До него долетя гласът на Еди:
	— Добре ли си, Тим?
	— Всичко е наред — извика в отговор Старк и отвори вратата.
	Сега спокойно. Хладнокръвно като лед. Плъзна се покрай тезгяха, а Еди затваряше вратите на сервиза и се провикна:
	— Хей, ще ми направиш ли една услуга?
	— Естествено — отвърна Старк и се приведе напред.
	— Прибери тоя гаечен ключ в калъфа му, а аз ще заключа кенефа и край, прибирам касата.
	— Естествено — прошепна Тим, а гласът му бе самата любезност, защото вече усещаше в ръката си смъртоносната тежест на ключа.
	Еди тръгна през помещението с патравата си походка и спря с хриптене, за да издърпа крачолите на панталоните си от обувките, после влезе в кантората си и изключи малкия телевизор. Издърпа със звън чекмеджето на касата, зашумоляха банкноти — Еди тъпчеше ръцете си с долари.
	Старк хвана гаечния ключ за самия край и го последва. Застана на рамката на вратата и се загледа в Еди, който привършваше с броенето на парите. Когато се обърна и видя Старк, ахна:
	— Исусе, стресна ме бе, човек! — после отново наведе глава. — Не знаеш къде да го оставиш ли?
	Тим хвърли един объркан поглед на ключа и пак впи очи в Еди.
	— Чудех се нещо. Ти харесваш ли корейски инструменти?
	— Моля? — примига Еди, сякаш не вярваше на ушите си.
	— Ами хрумна ми, че тип като теб ще използва, как да кажа, стоки американско производство.
	— Ами те са си американски, казват се „Щрак“, най-доброто.
	Старк наведе очи, завъртя ключа в ръка и пак изгледа Еди.
	— Корейски. Виждаш ли фалшивата щампа — ето тук?
	— Къде? — учуди се Еди, заклатушка се към него, все още стиснал пачката банкноти в ръка, и спря точно пред дясното му рамо, забил поглед в ключа. Старк го стисна здраво с дясната си ръка и неочаквано описа зловеща парабола. Дръжката просвистя във въздуха с размазани очертания и се заби в трахеята на Еди с мек жвакащ пукот.
	Механикът размаха ръце, от пълничките му юмруци се пръснаха разтворени в агония пръсти и порой банкноти. Набитото тяло на Еди залитна назад и се сгромоляса върху рафтовете на стената, претъпкани с кутии смазочно масло и боя.
	Старк отдръпна гаечния ключ, погледна гладката му дръжка и кимна. Никаква кръв. Бързо, безшумно и безкръвно. Като кимна отново и се усмихна, той отмести поглед и загледа със страхопочитание как Еди сграбчи врата си с две ръце, а премазаният му гръклян успя да издаде само едно ъх-х-хсс-хъшшхъх, което накара Старк да се засмее.
	Старк надникна през входната врата, не забеляза нищо подозрително и пак бавно се извъртя, докато умиращото тяло на Еди се олюляваше из стаята като счупена играчка. С всяка трескава стъпка лицето му ставаше все по-синьо, зениците му се разширяваха все повече.
	Старк кръстоса ръце и се усмихна:
	— Какво е това? Не можеш да попълниш формулярите, а, Еди?
	Също като кукла със сковани крака Еди залитна напред, стиснал с една ръка разбитото си гърло, а разперените пръсти на другата се мъчеха да достигнат единствената помощ, на която можеше да се надява. Вкопчи се в анорака на Старк и пръстите му се затвориха в отчаян треперещ възел, който се обтегна, когато коленете му се подкосиха и краката му се сгърчиха в спазми.
	— Това да не е нов танц, Еди? — попита Старк. — Не бих казал, че знам стъпките.
	От гъргорещото гърло бликна пенеста слюнка и опръска синеещите устни, а хватката на жертвата му се отпусна.
	— Кажи „трахеотомия“ и ще ти помогна, Еди. Хайде. Само една дума. Кажи я. Една-едничка дума.
	Но Еди вече не го чуваше. Проснат на пода, той се бореше безпомощно за глътка въздух и се гърчеше в предсмъртна агония.
	— Чакай! — каза Тим. — Дай да ти помогна… — помоли той и се наведе да разкопчее късото синьо яке на Еди, съблече го, а после изхлузи презрамките на гащеризона му и го свали през краката.
	— Да-а-а, дай да ти облека дрехите, преди да се насереш.
	_Ък-ъкъ-ъкъ-ък_, беше последният звук, който Еди издаде, преди лицето му да добие синкаволилав цвят. Старк знаеше, че и да не е мъртъв, краят наближава. Той наблюдаваше как пръстите му се свиват и отпускат. Още е жив.
	Старк отново провери навън. Беше чисто. Разкопча затворническите си панталони, смъкна ги и ги захвърли на бюрото. Дъхът му се разстилаше на кълба в студа. Старк съблече ризата си и я метна при панталоните. После изхлузи и обувките, като натискаше с върха на едната петата на другата. Пръстите на краката му бяха започнали да чувстват боцкащи иглички, значи всичко беше наред. Трябваше обаче да се прости с подгизналите чорапи. С паническа бързина той ги събу и ги запрати при останалите дрехи.
	Мисли! Това не е просто размяна на дрехи, това е знак. Или не. Беше замаян, но мозъкът му беше бистър. Вземи затворническите дрехи, всички до последния парцал!
	Какво да прави с Еди? Колко ли още щеше да издържи? Изпъкналите му очи сякаш се блещеха срещу Старк, молейки за милост. Старк стоеше приведен, държеше гащеризона свит на топка пред угасващите очи на Еди и прошепна:
	— Сега са мои.
	След последната тръпка на Еди и доста след последния му звук Старк продължаваше да говори на бездиханното тяло:
	— А как сме с обувките?
	Еди все пак отвърна. Сфинктерите му се свиха за последен път. Вбесен от нетърпимата смрад, Старк ахна и започна да отстъпва, но после спря. Изригна гневно и зарита трупа.
	— Воняща ларва! Нямаш ли капка уважение към себе си!
	Забързаното му дишане постепенно се забави, възвърна обичайния си равномерен ритъм, дори спокойствие. Гневът му се уталожи и изчезна, подобно на последен лъч светлина преди дълга нощ. Вече спокоен, той започна да действа напълно методично.
	— Чорапи — прошепна Старк, събу ги и оголи един шаващ пръст.
	— Нерви — каза си той разтреперан, — просто нерви.
	Старк обу чорапите. После, много бързо, тъмнозеления гащеризон до кръста. Вдигна презрамките на гащеризона и ги закопча на гърдите си. Докато беше зает с това, вътре в предния джоб издрънча връзка ключове. В страничния джоб натежа портфейл с пари.
	Тогава запълзя по пода да събере пръснатите банкноти. Когато ги обра всичките, ги почисти, нави ги на руло и ги натъпка в горния джоб на гащеризона си.
	Старк се наведе напред и подпря ръце на коленете си. С нежен шепот попита:
	— Хей, Еди, ти вече така и така ми даде заем, отпусни и една кола, а? Какво казваш? Имаш много? Нали не възразяваш, че ще взема няколко регистрационни номера? Не, не се напъвай да ставаш. Нямам нужда от помощ. Сам ще се оправя. Разбира се, че взех ключовете. Там са, където си ги оставил, в джоба ти, всичките добре подредени и надписани. — Той вдигна връзката ключове с емблема на тойота и зазвънтя с тях пред празните, изскочили от орбитите очи на Еди.
	От бюрото, между бутилката „Слим Джимс“ и телевизора, иззвъня телефонът. Старк се запъхтя, пак задиша равномерно. Вероятно Бети? Замисли се дали да не вдигне слушалката, ей така, на шега. Можеше да каже:
	— Не, Еди си тръгна. Ще закъснее, Бети. Да, да, замина. Даже се спомина нашият Еди — разхили се и остави звънтенето да замре.
	Тя сигурно ще реши, че няма никой, че си е тръгнал. После ще му даде колко? половин час? четиридесет минути да се прибере вкъщи? По дяволите, дотогава щеше отдавна да е офейкал.
	Старк разгледа ключовете в джоба си: тойота модел 82-ра. Замислен за бъдещето, той зави зад ъгъла, влезе в работилницата и затършува в тежките дървени чекмеджета, докато не намери, каквото търсеше. Извади остриетата на две ножовки и ги пъхна в гащеризона. Върна се в стаичката и се замисли за светлините. Когато лампите угаснаха, Старк прекрачи Еди, обърна се и прошепна:
	— Гледай така на нещата — ето че не се налага да се срещаш с тъщата. Затова приятен ден.


>	Дванайсета глава

	Спайк Халек се отпусна назад в стола, сложи ръце върху невиждащите си очи и въздъхна. Отвсякъде изригваха всевъзможни звуци. Новините по телевизията бяха свършили и бяха прелели в дискусионно предаване за операция „Пустинен щит“. Участниците монотонно изказваха сериозни мнения за последиците от ембаргото, а в същото време Лу Сканън от ФБР с интерес преглеждаше всяка новопристигнала по факса страница от досието с думите:
	— Хайде, хайде, това нещо не може ли да работи малко по-бързо?
	Дебра го сгълча:
	— Това не е редакция на вестник, Лу. Налей си малко кафе и се успокой.
	Яновски сграбчи звънящия телефон и изкрещя:
	— Ало!
	Сканън изръмжа:
	— Майлс ли е?
	Яновски извика в отговор:
	— Не!
	— Къде се губи?
	— Нямам представа — изсумтя Яновски. — Пак е Олховски.
	Внезапно в стаята настана тягостно мълчание, нарушено само от въпроса на Дебра:
	— Какво иска?
	Спайк почти чу как Сканън сви рамене, когато попита:
	— Може би са пипнали Старк?
	Яновски сигурно беше покрил слушалката с ръка, преди да прошушне:
	— Ще го пусна по микрофона, за да го чуваме всички.
	Един глас от телевизора протестираше:
	— Но колко дълго можем да си позволим единствено да поддържаме все по-многочислен военен контингент, без да предприемаме нищо?
	Внезапно слушалката прогърмя:
	— Яновски? Олховски е.
	— Кажи ми някаква добра новина.
	Олховски се запъна:
	— Смятаме, че сме обградили Старк и не след дълго ще го заловим.
	— _Смятате?_
	Въздишката на Олховски нахлу в стаята като разтопено олово, горещо и тежко.
	— Остави системата да работи, Яновски. Достатъчно дълго си бил ченге и знаеш, че тази сензационна публичност не води до нищо добро.
	— Сензационна публичност?
	Спайк долови неверието в гласа на Яновски, което бе сигурен белег, че търпението му се изчерпва и заплашва да свърши с яростно избухване. Олховски продължаваше:
	— Хайде да не раздухваме излишно нещата. Утре ми предстои церемония, на която тържествено ще прережа лентата за откриването на новата сграда. Ще присъстват един сенатор, четирима конгресмени, един губернатор, щатският прокурор, пресата — всички пристигат утре в девет. Засега владеем положението със Старк.
	— Как? — Яновски натърти думата, както ковачът удря нажеженото желязо с чука и изчаква да види каква форма ще придобие.
	— Той очевидно…
	— Откога стана очевидно? — прекъсна го Яновски.
	— Просто млъкни и ме остави да довърша. — Олховски пое рязко въздух, издиша и продължи: — Смятаме, че се е измъкнал с някой камион. Единствено този начин не можахме да отхвърлим. От времето, когато пазачът го е видял за последен път, до мига, когато е дадена тревога, са изтекли петнадесет, най-много седемнадесет минути.
	— Как е излязъл на разходка, Олховски? Навън не е първа пролет.
	Олховски въздъхна още по-тежко отпреди:
	— Все още установяваме подробностите по случая. Пазачите ни имат известна свобода на действие…
	— Толкова по-зле, че не я използват — захапа го Яновски.
	— Казах ти да млъкнеш и да слушаш!
	Сканън прошепна:
	— Тук по факса дойде нещо, където се казва, че Старк е трябвало да бъде държан в изолация, така ли?
	Яновски изръмжа:
	— Знаем, че е трябвало да го държите под строг тъмничен режим. Какви са тези разходки?
	Олховски не му обърна внимание и продължи:
	— Когато охраната открила, че го няма, вдигнахме тревога.
	— Добър начин да запазите бягство в тайна! — изсъска Яновски.
	— Отцепихме района и утре ще разширим радиуса на претърсване _веднага след_ церемонията.
	Яновски не се сдържа:
	— Я чакай малко! Да видим дали правилно съм разбрал. Имаме си работа със специално обучен убиец, а също така садист, изверг, похитител и изнасилвач на малки деца, а вие смятате просто така да го оставите да обикаля предградията на Чикаго, без дори да предупредите гражданите?
	— Яновски, няма ли да ме изслушаш?
	Яновски млъкна и шумно си пое дълбоко дъх.
	— Веднага щом научихме — мърмореше Олховски, — охраната тръгна по петите му. Взехме на прицел заминаващите камиони и опитахме да ги проследим. Ако не валеше такъв сняг, щяхме да пуснем хеликоптери. А ако бяхме използвали хеликоптери, досега да сме го хванали.
	— Мислиш ли?
	Олховски не обърна внимание на хапливата забележка и продължи:
	— И така, пресрещнахме камионите с пътни блокади и полицейски патрулни коли. Не беше в нито един от камионите, така че е скочил някъде. Което значи, че е заклещен между блокадите.
	— Освен… — Олховски извиси глас, за да довърши: — Всички сили на реда са вдигнати на крак. Сега той е някъде сред бушуващата буря и се движи в район, обграден от малка армия. Ти ми кажи сега, Яновски, колко далече може да стигне, преди да измръзне до смърт?
	Яновски направо изплю в слушалката:
	— Точно там е въпросът, Олховски. Иска ми се да знам отговора.
	— А между другото…
	На вратата се почука и Сканън скочи на крака.
	— Това трябва да е Майлс.
	Гласът на Олховски проръмжа от телефонната слушалка:
	— Искам да те поздравя, Яновски. Току-що научих от шефа ти, че си се пенсионирал. И повече не си действащ служител. Така че седни си на задника и се успокой. Ако искаш да си запазиш пенсията, недей да разгласяваш този случай. А ако се разчуе така, случайно, ще приема, че ти имаш пръст. Сега разбрахме ли се?
	Яновски прошепна с треперещ глас:
	— Напълно!
	Вече малко по-отстъпчиво Олховски каза:
	— Оценявам загрижеността ти. Но не се тревожи. Не подгъваме крак. Очаквай утре новината, че Старк е отново на топло.
	— Ще чакам — каза Яновски — утре, по някое време след девет сутринта.
	— Радвай се на пенсионирането си, Яновски, и остави тая работа на професионалистите.
	Гласът в слушалката секна и се чу сигнал свободно.
	Яновски промърмори:
	— Така да е, стига да ги имаше. — И затвори.
	Дълбокият метален глас на Сканън проряза всеобщото униние:
	— Добре де, каквото и да прави Олховски, има независими пълномощия. Прав ли съм?
	Сержант Ковалски наруши дългото си мълчание с вик на раздразнение:
	— И още как, дявол да го вземе!
	Обувките на Сканън леко стържеха по власинките на килима, докато той крачеше напред-назад:
	— Абсолютно съм убеден… — Ново почукване на вратата и Дебра отвори. Сканън продължи: — Заповядай, Майлс.
	— Да, сър. — Дебра затвори вратата след него и пое палтото му.
	— Точно казвах на сержант Ковалски, че имам право да издам междущатска заповед за задържането на Тим Старк по обвинение за бягство, а също така заповед за федерално издирване за отвличане по присъдата, която го чака в Левънуърт, след като излежи наказанието си в Стейтвил.
	Ковалски не остана по-назад:
	— Има и още нещо, знаете ли? Като стана въпрос за учтивост, Олховски изобщо не прояви учтивостта да се сети, че тук има и действащ представител на чикагската полиция. Аз. Какво от това ли? Може би очаква да стоя тук цяла нощ с пръст в задника, докато той се гърчи да ближе задника на някой друг? За какъв се мисли този смотаняк нещастен?
	Сканън и Яновски избухнаха в силен смях. Инспекторът се обърна към своя помощник:
	— Всичко е наред, Майлс. Ти също можеш да се смееш. Добре ще ти се отрази.
	— Донесох папката с досието, сър — докладва Майлс.
	— Остави я на масичката. Каква клопка да заложим на нашия приятел Тим Старк? — Спайк чу как някой, вероятно Сканън, енергично потриваше ръце.
	После Яновски каза:
	— Има ли някой карта?
	— Тактическа става ли? — попита Дебра.
	— Идеално — отвърна Яновски.
	Отвори се чекмедже, чу се шум на хартия.
	Ковалски каза:
	— Окачи я на стената, за да могат всички да я виждат.
	Сложиха картата на същото място, където миналата година висеше картата, по която търсиха Джейни. Знаеха само, че е отвлечена, че е някъде в Чикаго, и притежаваха запис с гласа на похитителите. И той успя. Намери я, и то точно по този начин. А сега едва бе повярвал, че наистина го е направил, когато кошмарът започваше отново. Дрезгавият глас на Дебра го попита:
	— Искаш ли кафе, Спайк?
	— Хмм?
	— Изглежда, че известно време ще прекараме на крак.
	— Защо? — Въпросът на Спайк смрази стаята в гробовно мълчание. За десетина секунди чуваше ниското боботене на телевизора, почукването на леда по прозореца.
	Най-сетне Яновски наруши тишината:
	— Как защо? Заради снимките, Спайк.
	— Какви снимки?
	— Снимките от стената в килията му — каза Яновски.
	— Папката ни е допълнена с фотокопия — добави Майлс.
	Сканън щракна с пръсти.
	— Всички ние сме ги виждали, Майлс. А Спайк никога няма да може.
	— Какви са тези снимки? — попита отново Спайк.
	Сканън пое дълбоко дъх, Спайк го чуваше как се чеше по гладко избръснатия врат, как въздиша още веднъж и накрая заговоря:
	— Като всички други затворници и Старк е имал правото да си украсява килията. Има си стена за тази цел. И какво, мислиш, е окачил?
	Спайк поклати глава.
	— Порноснимки.
	— Не, но и така са достатъчно гадни, за да се сторят цинични на повечето от нас. Той е покрил стената с твои снимки, Спайк.
	— Мои? — Мраз скова стомаха му.
	— Събирал ги е откъдето му падне. Има онези от списание „Пийпъл“ и от „Трибюн“, както и другите, от лъскавия долнопробен вестник, който излиза като орган на Националната асоциация на слепите…
	Сканън три пъти щракна с пръсти, преди Спайк да се сети:
	— „Фар“?
	— Именно.
	— Тези снимки са отпреди една година. И всички до една са свързани с отвличането.
	— Да — каза Сканън.
	Спайк се наведе и подпря лакти на коленете си.
	— Има ли снимки на Джейни? — Силата, която се таеше в гласа му, накара Сканън да признае:
	— Да, има няколко с Джейни, но само ако и ти си там.
	— Значи може да е след нея — прошепна Спайк.
	— Едва ли — отвърна Сканън. — Освен това полицията в Лейк Форест е на крак. Семейство Гранвил се охранява от бивши зелени барети, да не говорим за системата за сигурност в дома им, която, ако се задейства, ще вдигне целия град.
	— Той е обучен да се справя с всякакви системи за сигурност — напомни Спайк. — А и не е нормален.
	— Твоите снимки го доказват — каза Сканън, — защото на всяка е нарисувал по нещо. На едни има просто кръстове на челото ти, на други — меч, пронизващ ушите ти, на трети — течаща от слабините ти кръв.
	— А Джейни? Как е изрисувал нейните снимки?
	— Никак — отговори Сканън. — Именно затова смятаме, че иска теб.
	— Ако е достатъчно хитър, може да е камуфлаж. Може би иска да отклони вниманието ни от защитата на Джейни, за да се добере по-лесно до нея.
	Яновски се намеси:
	— Спайк, глупчо, дори самият Дядо Коледа няма да може да се добере до Джейни тази година, без да му проверят джобовете, не разбираш ли?
	— Значи смятате, че Старк иска да ме убие? — Очакваше, че въпросът му ще ги смути.
	Но не стана така, най-малкото не и със Сканън. Самонадеян и рязък, той веднага изстреля отговора:
	— Не веднага.
	— Какво значи това „не веднага“?
	— Той е похитител. Докато не го пипнем, той ще търси начин да се добере до теб. Знае къде живееш, знае, че не виждаш, и знае, че не можем да ти осигурим надеждна защита за дълго време. Така че чака да удари неговият час.
	Спайк събра ръцете си под ъгъл, като буквата Т.
	— Защо?
	— Какво защо? — каза Сканън.
	— Защо да чака? Защо да ме дебне? Неговото приятелче Уейд Хенсън не ни ли показа как умеят да си служат със снайпера тюлените? — Усети нежните ръце на Дебра върху раменете си, но въпреки това продължи: — Слушайте, ако е решил да ме очисти, трябва само да намери подходящо място, да занесе там една сглобяема пушка, да наблюдава и да чака. Удобният случай сам ще му се представи. Дори да виждах, нямаше да мога да му попреча. По дяволите, може да ме застреля в корема през прозореца, ако кацне където трябва.
	— Може би — съгласи се Сканън, — но не мисля, че ще го направи.
	— Защо? Какво още не знам?
	— Папката — каза Сканън, като я разлистваше.
	— Ще ми каже ли някой защо не сте ми съобщили за това по-рано?
	Беше ред на Дебра:
	— Защото, Спайк, той беше в затвора под ключ. Ако го бяха пуснали от Стейтвил, федерален агент щеше да го арестува още на вратата и да го прехвърли в Левънуърт. И той повече нямаше да има нищо общо нито с нас, нито с бъдещето, нито с каквото и да било.
	— Да, но ето че стана обратното.
	Яновски силно стовари юмрук върху кухненската маса. Приборите задрънчаха.
	— Не и ако действаме умно, по дяволите.
	Спайк пое дълбоко дъх и попита:
	— Щом не смята да ме убива от половин километър, какво мислите, че ще направи?
	— Може ли да отгатна? — помоли Сканън.
	— Имаш предимство, чел си папката.
	— Ще те отвлече — каза Сканън.
	— Мен?
	— Ъхъ!
	Спайк се разсмя.
	— Аз нямам пари.
	— Зет ти има. Точно затова отвлякоха Джейни миналата година.
	— Брайън не е отговорен за мен.
	— Старк не е на това мнение. Той не е глупав. Неуравновесен, да, но не и тъп. Никога не трябва да правим тази грешка.
	Спайк поклати глава.
	— Не твърдя, че е глупав, стига да не очаква, че Брайън ще бъде толкова загрижен за мен, колкото беше за собствената си дъщеря.
	— Ти спаси дъщеря му, Спайк — изръмжа Яновски. — Ако не беше осуетил плановете им, сега Джейни щеше да е мъртва. Той ти е длъжник, Спайк. Жена му е твоя сестра. Старк знае всичко това. През последната година е изчел всичко, което има да се знае за Спайк Халек.
	— Не става дума за пари — настояваше Спайк. — Божичко! Ако искаше да отвлича за пари, щеше да си набележи някой непознат. Играе си с огъня, като пак припарва тук. Това не е ли глупаво?
	Ковалски изплува от дългото си мълчание с решителен отговор:
	— Добре, ако иска лесна плячка, ще отвлече някой друг. Това или ще му донесе пари, или няма. Може би въпросът не е в парите.
	— Дай да отгатна, Убиецо. И ти си чел папката.
	— Да — отвърна Ковалски. — Този тип е изкривен. Когато се провали, търси да обвини някого. А ако някой го провали нарочно, търси отмъщение.
	— Но защо в такъв случай просто не ме гръмне с пушката?
	— По-сложно е, Спайк — каза Ковалски. — Поправи ме, ако бъркам, Сканън, но според мен тук се преплитат три неща. Първо, иска откупа, от който ти го лиши, като го изигра.
	Спайк кимна и Ковалски продължи:
	— Иска отмъщение, защото те обвинява, но не иска веднага да те убие, защото така няма да спечели нищо, няма да има пари. Затова иска да те спипа жив.
	Спайк довърши сценария:
	— А когато е готов, взима парите, убива ме и изчезва.
	— Той така си го представя.
	В другия край на стаята някой се прокашля и Спайк обърна глава натам.
	— Майлс! — изкомандва Сканън.
	— Да, сър.
	— По-добре кажи каквото имаш да казваш, защото в противен случай, изглежда, ще се пръснеш от хемороиди.
	Майлс първоначално се запъваше, но скоро заговори съвсем гладко:
	— И-и-има една гледна точка, която никой не засегна. От досието става пределно ясно, така че според мен е най-добре да свалим картите на масата.
	— Е?
	Майлс прелисти няколко страници и обобщи:
	— Старк обича не просто да печели. Това не подлежи на съмнение. Неговата лична история от дните, когато е бил съвсем млад, представя такава схема на отмъщение, която цели да надхитри и да унизи противника, като го принуди да се чувства самотен, безпомощен, съсипан, и то дотам, че едва ли не сам да моли да го убият.
	— Симпатичен тип — прошепна Дебра.
	Майлс продължи да отгръща някакви страници и добави:
	— Той има своите силни страни и ние добре знаем това. Има обаче и слабости. В Стейтвил е страдал от клаустрофобия и е вземал успокоителни. Той е откачен на тема планиране. Когато нещата не потръгнат, както ги е начертал, той се обърква и целият започва да дрънчи.
	Сканън не издържа:
	— Слушай, Майлс, чел съм папката, както и повечето от присъстващите. А ти ни преразказваш фактите. Доста съм зле с тези психологически модели. Можеш ли да ми приведеш един пример?
	Майлс прелисти още няколко страници и спря:
	— Ето един.
	— Да го чуем.
	— Това е извън официалните протоколи. Минутка. — Гласът на Майлс се промени, заглъхна, сигурно защото придържаше с брадичка купчина листове към гърдите си. След като намери търсеното, той заговори нормално: — Това са мои записки, правени по време на един разговор с полковник от Пентагона, специалист по досиета и архиви. Няма официални материали по този случай, дори по силата на Закона за свобода на информацията, но полковникът реши, че може да се окаже важно, за да разберем срещу какво сме изправени.
	— И какво? — изпъшка Сканън.
	Спайк почти можеше да го види как размахва ръце, за да не губят време.
	Майлс зачете неуверено бележките си:
	— Конкретно място в Афганистан, все още секретно. Тайна операция на тюлените в помощ на муджахидините. Старк се спречква с друг тюлен на име Холоуей.
	— За какво? — попита Сканън.
	— Сър?
	— Какво му е подпалило фитила, Майлс? Ако ще се изправяме срещу него, трябва да знаем какво го изкарва от релси.
	— Заекването, сър.
	— Старк?
	Майлс сигурно кимна, защото това би запълнило кратката пауза, а и в случая жестът беше естествен, после продължи:
	— Психолозите го отдават на неговото минало на малтретирано дете, на което никога не е била дадена възможност да се защити с думи пред баща си. Обикновено го владее, но явно когато си е личало, го е превръщало в мишена за лоши шеги. Другите тюлени мислели, че е недоразвит.
	— А така е ли? — попита Сканън.
	Майлс прошумоли със страниците, откри пасажа и каза:
	— Не. Достатъчно умен. Коефициент на интелигентност над 125. Не е гениален, но е много способен.
	— В такъв случай как им е показал колко е умен всъщност? — избоботи Сканън.
	— Убил другия.
	В стаята всички затаиха дъх. Чуваше се само звукът от телевизора и гърленото сумтене на Яновски. Ковалски пръв наруши мълчанието:
	— Гняв? Избухнал, докато му се присмивали, и извадил някой от строя, така ли?
	— Не — каза Майлс, — не е можел да се опълчи срещу баща си, той не действа така. Нагласил работата като мозайка с липсващи части, като предизвикателство, и то като на бас.
	— Как можеш да убиеш човек заради бас? — изръмжа Яновски.
	— Лесно — отговори Майлс. — Залагаш живота си.
	— Задръж за малко — каза Дебра. — Тези хора са някъде на вражеска територия с опасна мисия, врагът се опитва да ги унищожи, а те в крайна сметка се избиват помежду си? Изглежда нелепо.
	— Тюлените — каза Сканън — са малко луди. Заради това ги избират. Понякога са дори и по-луди. А тогава трябва да си доказват един на друг чии топки са по-големи.
	— Точно такъв е въпросният случай — обясни Майлс. — Другият тип, Крейг Холоуей, се заяждал със Старк за заекването, направо го правел на две стотинки. Ако историята е вярна — не забравяйте, че официални документи липсват — Старк предизвиква онзи. Казва му: Като си толкова умен, дай да видим кой може да се измъкне от възможно най-трудния лабиринт, който другият успее да измисли.
	Майлс си пое дъх и каза:
	— И така, направили го.
	— Направили какво? — рече Ковалски.
	— Играли си с огъня. Старк оставил Холоуей да бъде пръв. Той му възложил нещо, което смятал за непостижимо.
	— Но не било? — каза Дебра, като запали един „Кемъл“. Спайк чу щракването на запалката и усети тръпчивия дим да се разстила из въздуха.
	— Би трябвало да е. Но това само показва, че Старк не успее ли, обратно не се връща. Бил готов да умре, но да опита да го стори.
	— Само че не умрял — каза Дебра.
	— За наше огромно прискърбие. Холоуей се обзаложил, че Старк не може да проникне в най-близкия гарнизон на Червената армия и на връщане да донесе униформата на командващия полковник.
	— А той го направил — отгатна Дебра.
	— Да, плюс самия полковник в добавка — каза Майлс.
	— Същински Рамбо — изсумтя Яновски.
	Майлс сигурно бе поклатил глава, или поне така реши Спайк. Пасваше. След дълга пауза агентът продължи:
	— Рамбо би влязъл и излязъл с автоматично оръжие и пехотни мини C4, които се взривяват на всеки десет крачки. Старк отишъл и се върнал, без дори да се усетят, че е бил там.
	Яновски измърмори:
	— Точно това ме притеснява най-много.
	Майлс продължи:
	— Сега било ред на Холоуей да се справи с предизвикателството на Старк.
	Ковалски се намеси:
	— Чакай да отгатна. Ръкопашен бой с вързани китки?
	Майлс отвърна:
	— Не е в стила му. Холоуей твърдял, че Старк е тъп. И ето че Старк дава възможност на Холоуей да покаже колко е умен, като залогът е животът му.
	— Това ли е рискованата част? — попита Дебра и дръпна дълбоко дим.
	— Да. Старк връзва Холоуей гръб до гръб със съветския полковник. Слага в ръцете на Холоуей детонатор и експлозиви. Всички тия типове са наясно с тези неща, така че това не е нищо ново. Старк нагласява часовника на двадесет минути и казва: „Като си толкова умен, Холоуей, сигурно лесно ще се сетиш какъв е кодът за обезвреждане“.
	Ковалски попита:
	— Как се обезврежда това?
	— Ако уцелиш правилния трицифрен код и после натиснеш копчето за взривяване, бомбата се дезактивира — каза Майлс.
	— Исусе — каза Дебра, — звучи по-зле и от руска рулетка.
	Никой не се засмя. Майлс се запаси с огромно количество въздух, преди да довърши:
	— Докато останалите тюлени се оттегляли на сигурно място сред скалите, Старк казал на Холоуей: „Съвсем лесно е, стига да си спомниш, че това е нещо съвсем лично. Просто си направи правилния подарък и може да доживееш следващия си рожден ден“.
	— Но той не успял — каза Дебра.
	— Не. — Майлс затвори папката. — Двадесет минути по-късно Холоуей и съветският полковник били станали на хамбургер.
	— Божичко — прошепна Сканън, — и другите тюлени са допуснали това да се случи.
	— По принцип историята е такава — те не знаели, че Старк е нагласил детонатора за взрив. Смятали, че само иска да накара Холоуей да напълни гащите.
	Гласът на Дебра, пресипнал от изтощение, дълбок и смутен, попита:
	— Този полковник от Пентагона каза ли ти как Холоуей е трябвало да познае кода за обезвреждане?
	Майлс въздъхна и промълви:
	— Всичко това било част от неговата склонност към предизвикателства, илюзии, унижение и отмъщение. Всичко, от което имал нужда Холоуей, за да спаси живота си, се съдържало в последното послание на Старк.
	Спайк се наведе напред, като си припомняше посланието на Старк.
	— Казал му е: „Съвсем лесно е, стига да си спомниш, че това е нещо съвсем лично. Просто си направи правилния подарък и може да доживееш следващия си рожден ден“.
	Изглежда, Майлс беше също така втрещен, както и останалите, защото се присъедини към почтителното мълчание:
	— Така е. Но ти как…?
	— Изкарвах си хляба със слушане, не забравяйте. Сега това е всичко, което имам. Ако не мога да виждам и думите, значи наистина съм напълно сляп. Да хвърлим сега един поглед върху посланието на Старк. Доколкото разбирам, единственият намек за информация се съдържа в следните думи: спомни си, съвсем лично, подарък, следващия рожден ден.
	Майлс започна:
	— Правилно, в папката пише, че…
	— Чакай! — прекъсна го Спайк и размаха ръка в личния си мрак. — Ако ще се изправяме срещу него, нека не знаем какво е направил. Нека сами проумеем как точно разсъждава. Ако успеем, задниците ни може и да не нахранят кокошките.
	— Най-добре слушайте Спайк. Казва ви го човек, който веднъж пропусна да го направи — изсумтя Яновски.
	Сканън каза:
	— Няма защо да гадаем за отговора. Има го в папката.
	— Има защо — каза им Спайк. — Трябва да знаем как е измислил кода.
	— Нали знаем — каза Сканън.
	— Знаете, защото са ви казали. Ако успея да го разгадая, това ще е нещо повече от знание, това ще е разбиране.
	Дебра каза:
	— Човекът е клъвнал, момчета.
	Спайк стисна силно ръце и попита:
	— Кое трицифрено число е уникално свързано с това да _си спомниш_ нещо _съвсем лично_ и му помага да си направи _подарък_, за да доживее до следващия си _рожден ден_?
	— Рожденият му ден? — учуди се Ковалски.
	— На Холоуей? — попита Спайк.
	Ковалски вероятно бе кимнал, защото Дебра каза:
	— Да.
	— Грешка — отговори му Спайк, — и то напълно предсказуема. Мисля, че точно на това е разчитал Старк.
	Майлс се обади:
	— На прав път си.
	— Грешката, която е разиграл Старк, е свързана с думата _следващ_. Смятам, че е подвел Холоуей да въведе в устройството месеца, деня и годината на собствения си рожден ден — _следващия_.
	Сканън изръмжа:
	— Да, разбира се. Но към това са го тласнали думите? Бил е подмамен от самото начало, сбъркал е числата и се е самовзривил. Което означава, че Старк го е излъгал.
	— Не — настоя Спайк. — Холоуей е бил паникьосан, просто от напрежение е направил погрешния избор.
	— И с мен щеше да стане така. От къде на къде може да допусне човек нещо различно? — каза Ковалски.
	Спайк вдигна пръст и каза:
	— Като внимава в думите.
	Яновски каза:
	— Нещо се обърках.
	Спайк поклати глава и се усмихна:
	— Не думата _следващия_ е важна. Той би трябвало да избегне взривяването, за да доживее следващия си рожден ден, така че това изобщо не стеснява броя на възможните решения.
	— В такъв случай къде е ключът от бараката? — обади се Ковалски.
	— В две думи — отвърна Спайк, — _спомни си_ и _лично_.
	— Все още не мога да го проумея — цъкна с език Ковалски.
	Спайк закърши ръце:
	— Наистина ли не разбирате? Холоуей не е трябвало да си спомня _собствения_ си рожден ден. Знаел го е наизуст. Няма нито предизвикателство, нито триумф, нито интелигентност в това да се сетиш кога си роден. Уловката е другаде — налагало се е да разбере, че ако ще живее още, би трябвало да схване триумфа на Старк с пленяването на полковника. Това, което е трябвало да проумее, е била въпиещата потребност на Старк от признание, същото признание, което баща му никога не му дал.
	— Всичко това звучи доста невероятно — каза Яновски. — Не смяташ ли, а, Майлс?
	— Не, сър.
	— Моля? — изгъгна Яновски.
	— Халек е прав, сър. Ако се доверим на тази по всеобщо признание апокрифна история, числото, което било необходимо на Холоуей, е рожденият ден на Старк: 06-06-66. Това била най-важната дата в живота на Старк, а щяла да се окаже и най-важната дата в живота на Холоуей, ако искал да отпразнува следващия си рожден ден. Налага се да се съгласите, че точно това е имал предвид Старк с думите _съвсем лично_. Единственото строго лично число за всеки от нас е именно това.
	— Той Играе игри — каза Спайк, — игри на живот и смърт.
	— Още ли? — предизвика го Дебра.
	Той познаваше този тон. Опъваше му нервите, но тя често се оказваше права.
	Спайк нямаше достатъчно информация, за да й отговори. Не му бяха казали за папката. Без да я е чел по системата за слепи или с помощта на компютърен скенер, синтезиращ глас, той не можеше да бъде сигурен. Но Майлс беше. И отвърна на въпроса на Дебра с отговор, който прозвуча остро и ясно, подобно на синьо-бял диамант:
	— Боя се, че е нещо по-сериозно от проста схема. Това е патология. И го гони още от времето, когато е бил малко момче…


>	Тринайсета глава

	Старк подхвърли ключовете във въздуха, хвана ги и се усмихна. Тойотата бе паркирана точно под прозореца на стаичката. Трябваше само да я почисти, да я запали и да тръгне. Това беше намислил, докато не осъзна грешката си.
	Ама че тъпотия, каза си той. Истинска глупост. Вярно, целесъобразно — дума, която бе научил при тюлените — но все пак глупаво.
	Пусна ключовете на бюрото и се обърна. Беше опасно да остава, разбира се. Но още по-опасно беше прекалено да бърза. Точно това му подсказа звънящият телефон. Някой очакваше Еди да се прибере. Ако не се появеше, щяха да се разтревожат.
	— От какво се нуждаеш, лайнар такъв? — запита се Старк на глас. — Какво ти трябва най-много?
	Той се обърна, огледа гаража и кимна. Не и да офейкаш яко дим. Кой те гони? Той се плесна силно по челото, както правеше баща му. После се хвана за косата и задърпа силно, докато лицето му не почервеня. Виждаш ли някой? А? А? Добре. Сега спокойно! Дишай дълбоко.
	Старк затвори очи съвсем бавно, после дълбоко вдиша студения въздух, докато дробовете му се изпълниха докрай. Издиша възможно най-бавно. Отново вдиша, задържа въздуха и бавно издиша. Направи го трети път, докато по тялото му не се разля блажено спокойствие.
	— Добре — каза той, — кой е най-добрият начин?
	_Прикрийте се. Ако малко на брой души ударите скрита цел и не ви засекат, шансовете за успешно измъкване нарастват поради неразкрития успех, затова по възможност трябва да възвърнете обекта в първоначалното му или нормално състояние._ Така казваше книгата, а тя никога не греши.
	Старк промърмори:
	— Първоначално или нормално — и се огледа наоколо.
	Нямаше начин да възстанови мястото в първоначалния му вид. Еди беше мъртъв, а той не беше Исус. А и първоначално мястото беше отворено и обляно в светлина, което в този момент не беше нормалното състояние на нещата. Нормално бе да е заключено, пусто и тъмно. Нали точно това Еди обеща на Бети? Затваря и се прибира вкъщи.
	Тогава да затвори. Старк бързо се втурна през гаража. Опитните му очи откриха огромните червени бутони, той ги натисна и вратите със стържене се спуснаха надолу.
	_Прикрийте се. Повечето тайни операции са по-сигурни нощем, отколкото денем. Наблюдението е по-лесно, патрулите са нарядко, осветлението е минимално. Следователно, излишно е да се бърза. В тъмнината целта може да се атакува по-бавно и рискът да ви забележат, е по-малък. Трябва да се научите да търсите мрака и да го приемате като съюзник._
	Пъргав, ала спокоен, с неприбързани и ефективни движения Старк намери ключа за осветлението и го изключи. Първо в сервиза, после в стаичката. После затвори входа за клиенти. _Затворено_, прошепна той.
	Сега тишината покри всичко като сън. Той мислеше. Ако мислиш, печелиш. Ако не — губиш. Така че мисли.
	Смрадливият труп на Еди лежеше с щръкнало шкембе, а празните му очи бяха втренчени във флуоресцентните тръби на тавана. Единственото, което Старк му остави, беше фланелка без ръкави и внушителни боксерки, изпъстрени с множество сърчица. Мракът постепенно изтриваше очертанията им, правеше ги неясни. Само след няколко мига те сякаш се преобразиха на мухи, плъпнали бавно по разлагащата се плът.
	Той притисна силно главата си с ръце, задъха се, изкрещя:
	— Спрете! — и заблъска с юмрук по бюрото. Когато най-накрая спря, гласът му премина в скимтене: — А сега просто престанете!
	Отново вдиша дълбоко три пъти и се залови за работа.
	Мисли!
	Не можеше да остави Еди тук. В никакъв случай. Бети се обажда, никой не отговаря. Чака. Минава половин час, после цял. Ни вест, ни кост от Еди. Пак звъни. Вече е уплашена. Обажда се в полицията, казва им. Кое е най-лошото, което може да се случи? Да дойдат и да видят, че старият Еди се е гътнал. Случва се. Човекът е достатъчно дебел. Може би болно сърце? И Бети го знае. Точно затова моли да проверят.
	Ако Еди остане така, разплут по долно бельо на пода на стаичката, всяко ченге, което светне с фенерче през прозореца, може да го види. Тогава въпросът как се е заключил, как се е съблякъл и как е умрял, ще озадачи дори и най-тъпото ченге. А от мига, в който ченгетата счупят стъклото на прозореца и се намъкнат вътре, ще започнат проблемите. А пък премазаният ларинкс едва ли ще им помогне да зарежат подозренията си с лека ръка. В такъв случай какво да направи?
	Скрий го, почисти мястото. Старк мразеше бъркотията, но какво да направи? Разрови се из гаража и откри купчина чували, провесени на един варел. Върна се обратно в стаичката, обърна наполовина Еди и избърса гадориите. Не остана и следа от тях. После изхвърли торбите в кошчето за боклук под прозореца, където никой не можеше да ги забележи.
	— Просто трябва да изглежда добре — обясни Старк на невидимия си събеседник в мрака. — Дори мирис не трябва да има.
	Този път имаше късмет. Студът убиваше миризмите. Не само че щеше да мирише по-слабо, но и тялото на Еди щеше да се разлага по-бавно. Е, щяха да намерят трупа на стария Еди много преди да е започнало да смърди. Е, да се надяваме, че и много след като Старк изчезне оттук.
	Като сключи силните си ръце около китките на Еди, Старк се прокрадна между дружелюбните сенки, усещайки как босите пети на мъртвеца се удрят по пода на стаята. Накрая го вдигна на рамо, за да мине през вратата на банята. Като го обръщаше и повдигаше, подпря Еди на тоалетната чиния и натисна главата му назад, докато трупът не запази равновесие.
	— Ще се чувстваш ли добре тук, Еди? — попита Старк и се изсмя. Докато затваряше вратата, надзърна вътре и додаде: — Ако ти трябва нещо, просто извикай.
	Какво следва? Какво казва книгата?
	_Определете оперативните си нужди. Степенувайте ги по важност. Постоянно преценявайте кое е най-важно за всеки отделен момент от мисията, за да достигнете крайната цел. След като ясно определите целта, усъвършенствайте тактическия си план, за да я постигнете._
	— Какво следва? — каза високо Старк.
	Веднага се сети. И тогава разбра къде беше сбъркал. Страхът беше причина да реши, че бързината е най-важният елемент в неговия план за бягство. Което беше погрешно. Това, което му трябваше, бе време, за да обмисли целта си. Ако можеше, щеше да стане невидим. Ала не можеше.
	И така, Старк се залови с онова, което можеше. Да задържи времето. Тук, в „Гаража на Робърт / Авторемонт“, всичко щеше да изглежда сякаш Еди е затворил и си е тръгнал според плана. После нещата можеха да се объркат, но тогава той вече ще е в Чикаго. А те нямаше да знаят къде е.


>	Четиринайсета глава

	— Майната ти, Олховски! — изръмжа Яновски. — Смятам веднага да извикаме медиите.
	Плътният глас на Ковалски го предупреди:
	— Яно, Олховски има връзки. Готов ли си да се простиш с пенсията си?
	— Защо?
	— Спъване на правосъдието — пробва Ковалски.
	Яновски облещи очи.
	— Спъване на правосъдието ли? Кой, по дяволите, възпрепятства правосъдието? Не съм аз този, който излага на опасност обществото, като оставя някакъв психопат да избяга и никой не знае нищо.
	— По-кротко — каза Сканън. — Няма как да докажем, че си е показал рогата. Обзалагам се, че сега се скатава някъде, по-нисък и от тревата.
	— И теб са те купили! — изкрещя Яновски. — За колко?
	Дебра запуши уши и ги надвика:
	— Стига вече! Какво ви става, момчета? Държите се като луди. На какво прилича това?
	Тя осуети скандала, като застана между тях и улови погледа им, а те смирено наведоха глави.
	— Имаме пет ченгета, още толкова оръжие, намираме се в охранявана сграда, а всички се притесняват заради някаква си отрепка с вързани ръце, защото всичко е блокирано. Къде е той? А?
	— На път — изсумтя Яновски.
	— Абе ти какъв си бе, Яно? Параноик?
	— Усещам го. Имам вибрации.
	— Вибрации, дрън-дрън. Придържай се към фактите. Старк е навън. — Тя поспря да крачи нагоре-надолу, за да запали трета цигара, и я размаха, докато говореше: — Щатската полиция е обградила района около Стейтвил. Никакъв знак, че е излязъл извън този периметър. Никакъв знак, че върши поразии. Олховски може и да е прав.
	— Олховски е задник — промърмори Яновски.
	— Е, и? И задниците могат да са прави, Яно. От теб съм го научила.
	— Перверзна работа — каза Ковадски.
	— Извинявай. — Тя присви очи и скръсти ръце. — Просто мислех, че всички се изхвърляме малко, нали?
	Ниският равен глас на Спайк я подкрепи.
	— Може би е така.
	— А може би не — каза Яновски. — Агент Майлс току-що ни прочете всичко, което бихме искали да знаем за Старк, но ние не искаме и да чуем. Някой чу ли какво говореше той?
	Майлс запелтечи:
	— Това е само една папка, хора. Преди да дойда тук, разбрах, че някакъв психиатър в Стейтвил е имал разговор със Старк. Мисля, че той може да ни каже за сегашното му психическо състояние повече, отколкото можем да научим от тази история.
	— Тинята си е тиня — каза Яновски. — Няма да се промени.
	Майлс сви рамене.
	— Може би. Но това би ни помогнало да разберем откъде ще дойде тинята, ако наистина идва.
	— Идва — каза Яновски. — Усещам го.
	Дебра дръпна от цигарата, издуха дима в плътна струя и поклати глава.
	— Въртим се в кръг. Преди малко говорихме за това. Лу?
	— Да — отговори Сканън.
	— Вие как сте? Хората ти с какво се занимават?
	— С бюджетни ограничения.
	— Какво означава това?
	— Значи аз и Майлс до сутринта.
	— Имаш ли връзка със Стейтвил и с щатската полиция?
	Сканън кимна.
	— Добре, не е ли това по твоята част? Ами ти, Ковалски?
	— Ще поддържаме връзка и ще охраняваме Спайк.
	Яновски изпусна една въздишка.
	— Обзалагам се, че няма да разрешат, освен ако оня не се намъкне тук.
	— Ще видим — сви рамене Ковалски.
	Дебра отиде при Яновски и го смуши с пръст в корема.
	— Хайде, Яно. Отивай си вкъщи. Какво правиш? Това е деня на твоето пенсиониране. Какво ще си помисли Алис?
	— Аз също мога да помогна — отвърна Яновски.
	— Върви си вкъщи — прошепна Дебра. — Обади ми се сутринта. Светът няма да свърши, ако го свалиш за малко от плещите си.
	С едно последно дръпване тя довърши цигарата си и през дима добави:
	— Късно е. Уморена съм. Ти трябва да си също много изтощен, Ковалски.
	— Ами?
	— Грейс ще си помисли, че си се разхайтил. Прибирай се.
	Ковалски поклати отрицателно глава.
	— Ще й се обадя. Все някой трябва да остане тук тази нощ.
	— Прекалено си огромен за кушетката.
	— Ще спя на пода.
	— Убиецо, това е пълна глупост. Какъв смисъл има?
	— Смисълът е, че Старк е успял да се измъкне. Той е професионалист. Преживял е една война, избягал е от руски затвор. Мислите ли, че една пътна блокада ще го спре?
	Дебра кръстоса ръце и затвори очи, но продължаваше да слуша.
	— Обучен е да оцелява при всякакви условия. Трениран е да отвлича камиони и да се измъква. Та нали това е правил през последните три години. Да, може да е луд, неуравновесен, наричайте го както искате. Но не е глупав. Тази вечер е убил човек. Това означава, че ако го заловят, го чака или смъртна, или доживотна присъда. Без никакъв шанс за помилване. Трябва да знаете, че е изгорил всички мостове след себе си. Този път няма да се даде лесно. Ще се откаже само ако един от двамата умре, или той, или Спайк.
	— Благодаря, Убиецо. Сигурна съм, че Спайк имаше нужда да чуе точно това. — Погледът й го изпепеляваше.
	— Наистина, сега Старк не е тук, но отлично знае накъде се е запътил. През цялата тази година, докато ние с вас живот си живеехме, той си е точил зъбите на Спайк Халек. И се обзалагам, че не е шавнал, преди да е бил готов.
	Дебра кимна, неспособна да обори логиката на разсъжденията му.
	— Което пък означава, че вече е готов. Не знаем кога ще дойде, нито с каква скорост се придвижва, но знаем, че е тръгнал насам. Така че тази нощ оставам тук.
	Ковалски се обърна към Яновски и протегна ръка. По-старият я пое и я разтърси.
	— Яно, върви си у дома. Това вече не е твой проблем.
	— Но е наш проблем — каза Лу Сканън и пъхна папката под мишница.
	— Ще изчакам — каза Ковалски — до утре. После ще имам нужда и от теб, и от Майлс, и от който още можеш да вземеш, защото не знам колко момчета…
	— … и момичета — прекъсна го Дебра.
	Ковалски кимна и се усмихна.
	— … и момичета ще ми дадат. Но ако тази нощ няма някой на пост, петима души ще изкарат ужасна нощ. А ако аз поема дежурството, всички останали ще спят добре.
	Дебра се протегна, хвана го за ръката и се повдигна на пръсти, а той се наведе, за да стигне целувката й до бузата му:
	— Добре, но нека все пак всички поспим малко.
	Последната дума пак остана за Яновски. Докато се влачеше след Сканън и Майлс, той се обърна и каза:
	— Имам чувството, че ще имаме нужда добре да сме се наспали.


>	Петнайсета глава

	— По дяволите — просъска Старк и така блъсна с ръце кормилото, че от кокалчетата му потече кръв. Той избухна в гняв и изкрещя: — Д-д-дяволите да го вземат! — и стовари юмрука на дясната си ръка върху кормилото, което затрептя като камертон. После се насили да усети спокойствие, което не изпитваше, и пое бавно и дълбоко въздух, за да спре усилено да се поти. Най-накрая се засмя, докато почти не му потекоха сълзи.
	Като разтриваше лицето си с гола ръка, той се зачуди как е могло да се случи. Откъде можеше да се сети, че механикът няма да е оправил собствената си шибана кола? Само че беше точно така, понеже щом Старк превъртя ключа, за да запали, двигателят изръмжа и угасна почти веднага. Закашля се, после пак и пак, задави се още веднъж и накрая притихна. Почти очакваше да чуе как клапаните си издухват носа.
	Беше си поиграл с регулатора, бе натиснал педала на газта, завърташе ключа ту плавно, ту рязко. Нищо. Ако беше премислил добре нещата, нямаше да стигне до задънена улица, дяволите да го вземат! Да беше проверил първо колата, преди да заключи стария Еди с всички онези ключове по рафтовете, можеше просто да вземе друга. Да, ама не. Заради цъкането на часовника в главата му.
	— По дяволите! — изкрещя отново той и удари таблото.
	Какво да прави? Можеше да се върне с взлом, да вземе ключовете от друга кола. Но какво щеше да стане, ако задейства алармата, когато затваря вратата? Тогава какво, а? Така че не става. Нямаше нужда от кола. В Афганистан беше вървял през след, къде-къде по-лош от този. Струваше му кутретата на двата крак. С какво бе по-различно тази нощ?
	Вече се бе примирил с пешеходството, когато проблясващите светлини на една полицейска патрулна кола профучаха и отпрашиха на север по Щатски път 53.
	Преглътна с голямо усилие, пое си дълбоко дъх и прошепна:
	— Опитай още веднъж. — Затвори очи и много бавно пак завъртя ключа в стартера. Двигателят, подобно на дробовете на стар пушач, разтресе шасито, захвана, захриптя, заглъхна и изгасна.
	Сърцето на Старк заби силно и се изпълни с нетърпение.
	— Почти стана! Хайде, рожбо, давай!
	Треперещата му дясна ръка наново превъртя ключа.
	Този път машината се затресе, задави се, избръмча и — о, чудо! — запали с неприятно подрусване.
	— Знаех си аз! Само дяволът има пръст в тази работа!
	Той се облегна назад, напълни дълбоко гърди, а кракът му не спираше да натиска педала, за да поддържа мотора запален. Нека се стопли. Само нека се стопли.
	Изминаха две минути. Двигателят изхриптя и тръгна. Той си поигра с газта, отпусна, освободи крак от педала. Не работеше както трябва, но поне не изгасваше. Единствено това му трябваше.
	Сега вече всичко работеше. Печка. Чистачки. Радиото?
	Той го включи, затърси по станциите. Никакви новини, беше някъде между кръгъл час и следващия. Нищо, остани в ефира. Продължи да мести стрелката напред-назад из честотите на къси вълни, като се мъчеше да разбере какво е казала онази жена по телевизията.
	Нищо. Поне засега.
	Във всеки случай това не беше негов проблем. Неговият проблем сега беше да се движи, да се движи невидимо и преди всичко да печели време. Затова взимаше колата на Еди.


	Старк видя бензиностанцията на „Шел“ две лампи по-надолу. Рекламата й беше издигната високо и лесно се забелязваше, сградата и колонките за бензин пламтяха като сахарско слънце по пладне от заслепяващия блясък на халогенните прожектори, същите като по стадионите. Без съмнение искаха никой да не ги подминава, помисли си той.
	Когато стигна до отклонението, той напусна Щатски път 53 и насочи раздрънканата тойота далеч от колонките, в другия край на асфалтираната площадка. Изключи двигателя, натисна спирачките, дръпна ключовете и се измъкна навън, като затръшна вратата зад гърба си. Старк мушна ръце в джобовете на анорака и се затътри към вратата, тананикайки си стара песен на „Бийтълс“, която майка му много обичаше. Когато нахълта в офиса, един тип с кафява униформа на „Шел“ попита:
	— С нещо да ви помогна?
	— Познаваш ли Еди? — Старк вдигна пръст и посочи към Щатски път 53.
	— Еди ли? — Типът беше бял, гладко избръснат, около четиридесетгодишен, с повече от десет килограма наднормено тегло. На гърдите му, върху джоба на кафявата му униформа беше закачена кръгла значка. На нея с ръкописни букви пишеше _Фил_. Във въпроса на Фил, изглежда, имаше повече объркване, отколкото подозрение, което беше чудесно. Защото Старк имаше добре премислени, готови отговори.
	— Да. Държи гаража на Робърт близо до жп линията.
	Смутеното изражение изчезна от лицето на Фил:
	— А-а-а. Този Еди. Разбира се.
	— Помоли ме да докарам колата му дотук. — Старк хвърли ключовете на тезгяха. — Каза, че ще си я вземе след около двадесет минути. Може би дори половин час. Трябвало да свърши с някакъв клиент, искал си колата за утре.
	Фил присви очи, повдигна брадичка и въздъхна:
	— Не са ли всичките такива?
	— Във всеки случай помоли да задържиш ключовете, докато дойде.
	Мъжът от „Шел“ грабна ключовете.
	— Цяла нощ сме тук, защо не? — после бавно се обърна към него и попита: — Но защо ще иска да зарязваш колата му тук? Защо не си отиде направо вкъщи? — и скръсти ръце на гърдите си, сякаш чакаше добър отговор.
	Старк беше готов:
	— О-о, не е заради него. Заради мен е тая каша. Гледай сега, синът му излязъл. Има баскетболен мач тази вечер. А човекът, който работи в гаража…
	— Джеб?
	— Да, та Джеб е болен. Затова ме повика, само за днес.
	Очите на човека от „Шел“ се присвиха още повече, сякаш из плешивото му кубе се въртеше някое много неприятно предчувствие. Ала все пак изчака няколко секунди, преди да попита, доста по-провлачено, отколкото можеше да се понрави на Старк:
	— Отдавна ли познаваш Еди? — и му обърна гръб.
	Какво ли щеше да последва? Телефон на стената? Пистолет в чекмеджето? Старк с мъка запази спокойствие и отговори:
	— От четири години.
	Фил пак се обърна и каза:
	— Та защо точно, казваш, си оставя колата тук?
	Старк му обясни:
	— Има сега там един истеричен клиент — пълен задник. Това е белята. Защото сутринта обеща да ме откара, разбираш ли? Затова и се съгласих. Ще бачкам днес, разправям му, ама вечерта ще ме откараш.
	— Докъде?
	— До Скоуки.
	— Доста път. Далече е пеша.
	— И още как. Пък и скоро е Коледа, нали? Да знаеш само какво пазаруване ме чака.
	Плешивецът се усмихна.
	— Обзалагам се, че поне каквото и мене.
	— По-малко — усмихна се в отговор Тим. — Затова трябва да потеглям. А и тоя избягал бандит, хич не ми се ще да се размотавам наоколо, нали разбираш?
	Плешивецът кимна:
	— Ченгетата минаха и оттук.
	— Нищо не видях по телевизията у Еди. По радиото съобщиха ли нещо?
	Онзи поклати отрицателно глава.
	— Как така? — учуди се Тим.
	— Е, не отговарям аз за тия работи. Откъде да знам? Питай ченгетата.
	— Ченгетата. Естествено. Те какво ти казаха?
	— Предполагам, че същото, което са казали и на теб. Сещаш се, беглецът е много опасен, не се прави на храбрец, обади ни се.
	— Казаха ли ти как изглежда този тип? Имам предвид, как да го познаеш, ако го видиш? Както винаги, ще спра някой да ме закара, а с моя късмет току-виж се натреса право на него.
	Фил вдигна очи и зениците му внезапно се разшириха. Старк наблюдаваше собственото си отражение в тях, когато онзи издума:
	— Ами горе-долу на твой ръст. Бил с анорак, също като теб. Боже мили, като две капки вода сте.
	Ченето на плешивеца увисна и той пребледня, докато думите изчезваха невидими през устата му. Но Тим се усмихна, ухили се като идиот, защото беше напълно готов — ама че е печен! — за такава реакция. Старк излая нещо като смях, плесна с ръце и ги вдигна във въздуха. После поклати глава и разтърка носа си.
	— Къ-к-к-кълна се, моля ти се, същото, ама дума по дума, ми казаха и ченгетата! Еди им вика, че ме познава, ала-бала, такова-онакова, а тия се прицелиха в мен и ме изправиха до стената — представяш ли си само какви лайнари? — а след това ми поискаха документите и ей такива едни скандали. Във всеки случай онова, другото ченге, което е работило при Еди…
	— Стив Елбърт?
	— Да, та този Стив Елбърт никога не ме бил виждал и му щукнало, че заплашвам Еди или нещо такова. Каза по-добре никъде да не ходя тази вечер, иначе непрекъснато съм щял да си имам същите неприятности — пак и пак, също като в кошмар. А какво съм им аз виновен, че приличам на този тип?
	— Е, сигурно с нищо.
	— И така, значи, Еди си има клиент, а аз трябва да пазарувам. Нямам кола, но той има. Каза да дойда с неговата дотук, а него щял да го докара клиентът, за да си я прибере. В такъв случай какво да му кажа, не, не тръгвам? В това гадно време? — Старк протегна ръка към виелицата зад прозореца. — А и с това лице на обществен враг номер едно? Да не съм куку?
	И двамата се засмяха.
	— А, още нещо — каза Старк, — Бети, жената на Еди. Ти познаваш ли я?
	— Бегло — кимна Фил.
	— Може да се обади тук да провери къде е Еди. Той каза да й предадеш, че е на път и ще закъснее малко повече, отколкото й е казал по телефона. Кажи й да не се тревожи. Нали ги знаеш жените.
	Фил въздъхна, поклати глава и промърмори:
	— Разбира се.
	— Още нещо… Да познаваш някой, който ще пътува към Скоуки или някъде в тази посока?
	Плешивецът поклати глава.
	— Не се сещам. Тук сме само касиерът, момчето, дето помпа гуми, и аз. Има и един шибан иранец, който свършва смяна в полунощ. Но на твое място изобщо не бих чакал някой час и половина, за да ме забие в съвсем грешна посока.
	Старк поклати глава.
	— Естествено, че не. Въобще адски тъпо. Очевидно ще вървя пеш и все ще стигна.
	Плешивецът отвърна:
	— Вземи автобуса, който минава оттук, но пък ще окъснееш. Ако ще го чакаш, ще се наложи да повярваш в Дядо Коледа.
	— Какво — удиви се Старк, — не вярваш ли в Дядо Коледа?
	Онзи се разсмя.
	Старк се усмихна, оголи острите си бели зъби, после кимна, примирен с безизходицата, и излезе в тихата нощ. Мушна ръце в джобовете на якето, за да ги стопли, и тръгна през едно широко замръзнало поле, което граничеше с магистралата изток-запад. Право напред една редица дъбове се тъмнееха като мастило на фона на мъгливото розово небе.
	Старк се взря в краката си. Обувките на Еди бяха с половин номер по-големи, но пък сухи. При всяка стъпка обаче вътре влизаше по малко фин снежен прах от полето. Само след миг снегът започваше да се топи и изсмукваше скъпоценната топлина от краката му. Проблем? Може би. Вероятно не. С малко късмет след пет минути щеше да се отърве от него.
	Само след минута Старк изостави следите си на навяващия сняг и навлезе сред пръснатите къщурки между бензиностанцията на „Шел“ и шосето. Като остров на спокойствието, заобиколен от враждебни неонови светлини и магистрални лампи, къщите дремеха в сладък сън, защитени от виелицата в очакване на Дядо Коледа.
	Едно куче започна да вие, когато Старк стъпи в нечий заден двор.
	Той спря, замръзна на място и се съсредоточи в равномерния ритъм на дишането си. Стар номер. Всеки път, когато застанеше неподвижно със затворени очи и си представеше, че го няма, сякаш изчезваше наистина. Като сега. Кучето престана да лае, изскимтя веднъж и замря.
	Съвсем бавно, за да не развали магията, той открехна клепачи и улови с поглед нещо голямо високо вдясно. Като се упражняваш да го правиш, ставаш много по-наблюдателен. Той бавно вдигна глава и формата придоби ясни очертания. Той се усмихна. Къщичка на дървото!
	Ама че изненада!
	Магията завладя съзнанието на Старк и го запрати в един стар спомен.


	Тогава беше на единадесет години, главатар на тайна банда, наречена Убийците. Предана до смърт банда ужасяващи хлапетии, които съвсем не си поплюваха. А и Старк държеше да продължава в същия дух.
	Едно момче, Чарли, кой ли беше — чакай! — Драго. Чарли Драго, кльощаво момче с очила и писклив гласец, искаше да стане Убиец. Първоначално му се присмиваха, налагаха го здраво и го прогонваха, но той продължаваше да се връща отново и отново за още, докато накрая просто не започнеш да се питаш как да се отървем от тоя нещастник?
	И така, като главатар решението трябваше да вземе Тим. Както и всичко останало, това си беше игра. И както във всички игри, Тим искаше да даде на Драго добър урок за Убийците, който той никога да не забрави. В същото време трябваше да му предостави реална възможност да влезе в бандата, ако спечели играта, ако издържи изпитанието.
	Но имаше малка уловка. Винаги имаше уловка. Ако спечели, Драго щеше да загуби. Той никога не нареждаше играта така, че да загуби всичко. Затова трябва да нагласиш така нещата, че колкото и добре да се справи противникът ти, пак да го боли.
	И точно така постъпи Тим с Чарли Драго.
	По това време имаха къщичка на едно дърво. Никоя майка не знаеше за нея, защото майките не харесват подобни неща. Не. Тази къщичка беше навътре в гората, достатъчно близо до животните, и можеше да се чуе как сърните и язовците се промъкват в храсталаците. Така и не успяха да разберат кой я бе построил — не че имаше някакво значение. Къщичката просто си беше там, като подарък.
	И Тим се разпореждаше с нея като властелин.
	Даде на Драго лелеяния шанс. Отидоха там веднага след училище, докато майката на Драго беше при приятелките си да гледа „Краят на нощта“, както правеше винаги.
	Тим и вторият в тайфата след него — подло дебело момче на име Ръсел Сабович, което обичаше да поплясква момичетата и да събаря с юмрук момчетата, посрещнаха Драго. Тим каза:
	— Ето това е твоят шанс. Драго, трябва наистина да искаш да си Убиец. Трябва да го искаш повече от всичко друго на света. Наистина ли го искаш толкова, че чак лошо да ти стане?
	Драго преглътна така, че адамовата му ябълка подскочи, и кимна, като кършеше пръсти.
	Тим въздъхна тежко, затвори очи и поклати глава. Измери с очи Сабович и каза:
	— Не мисля, че го иска, Ръс. Ти какво ще кажеш?
	Сабович рязко се завъртя и удари Драго по едната буза:
	— Той е лигльо, Тим. И никога няма да стане Убиец.
	Тим вдигна величествено ръка.
	— Дай му шанс да опита.
	Сабович се намръщи, начумери се и настоя:
	— Качи го горе.
	— Горе — каза Тим.
	— Там ли? — Драго преглътна по-шумно отпреди, в главата му нахлуха всевъзможни ужасии.
	Тим се усмихна жлъчно и каза:
	— Разбира се. Нали искаш да си един от нас, Убийците?
	А Драго отвърна:
	— Да. — Сякаш действително си вярваше. Проблемът беше, че Тим съвсем точно знаеше слабото място на Драго. Лекарите го наричаха акрофобия. Което означаваше, че момчето изпитва див ужас от височина. В такъв случай щеше да бъде още по-забавно.
	Драго катери разнебитената стълба цяла вечност, като замръзваше от страх на всяко стъпало, докато Сабович дереше гърло:
	— Мърдай, пикльо схванат. О, божичко, Тим, тоя е пълен задник. Не мога да повярвам, че изобщо му позволяваш да опита.
	Но когато сенките отстъпиха пред здрача, Драго, целият изподран, стовари потното си кокалесто тяло върху грубите дъски на къщурката, а дъхът му трепереше от страх.
	— Ставай! — кресна Сабович, като сграбчи Драго за яката и го изправи на крака. В месестата ръка на Ръс бе увиснала тресяща се топка плът с две широко ококорени очи.
	Тим скръсти ръце и се засмя.
	Ръс здравата перна Драго. Той изскимтя веднъж и се помъчи да се прикрие.
	— За бога, Тим. Не мога да повярвам, че даваш шанс на тая торба с фъшкии. То е като да си биеш инжекции с проказа, мой човек!
	Тим спря Сабович.
	— Драго, все още ли го искаш?
	Драго потрепери с кимване. Дишането му се учести.
	— Тогава да започваме.
	Сабович внезапно дръпна Драго и го заряза на самия край на площадката.
	— Искаш ли да полетиш към къщи, а, малоумник скапан?
	Драго изпищя. Преди ехото да заглъхне в гъстата гора, Тим му запуши устата. После изсъска:
	— Да няма повече крясъци. Нито гък, ясно?
	Драго кимна.
	Тим извади от джоба си един доста изтъпен сгъваем нож.
	— Ние сме готови, Драго. А ти?
	Драго кимна.
	— Тоя ще напълни гащите, Тим, казвам ти.
	— Млъквай, Ръс — нареди Тим. И Сабович прекрасно разбра, че наистина е най-добре да млъкне. — Драго, свали си дрехите.
	— Моля?
	— Чу ме.
	Драго бавно си разкопча ризата и я свали, изхлузи и панталоните си. След това развърза обувките си, събу ги, издърпа чорапите и ги натъпка вътре. После, останал само по бельо, той се изправи.
	— Свали си дрехите, Драго — повтори Тим.
	— Но…
	Сабович връхлетя и го цапардоса.
	— По задник. По гол задник, ти казвам!
	Тогава Драго се обърна с гръб, махна гащите си и ги захвърли.
	— Обърни се! — изкрещя Сабович.
	Драго бавно се обърна, устните му трепереха, а слабините му бяха закрити с ръце.
	— Време е за сляпа баба — каза Тим.
	Извади от джоба си носна кърпа и завърза очите на Драго.
	Драго се запъхтя, вдигна ръце и захриптя:
	— Не мога да виждам — прошепна той.
	— Аз пък мога — каза Сабович. — Ти какво имаш там, където другите момчета имат пишки? Определено не е пишка! Ами че ти там нямаш нищо! Хей, Тим, може пък да е като онези статуи на леля ми. Може да е миниатюра!
	Тим се изхили:
	— Ръцете, Драго.
	Вече сляп, Драго изломоти:
	— Ъ-ъ-ъ?
	— Подай си ръцете!
	Драго се подчини.
	Тим се обърна.
	— Носиш ли въжето, Ръс?
	— Ти как мислиш?
	Тим здраво завърза китките на Драго една за друга. После прошепна:
	— Сега е последният ти шанс да се откажеш преди церемонията. Искаш ли да си тръгнеш, Драго?
	Драго поклати треперещата си глава.
	Тогава Тим обяви:
	— Кръвен ритуал.
	— Ще се издъни, Тим — промърмори Сабович.
	— Трябва да смесим твоята кръв с нашата, за да станем братя — каза Тим. — Така че ще те порежа. Ако някой те попита, порязал си се на някакъв клон, като си се връщал към къщи. Разбра ли?
	— Мама ще иска да ме ваксинира против тетанус.
	— Ако оживееш — измънка Сабович.
	Тим го поряза. Не много дълбоко, но достатъчно, така че сериозно да го изплаши.
	— Кървя ли? Зле ли съм? Ще…
	— Млъквай или ще те убия с голи ръце — каза Сабович и отново удари Драго по главата.
	— Сега ще ти направя изгарянето на бандата, като жигосам раната с окървавеното острие, нагорещено на свещения пламък.
	Тим задържа върха на ножа в яркочервения пламък, извади го да изстине за секунда и обгори раната на Драго. Новото момче моментално пребледня, после се олюля и повърна. Сабович избухна в гняв и започна да блъска с ритници голото му тяло:
	— Ах, ти лигльо гаден, лигльо, лигльо!
	Тим го сграбчи и кресна в отговор:
	— Достатъчно!
	— Тим, нали не смяташ да оставиш тоя лигльо…
	— Не знам. Още не съм решил — въздъхна Тим. — Драго, нали няма да повръщаш повече?
	Драго, свит на кълбо и ридаещ в ъгъла, се обърна, за да поклати глава.
	Тим прошепна:
	— Не знам. Досега не се е случвало някой да повръща тук. Не знам дали можем да те приемем, освен да измислим да направиш още нещо.
	— Още? — От устата на Драго думата звучеше наистина ужасяващо.
	— Първо ще кажеш клетвата, за да разбереш правилата. След това ти поставяме друго изпитание, за да видим дали си достатъчно мъж.
	— Той е лигльо, Тим, виж го само!
	Тим обиколи Драго с бавни, застрашителни стъпки, подклаждайки засилващия се страх, който би трябвало да обзема все по-жестоко съзнанието на невиждащото и вързано момче. Когато Драго зациври, Сабович просъска:
	— Виж сам!
	Но Тим вдигна пръст и смрази с погледа си Ръс. После въздъхна:
	— Може би си прав. Но щом вече сме започнали церемонията, трябва да направим — нали знаеш — още нещо, да му дадем възможност да покаже, че е готов на всичко, за да стане Убиец.
	Драго прехапа устни, за да спре плача си, но стърчащите му ребра продължаваха да се тресат като ковашки мях.
	Сабович пак му зашлеви плесница и извика:
	— Защо си губим времето, мой човек? Дай просто да го убием и да се прибираме.
	Тим провлачено каза:
	— Не-е-е-е. Можем да го убием и после. Дай на стария Драго една честна възможност, става ли? Не давам ли винаги и на всеки честна възможност, а, Ръс?
	Сабович се изхили:
	— Разбира се, мой човек.
	Тим кимна и се усмихна:
	— Въже — заповяда той.
	— О, боже — прошепна Ръс, докато му подаваше примката. Бързо и безшумно Тим я нахлузи на тънкия като молив врат на Драго.
	— Какво е това? — изпъшка Драго, като въртеше брадичка напред-назад.
	— Част от изпитанието — каза Тим.
	Драго преглътна сълзите си, подсмръкна и запелтечи:
	— Х-х-х-хей, момчета. Мама казва никога да не си слагаш нещо около врата, понеже…
	— Мамо! Мамо! Мамо! — закрещя Сабович, като яростно биеше шамари по бузите му, докато той не избухна в рев. — Искаш да те изпратим обратно на майка ти в ковчег или искаш да бъдеш Убиец? Аз лично смятам, че шансът ти не е по-голям от малкото ти пишле, но Тим е главатарят.
	Тим стегна здраво примката около врата на Драго и му каза с глас, студен като замръзнал лед:
	— Това е големият ти шанс, Чарли Драго. Не го пропускай. Недей да ни разочароваш. Защото не знам дали ще мога да удържа стария Ръс, в случай че ни разочароваш. Разбра ли?
	Драго кимна през плач, подсмръкна силно и каза:
	— Да, разбрах.
	— Сега слушай — каза му Тим, — около врата си усещаш единия край на това старо въже, прав ли съм?
	Брадичката на Драго изразително подскочи.
	— Другият край обикаля около къщичката. Няма хлабави възли по него, ясно?
	— Ясно.
	— Мисля, че ще направим три полуморяшки възела, за да не стават гафове.
	— Добре.
	Тим лекичко плесна Драго и прошепна:
	— Оставяме ти свободно въже към метър и осемдесет. Колко си висок, Драго?
	— Метър петдесет и пет.
	— Я събери височината, твоята и на въжето.
	— Три метра и тридесет и пет сантиметра.
	— А на каква височина е къщичката, Драго?
	Драго замръзна, поклати глава.
	— Не знам.
	— Колко високо е къщичката, Ръс?
	— На четири метра и малко, Тим.
	— Четири и малко, Драго. Значи какво ще ти се случи, ако паднеш?
	Цветът се отцеди от тебеширеното лице на Драго като сапунена пяна от мазно петно. Гласът му беше по-тих и от шепот, когато проскимтя:
	— Нали няма да ме обесите?
	Тим и Ръс изсумтяха, тропнаха с крак и изсвириха сред мъртвата тишина на гъстата гора. После Тим пристъпи към Драго и го тупна по голия гръб.
	— Не, Драго, няма да те бесим. Ще те изпитаме. Ако издържиш изпита, си вътре. Ако пък не, може и сам да се срамуваш да живееш повече.
	Сабович се провикна:
	— Аз например бих пукнал от срам. Няма начин.
	— Това е положението, Драго. Ако издържиш, ще забравим колко си ни втръснал с проклетото си хленчене и циврене, ясно? Минаваш изпитанието и, поне доколкото зависи от мен и Ръс, нищо не се е случило. Минаваш изпитанието и си Убиец също като нас. Разбра ли?
	Драго се разтресе от нерви и избухна:
	— Какво е изпитанието, момчета?
	Тим пак започна да го обикаля в кръг с бавни заплашителни стъпки, като се наслаждаваше на всяко забавяне. После спря и каза:
	— Първо ще ти кажем останалите правила на Убийците, за да знаеш какво можеш и какво не можеш да правиш, ако наистина издържиш изпитанието.
	— Няма начин, мамка му — изгъгна Сабович.
	Тим отново вдигна ръка и продължи:
	— Както всеки Убиец дължиш лична преданост преди всичко — повтаряй…
	— Преди всичко — прошепна Драго.
	— … на мен — каза Тим.
	— … на теб.
	— И никога да не изпортваш друг Убиец, никога — под страх от смъртно наказание. Разбра ли?
	Драго наведе брадичка, после извъртя шия нагоре.
	— Станеш ли веднъж Убиец, оставаш Убиец завинаги, до гроб. И хич не си мисли, че можеш да избягаш, да се покриеш или да се измъкнеш, защото ако изпортиш някого, ние рано или късно ще те намерим.
	— И ще те убием — каза Сабович, като за последен път го фрасна злобно по слепоочието. Ударът беше толкова силен, че го повали. Драго се строполи като чувал с картофи, съскайки от болка. Запъхтян, препъващ се като новородено жребче, Драго се мъчеше да се задържи на крака, без да може да си помогне с ръцете, и рязко залитна. Заби се с главата напред в прогнилия ъгъл на къщичката. Задъхвайки се от ужас, той се замоли:
	— Целият съм в кръв, момчета. Боже, кръвта ми изтича! Добре, стига вече. Отказвам се.
	Сабович го сграбчи за врата и изкрещя:
	— Отказваш се, а, шибан смотаняк такъв? Ще ти изритам задника оттук, дрисльо! Пак ли се отказваш, или размисли?
	Драго отвърна:
	— Задръж, задръж, не се отказвам.
	Тим шумно плесна с ръце:
	— Това е положението, Чарли Драго. Двамата с Феник вчера намерихме едно бясно куче. Феник го омота с едно въже и го побърка от бой с бейзболната си бухалка. После хоп в чувала и го домъкнахме тук, но си нямахме и понятие какво да го правим. И ти, Чарли Драго, ми даде тази велика идея.
	— Каква идея, Тим?
	— Млъквай! — кресна Сабович. — Тим говори.
	Тим изчака плашещата тишина да се уталожи. Когато далечният вой на шосето, което минаваше на север към Илинойс, наруши мълчанието, той прошепна:
	— Това е твоят шанс, Драго. Ще донесем кучето тук и тогава ще се изправите един срещу друг, само двамата — очи в очи.
	— Не ми е до смях, Тим. Вързали сте ми очите, нищо не виждам.
	— Това е изпитанието, Драго.
	— Ръцете ми са вързани.
	— Най-добре гледай да се справиш, задник такъв — изръмжа Сабович. — ’Щото ако се издъниш, онова шибано псе ще ти ръфне оная дреболия под пъпа, преди гък да кажеш.
	— А после сигурно ще ти изкорми червата — добави Тим шепнешком, — прав ли съм, Ръс?
	— Адски си прав, Тим.
	— Хайде, момчета. Ей…
	Е, кучето не беше бясно. Точно затова бе такъв кеф да гледа човек милия стар Драго. Освен това въпреки цялото виене, зъбене, ръмжене и скимтене, докато го мъкнеха нагоре в чувала, помиярът изведнъж утихна и забрави страха си, когато се озова на площадката. А причината беше тази — въпросното куче си беше домашният любимец на самия Драго. Само че той не знаеше.
	Така че още при първото излайване на кучето Драго се втурва с ритници напред, като се върти, гърчи се и крещи в слепотата си, а кучето вие, скимти и се крие. А Драго пак се извърта с див бяс, отчаяние, надежда и вяра, като вероятно през цялото време реди молитви и му се иска никога да не е срещал Тим или Ръс Сабович.
	Тим веднъж затаи дъх, когато милият стар Драго залитна на ръба и в последния момент се закрепи на дясното си рамо за вратата на къщичката. Едно подхлъзване и наистина щеше да се обеси. Тим не си беше и помислял, че може да стане такова нещо. Той бе заложил на онова, което се случи след малко.
	Кучето лаеше, и въртеше опашка, и обикаляше в тесен кръг момчето, вперило влажен поглед в него, а момчето пъхтеше, плачеше и бягаше от това, което според него бе хищната паст на бясното куче.
	Най-сетне Драго стовари здрав шут в муцуната на кучето и го преметна във въздуха като кола, излетяла от платното на магистралата. Докато падаше, кучето не издаде нито звук, само някак се въртеше и се усукваше, а изпъкналите му очи недоумяваха как точно ще се приземи и колко ли ще пострада.
	Когато обаче срещна земята, грижите му свършиха. Муцуната му се изви чак до тила. Чуха изпукването и после — нищо. Нито дори едно последно скимтене.
	Сабович изкрещя и се провикна:
	— Наистина го направи, Драго. Сега вече си истински Убиец!
	Тим се изкатери по стълбата и зачака Ръс да си домъкне дебелия задник догоре. Чак когато Сабович се качи, пръхтейки и пуфтейки като пробит ковашки мях, и застана горе, за да види представлението, Тим бутна Драго до ръба.
	Примката още беше стегната на врата му, а ръцете му вързани на гърба, когато Тим махна превръзката от очите му. Драго веднага започна да диша по-спокойно, сякаш всичко беше наред. Дори се обърна и ги дари с плаха усмивка, обградена от струйките сълзи, които се стичаха по бузите му. Ръс се усмихна в отговор и го поздрави с вдигнат палец. Тим просто се усмихна и кимна. Едва тогава Драго се обърна да види бясното куче, което току-що беше убил.
	И се смрази.
	Беше май, така че той затрепери не от студ. Тялото му обаче се тресеше като таратайка по разбита улица. Мъчеше се да каже копеле, или поне Тим смяташе, че са такива, но единственото, което излезе от гърлото му бе някакво блеещо ридание, _ъ-ъ-ъ-ь-ъ_, а после се срина на колене. Превит на две, той започна да се люлее напред-назад и да вие като вдовица от войната.
	Клатеше се толкова силно и така близо до ръба на порутената стара къщичка, че Тим пристъпи към него и сложи крак върху въжето, за да не вземе да се прекатури. Но когато спря да се люлее, Драго се обърна, погледна ги с чиста омраза и им каза онова, което те вече знаеха:
	— Момчета, та това е Бонкър! Моето куче!
	Тим отвърна с ледено спокойствие. Отлично си спомняше всичко, защото сам го беше замислил така. Наведе се и потупа Драго по рамото, въздъхна дълбоко, сякаш съжаляваше. После поклати глава, като че ли случилото се беше наистина срамно. След това просто каза на Драго:
	— Знаеш, Драго, в живота е така — ако искаш нещо страшно силно, трябва да се откажеш от нещо важно. Такъв е свещеният закон на жертвоприношението.
	Сълзите на Драго рукнаха и го освободиха от шока, той отново започна да стене.
	— Зле ли ти е? — попита Тим шепнешком.
	Някъде далеч зад завесата на дъбовете силният вой на магистралата прониза настаналата тишина.
	— Зле ли ти е? — повтори Тим.
	Драго изхълца и кимна.
	— Колко зле?
	Драго поклати глава и каза първото, което му дойде наум:
	— Направо искам да умра.
	Тим дръпна примката и просъска:
	— Можем да сторим и това за теб, Драго.
	Зениците на Драго зейнаха като черен кладенец и погълнаха ирисите.
	Тим пак дръпна въжето.
	— Толкова зле ли се чувстваш, че искаш да ти изритам жалкия задник оттук?
	Драго силно заклати глава, казвайки не.
	Тим пусна въжето и потупа момчето по врата.
	— Добре. Радвам се, че не искаш да умреш, Драго, защото, ако някога кажеш на някого за това — дори насън да се изпуснеш — наистина ще умреш.
	— Да — изкрещя Сабович и удари юмрук в потната си длан.
	В този ужасен миг Драго впи поглед в очите на Тим и разбра. А след като разбра, можеше единствено да кимне. Да кимне или да умре.


	Спомените се отдръпнаха от мислите на Старк, така ярки, сякаш ги бе изживял отново. Връщайки се обратно към настоящето, очите му се съсредоточиха върху дъха му, който излизаше на ледени кълбета от устните му, и върху къщичката на дървото, която бе приковала вниманието му. Нещо му пречеше да гледа нагоре. Замига на парцали и усети коричката след, която погъделичка бузите му. Беше стоял толкова дълго на едно място, че веждите му се бяха покрили с лед.
	Заби поглед в краката си и потрепери.
	Тъкмо започваха да зъзнат от студ. Нямаше повече пръсти за губене и време за пресмятане. Заповяда им на висок глас:
	— Движение! — и те тръгнаха напред с бавна, равномерна и целеустремена крачка.
	От лявата му страна, от една спретната тухлена къща, замряла в очакване на Дядо Коледа, залая куче, _бау-бау-бау_. Спря и започна отново.
	Единственото, което Старк можа да направи, бе да се усмихне.
	Кучета и слепци. Дадени и изпълнени обещания. Отмъщение, пари и спасение. Изведнъж му стана по-топло.


	Старк се притисна към мантинелата на Трищатския магистрален път, протегна палец и мушна другата си ръка дълбоко в джоба. След тежкия преход през снежните преспи прекомерно широчките обувки на Еди бяха пълни с натрошен лед и фин снежен прах. Не му стигаше това, ами на всичкото отгоре тежка завеса полярен вятър набираше сила със зловещо свистене, вдигаше и завихряше плътен облак снежен прах, който разтапяше светлините на идващите коли в замазани смътни петна.
	Тук трябваше да внимава.
	Излизаш на магистралата и ченгетата те пипват за автостоп. Незаконно е. Обаче не и на страничните пътища, които се включваха в магистралата. Затова беше застанал точно там.
	Беше сигурен, че все някой ще го качи.
	Не приличаше на избягал затворник. Пременен в гащеризона на Еди и загърнат в топлата качулка на якето, приличаше на битник, комуто късметът е изневерил и който страшно е закъсал за стоп. Много добри хорица не биха спрели. Жени, сами или с деца. Възрастни хора. Юпита и бъзливи счетоводители.
	Но въпреки това беше сигурен, че някой ще го качи.
	Също когато като деца пътуваха на стоп тримата със Сабович и Драго, който в края на краищата стана по-подъл и по-жесток дори от Ръс. Ето ги, трима главорези с качулки, захапали небрежно цигари „Марлборо“ в уста, подрастващи млади убийци, но откъде да знае човек? Винаги ги качваха. И то все такива хора, че направо да не повярваш. Монахини. Учителки. Както бяха тримата, можеха да се справят с всяка неприятност. Нямаха проблеми с похитители. Просто щяха да очистят нещастника и да му вземат колата.
	Най-зле беше с пияниците. Качва те някакъв алкохолик и започва да си излива душата, иска твоите страдания да се претопят в неговите, докато някакво грамадно море от болка не ви удави и двамата. Веднъж попаднаха на някакъв тип, който караше на зигзаг, стиснал начената бутилка уиски, дереше си гърлото, докато му причернее пред очите, и неуморно плещеше едно и също — за старото му гадже, което го зарязало заради някакъв си мръсен негър. След около две мили див тормоз и връхлитащи насрещни светлини Старк се протегна и здраво стисна кормилото. Помнеше какво му каза тогава:
	— Никога не е късно да умре човек.
	И никога не е късно да живее.
	Старк чу писъка на поднасящи спирачки и се обърна, втренчи очи през брулещия сняг и зърна червените стопове на спрял форд пикап. През задното стъкло с окачена отвътре пушка различи нечия едра глава с дълга коса и каубойска шапка. Табелката с номера беше полузарита в сняг, но отгоре се виждаха зъберите на зелени планини и се четеше „Колорадо“.
	Човекът, който щеше да го качи, беше дошъл.
	Старк хукна нататък, като пренасяше тежестта на тялото си върху вкочанените си пръсти, окрилен от предчувствието, че Чикаго вече е близо, само на около трийсетина минути път.


>	Шестнайсета глава

	Каубоят рязко отвори вратата на пикапа точно когато Старк минаваше по хлъзгавия банкет на магистралата. Край тях профуча един „Файърбърд“ и наду клаксона си. Старк погледна след него, поклати глава и се вмъкна в кабината, като затвори вратата след себе си с добре отмерено плавно движение.
	Обърна се и видя каубоя да се тресе от смях, кимайки към отдалечаващата се кола.
	— Задник — избоботи той през парче тютюн за дъвчене.
	Старк изтръска снега от комбинезона на Еди, прочисти гърлото си и промърмори:
	— Да, предполагам.
	Каубоят наду музиката, кимна отново, закима за последен път, за да придаде тежест на думите си, и повтори:
	— По света има повече задници, отколкото заслужава звяр или човек. Нали?
	Преди Старк да успее да отговори, каубоят натисна съединителя, включи форда на първа и даде газ. Гумите изсвистяха като зъбци на дърворезачка, хвърлиха пръски сняг към джантите и се задрусаха под шасито.
	Отвън и отзад една каравана, която едва се влачеше, пронизително надуваше клаксон. А вътре и отпред джангърът на „Момчетата от Оукридж“ неистово се опитваше да изскочи навън.
	Очите на каубоя се плъзнаха по огледалото за обратно виждане, докато преместваше скоростния лост на втора.
	— Още един задник — промърмори той, — но поне е точно там, където му е мястото, отзад. Чакай само да стигнем голямата магистрала, братче, ще му покажа к’во може един планински джип.
	Старк промърмори още едно „естествено“, наслаждавайки се на топлия въздух, който приятно сгряваше измръзналите му крака. Дори нямаше нищо против миризмата, която се разнасяше изпод мишниците на каубоя, и острата смрад на застояла бира, която заливаше купето. Точно сега беше готов да понесе всичко, само и само да се скрие от вятъра, студа и следа. Инстинктивно протегна ръце към нагорещения радиатор, за да ги сгрее.
	— Страшен студ, нали, братче? — рече каубоят.
	Старк само кимна.
	Червенобузестият каубой задържа волана с едната си огромна месеста ръка и приятелски заби другата в гърдите на спътника си. Старк се пребори с внезапния порив да блокира белия му дроб, заповяда на инстинктите си да се усмирят, да изчакат подходящия момент. Погледна надолу и видя дланта си разтворена, готова за действие.
	— Името ми е Джедекия Уормс*. Така, така, правилно ме чу. Уормс. Пише се точно така, като ч-е-р-в-е-й. Точно както се чува. Питаш се сигурно откъде. Проклет да съм, ако знам. Просто съм се родил с него и никога не съм мислил много за това. Същото като на баща ми, на неговия баща и бащата на неговия баща. Всички до един симпатяги от Колорадо, точно като мен. Работата е там… — каубоят спря, за да изплюе сдъвкания тютюн „Мейл Пауч“ през пожълтелите си зъби, — … че у дома никой не обръща внимание на това, защото ние, Червеите, сме натръшквали всички училищни подигравчии повече от четири поколения подред. Така че само тук някой може да го сметне за гадно.
	[* Буквално: червей. — Бел.ред.]
	Старк разтри ръце и ги подложи на топлия въздух, идващ от парното.
	— Но в Далечния Запад нещата са по-различни. Бил ли си някога там? Отвъд Скалистите планини?
	Старк поклати глава отрицателно и се замоли каубоят да млъкне. Той обаче не млъкна:
	— Е, позволи ми да ти кажа нещо, братче. Там всеки, който кара в такава буря, ще качи човек, дето задникът му е навън. Без изключение. Вярно, там е по-студено, но и колите са по-нарядко. Като нищо можеш да замръзнеш, докато мине следващата. Сгряваш ли се?
	Старк кимна. Почувства как върховете на пръстите му се затоплят, където преди бяха изтръпнали. За да изпита готовността им за действие, той ги сви.
	— А тук е различно. Разбираш ли? Вярно, може би не е чак толкова студено. Хем има повече коли, ама никой не спира. Като едното нищо можеш да умреш от студ, ако никой не спре, нали? Както казваше чичо ми Люк: „Да гладуваш в лоното на изобилието“. Това е от Библията, нали?
	Старк поклати глава в знак, че не знае.
	— Все едно, това, което искам да кажа, е, че съм западняк, а нас са ни научили да правим нещата както трябва. Никой няма да замръзне до смърт, докато аз съм с кола. Пък майната му! Какъв е рискът, а? Всеки мисли, че който стопира, е някакъв извратен убиец. По дяволите, та аз се размотавах из целия щат Колорадо, когато бях хлапе. Из целия скапан щат, кълна се! Винаги са ме качвали на стоп. Защо сега и аз да не качвам?
	Каубоят се разхили предизвикателно и смехът му шумно се разби в тясното купе като демонстративно хвърлена ръкавица.
	— Какво може да ми се случи? Я ме виж каква канара съм!
	Той гордо се потупа по гърдите със свободната си ръка, докато с другата продължаваше да държи волана.
	— Какво ще ми направят, ще ме ограбят ли?
	И той се закиска, докато по топчестите му бузи не потекоха сълзи.
	— Или к’во, ще ме убият? Глупости!
	Той щракна с пръсти толкова силно, че прозвуча като пистолетен изстрел.
	— Стане ли гаф, вдигам стария планински ботуш и стопаджията изхвърча от таратайката. Това може да каже човек за Червеите, че знаем сами да се грижим за себе си.
	Той кимна веднъж и се обърна, навеждайки се към Старк.
	— Харесваш ли „Момчетата от Оукридж“?
	Старк сви рамене. Ръцете му вече си възвръщаха способността да действат пълноценно, усещанията и топлината започваха да пулсират под зачервената кожа. Искаше му се да има ръкавици и се зачуди дали този червив каубой нямаше. Той го огледа, внимателно прецени връхната му дреха. Светло карирано скиорско яке от микрофибър. Издути джобове. Може би ръкавици.
	Уормс усили музиката.
	— Това е запис. Имам още много други. Та докъде бях стигнал? О, да. Няма значение, разбираш ли? През лятото е също като през зимата в Далечния Запад. Не е гот, но пак караме. Ако някой е навън на слънце и без вода, ще стане като сушена слива. Само шест часа навън и мозъкът завира. Трябва да го спасим от слънцето. Имаме си ние и пустини в Колорадо, и още как. По дяволите, имаме места с дюни, високи колкото триетажна къща. Децата се затичват от върха, падат десет метра и сякаш изчезват под земята.
	Уормс замълча, колкото да надникне в огледалото за обратно виждане, после бутна скоростния лост на трета и мина в лявото платно. Много далече напред и вдясно един бяло-зелен надпис гласеше: „Излизане от Оук Брук, 1 миля“. Веднага щом Уормс отклони очите си от огледалото, устата му отново се включи на пълни обороти:
	— Ти сигурно се чудиш накъде съм се запътил, нали?
	Всъщност не, помисли си Старк, но със сигурност ще разбера.
	Каубоят извърна рошавата си брада към него. С аленочервените си бузи и светлосините очи на огромното си пухкаво лице поразително приличаше на млад Дядо Коледа. Смеейки се гръмогласно, той каза на Старк:
	— Идвам насам, за да прекарам Коледа с братовчед ми Елмър в Цицеро. Елмър, както и всички останали от семейство Уормс, ме нарича Габи. — Той кимна рязко с глава и сви рамене. — Не знам защо, но така ме наричат.
	— Къде точно отиваш? — попита Старк.
	Габи Уормс хвърли бърз поглед напред, прокара месестата си лапа през запотеното предно стъкло и каза:
	— Мисля да тръгна по стъпките на Айзенхауер, така да се каже — към големия град Чикаго. Сиърс Тауър, Плейбой Клуб, Секънд Сити и всичко останало.
	— Значи си към самия център на града?
	Габи кимна.
	— Точно така. Дали има къде да се паркира по улиците, а?
	— Може би — отвърна Старк.
	— Надявам се, защото мразя да плащам за паркинг. Това му е хубавото на Далечния Запад. Място колкото щеш, и за паркиране също.
	Старк погледна скоростомера. Фордът летеше напред с неизменните сто километра в час, подминавайки множеството коли, задръстили с пъпленето си страничното платно. Лесно можеше да си представи как колелата занасят и разнебитеният пикап залита, плъзга се, върти се. Не можеше да си позволи никакво пътно произшествие. Не можеше да се тутка със стария Габи, докато той реве „задник“ и край тях се струпват всички патрулни коли на щатската полиция. Беше време за промяна в плановете.
	— Може да ми излезе късметът довечера — рече Габи и побутна Старк с лакът.
	Старк отново се пребори с рефлекса си да го удари и потисна гнева си.
	— Може даже да изчукам нещо. Някое от зайчетата в Плейбой. Чух, че Чикаго е столицата на всички женски в Средния Запад. Ти как мислиш, а? Хей, аз май не ти знам името…
	— Стив — излъга Старк. Изплъзна се от езика му топло и бързо като повърнато.
	— Е, Стив, как мислиш? Има ли там лесни женски?
	Старк го погледна и въздъхна.
	— Ако имаш пари.
	— Какво? Курви? Какво?
	От момента, в който заговори за жени, Габи Уормс съвсем заряза пътя, извръщаше се непрекъснато към Старк и криволичеше от платно в платно. Смяна на темата.
	— Значи пътуваш чак от Уайоминг?
	— Колорадо! — изкрещя Габи. — Боже, никой не живее в Уайоминг, ето защо баш в Уайоминг живее господин Никой.
	Той се разхили на местната шега, разпени се и се затресе от смях, докато шкембето му не се лашна в кормилото.
	_Сега_, каза си Старк.
	_Сега._
	Старк бавно проточи врат, разтворил широко очи, и веднага след това погледна към Уормс. Той също го погледна, видя ужаса в очите му и попита:
	— Какво става?
	— Не се стряскай, Габи, но можеш ли бързо да минеш в дясното платно?
	— К’во става, братле? — Сините очи на Габи започваха да се изпълват с безпокойство.
	— Успокой колата, бавно. Дай надясно сега, към страничното платно.
	— Какво става?
	Старк не откъсваше впития си поглед от волана, направи му знак да се успокои и прошепна:
	— Ето, всичко е наред. Задръж така. Спри. Окей?
	Габи промърмори:
	— Окей, но какво става?
	Пикапът се плъзна, поднесе и прекоси останалите платна на пътя. Точно насреща, покрит със сняг зелен надпис гласеше: „Трищатски път Север 294“. Вдясно, на един полегат хълм, Старк видя редици надгробни камъни, побити сред поле от белота.
	— Какво!? — попита Габи, щом спря върху хлъзгавия десен банкет.
	Старк блъсна с пръст основата на кормилото — толкова силно, че шасито се разтресе. После бавно се отпусна, затвори очи и се облегна на седалката. Точно тогава Габи го сграбчи за ръкава и изкрещя:
	— Кво, по дяволите, става с тебе бе, задник?
	Старк продължаваше здраво да стиска очи, дишаше учестено, накрая прошепна:
	— Кафяв отшелник.
	Габи отново го разтърси:
	— Какво?
	— Паяк — отвърна Старк. — Много отровен. Най-често изобщо не го забелязваш. Пропълзява, както си правиш нещо, и всичко ти се струва наред. Нищо не разбираш, докато не стане прекалено късно. Леля ми умря от такова нещо.
	— Будалкаш ли ме? Тук, в моя джип?
	— Погледни — каза Старк.
	Вместо да погледне, Габи се отдръпна и се премести колкото се може по-встрани.
	— Не се безпокой. Мъртъв е. Убих го. — Старк се усмихна успокоително.
	— Сигурен ли си? — Раменете на Габи се отпуснаха.
	Опря дясната си ръка на седалката, изсумтя и се наведе напред да погледне, като изви врат точно както Старк искаше да направи. В мига, когато Габи промърмори „Нищо не виждам“, ръцете на Старк се втурнаха към него с едно-единствено плавно движение, сграбчиха, стиснаха и счупиха врата му с ужасяваща сила. Старк усети как глухото изпращяване отекна чак до собствените му ключици. После долетя и последният звук, който Габи някога щеше да издаде, едно силно и протяжно о-о-о-ох. Старк затвори очите му и прошепна:
	— Точно така. Наистина нищо не виждаш.
	Внезапната тишина обгърна Старк като при молитва. В убежището на самотата, мира и спокойствието той се почувства почти свят. Но беше твърде изкушаващо да се наслаждава на чувството. Налагаше се да действа.
	Инстинктивно се пресегна, спря касетофона и извади касетката. Свали рязко прозореца и я захвърли в приспивното шумолене на падащия сняг. Пое си дълбоко дъх два пъти и погледна страничните огледала. Бавно преминаваха коли. Изчакай.
	Изчакай подходящия момент, но мисли! Добре, _мисли_! Не губи време. Не се паникьосвай.
	Вслушвайки се в този глас, той взе шапката на Габи, която беше паднала между предното стъкло и таблото. Добър маскарад. Никой не търси престъпник с каубойска шапка. След това бръкна в скиорското яке, извади две обточени с кожа ръкавици и ги сложи на седалката до себе си. После претърколи Габи на една страна и извади портфейла му — с две отделения, облепен със снимки на индианци, каубои и планини. Отвори го и намери вътре седемдесет и два долара и някакви дребни.
	— Страхотна нощ в града — прошепна Старк. — Глупости! Това тук и за куверт не стига.
	Той прегледа останалите неща. Шофьорска книжка от Колорадо. Карта за социална осигуровка. Кредитни карти: Дискавър, Първа Национална Денвър Виза, Болдър Тръст Мастъркард. Карта за кръводаряване. Група А, резус-фактор положителен. Няма да му трябва повече.
	Старк взе парите и документите. Нямаше смисъл да улеснява ченгетата. Другите неща също бяха ценни. Научаваш това в затвора. Научаваш имена и места, където да се отърваваш от документи и да се снабдяваш с нови. Докато си вътре, имаш много време да говориш, така че повечето време минава в говорене. А също и в слушане. Трябва да слушаш наистина добре. Защото, ако някога се измъкнеш, онова, което си чул, може да те спаси или да те провали. А имената, местата и далаверите, за които той бе чул, бяха все в Чикаго. Което вече си беше чист късмет. Защото там беше и Халек.
	Старк нахлузи ръкавиците на Уормс и се втренчи в огледалото за обратно виждане. Две минути по-късно веригата от приближаващи се фарове се разкъса. Следващите бяха толкова далеч назад, че се сливаха в една-единствена светла точка. Най-малко на няколко мили.
	Действай! Сега! Бързо! Старк отвори с ритник дясната врата, хвана под мишниците 90-килограмовия труп с ръце, предварително защитени от ръкавиците, и го завлече бързо и енергично към дълбоката канавка отвъд мантинелата. Пусна го на земята и изкопа плитък ров в натрупващия се сняг, после търкулна в него тялото и започна да рита отгоре сняг, докато най-сетне не го покри изцяло.
	— Напролет — задъхано каза Старк — те чака голяма семейна среща. Червеи. Целият ти род. Толкова си сладък, толкова те обичат, че направо ще те изядат.
	Засмя се и изтръска топящия се сняг от себе си. После вдигна крак, прекрачи парапета и се пъхна в станалия вече негов форд пикап. Покатери се и се изпъна върху седалката, като нахлупи каубойската шапка на главата си. Беше му прекалено голяма, но не му пукаше. Огледа се и видя, че изглежда добре. Отклони поглед към страничното огледало и забеляза, че далечната светлина се беше разделила на две и бързо се приближаваше. Облегна се назад и реши да пусне колата пред себе си. Нямаше защо да стават произшествия. Ама никак.
	Старк отново погледна назад и видя, че колата намалява ход.
	Защо?
	И тогава изведнъж сините и червени светлини проблеснаха върху покрива й — беше полицейски патрул.
	— Мамка му! — просъска Старк.
	На рамката над задната седалка видя пушката, калибър 30–06. Дали беше заредена? Нямаше начин да разбере. Никакъв.
	В душата му най-дълбокият първичен страх му крещеше да избяга, да запраши през снега. Но друг един глас, по-студен от нощта, питаше: „И докъде ще стигнеш? Ако трябва да се справяш и с тях, по-добре да стане отблизо. Няма да очакват да ги нападнеш с голи ръце. А точно в това си най-добър“.
	Така че изчакай.
	Полицейската кола се приближи отзад, забави и спря. Старк отвори вратата и бавно излезе, като наклони периферията на шапката срещу вятъра. Една жена полицай излезе от патрулната кола, сложи си шапката и тръгна към него по скриптящия сняг. Когато беше вече на около пет крачки, попита:
	— Добре ли сте?
	Старк почти се засмя и отвърна:
	— Разбира се.
	— Видях ви, че спирате, и помислих, че може нещо да не е наред.
	— Не — отвърна той.
	— Имахме много произшествия тази вечер. Двигателите не палят, радиаторите се развалят и пътищата са много лоши.
	— Да, знам — обади се Старк изпод прихлупената периферия.
	— Сигурен ли сте, че всичко е наред?
	— Да ви кажа ли честно?
	— Разбира се. — Тя пристъпи още една крачка напред.
	— Карам от много време — Старк посочи с пръст табелата с номер от Колорадо — и просто ми се допика. Отидох в канавката да пусна една вода. Надявам се, че това не е незаконно в Илинойс.
	Жената се усмихна и поклати глава.
	— Ако това е единственият проблем, с който се отървете тази вечер, сте истински късметлия.
	Старк се усмихна.
	— Засега това е единственият проблем.
	— Не предизвиквайте късмета си.
	— Моля?
	— Намерете къде да се подслоните до сутринта. Бурята ще се усили.
	Тя се обърна и пое бавно към колата си, самата любезност. Старк кимна и се завъртя, усещаше как светлината на фаровете изгаря гърба му, и се опита да потисне тръпката, която го прониза. Стъпка по стъпка, без да бърза и без да показва никакво безпокойство, той стигна до джипа на Габи Уормс и се качи на шофьорската седалка. Махна през прозореца, за да й благодари, и пусна патрулната кола да мине първа, и остана да гледа след гаснещите стопове, възобновили патрулната си обиколка. Голям късмет за него. Още по-голям за нея. Още една крачка и щеше да бъде мъртва.


>	Седемнайсета глава

	— Хм?
	Изстреля Ковалски, протегна дългата си ръка и сграбчи оръжието. Докато пръстите му още търсеха спусъка, той бързо се сви на кълбо, претърколи се от дивана, отскочи от острия ъгъл на масичката за кафе от тиково дърво, коленичи, светкавично вдигна пистолета и го насочи към вратата на апартамента.
	Беше чист рефлекс, на който той се подчини моментално. Реакцията му не беше случайна. Не минаха и няколко секунди и онова, което я бе предизвикало, се поднови.
	Нечия тежка ръка с все сила думкаше по вратата, _тряс, тряс, тряс_, изчака нетърпеливо около три секунди и после отново заблъска. Този път долетя и гласът на Лу Сканън:
	— Ковалски! Събуди се!
	Ковалски се изправи, свали пистолета малко надолу и с тихи стъпки се приближи до вратата. Преди да успее да я отвори, гласът отново се провикна:
	— Сканън, ФБР.
	Ковалски отвори и му се сопна:
	— Да му се не види, Лу! Не си ли чувал за едно такова изобретение, телефона например? Едва не надупчих вратата.
	Сканън влезе, последван от Майлс, който прошепна:
	— Съжалявам, братле. Има новини.
	— Новини ли? — прозя се Ковалски.
	— Как спа, Убиецо? — попита Сканън.
	— И по-нежно са ме събуждали, Лу, но иначе не беше зле.
	Луг го погледна и се усмихна насила с цялата топлота, на която е способно парче гранит. После протегна ръка, потупа Ковалски по гърба и го утеши:
	— Добре, защото може да се окаже най-дългият ти сън в близко бъдеще.
	Ковалски погледна към Майлс и попита:
	— За какво говори?
	— За Старк — отвърна Майлс.
	Ковалски изведнъж се разсъни.
	— Какво става?
	Внезапно зад тях прозвуча шум от стъпки, крака, нахлузили чехли. Ковалски се обърна заедно със Сканън и видя защо на Майлс му беше увиснало ченето. Заеквайки, попита:
	— Хей, Деб, обикновено така ли се обличаш?
	Дебра отиде за първата си цигара „Кемъл“, извади я от кутията и я запали. Когато първата струя тръпчив дим остави своя рисунък в светлината, бликаща през прозореца, тя отвърна:
	— Не, Убиецо, обикновено изобщо не се обличам. Обикновено се размотавам из къщи чисто гола. Обикновено няма кой да възрази, защото обикновено няма тълпа тъпи задници, които тропат по вратата ми в… Господи, колко е часът?
	Примижа към кухненския часовник. Лу Сканън погледна своя и отговори:
	— 6:30.
	Дебра подпря едрите си гърди върху скръстените си ръце, вдигна глава и прошепна:
	— Благодаря, инспектор Сканън.
	Тя се усмихна сладко и тръгна към него, а малките й съвършени крака отмерваха всяка стъпка със съзнателна застрашителност. Когато застана на една крачка от него, тя попита:
	— Сега имаш ли нещо против да ми кажеш какво е довело тук, теб и приятелчето ти?
	— Старк — повтори Майлс.
	Дебра вдигна ръка:
	— Окей, момчета. Само спокойно, освен ако Старк не е в коридора, въоръжен до зъби. Всъщност Спайк продължи да спи дори след вашия хор от наковални. Да го оставим така, докато…
	Сканън изхленчи:
	— Имаш ли кафе, Деб?
	— Кафе в замяна на тишина, става ли? — попита Дебра.
	Ковалски кимна заедно с другите, докато сядаха на дивана, където беше прекарал нощта. Дебра влезе в кухнята и започна да прави кафето. След като изсипа зърната в кафемелачката и ги смля, прошепна:
	— Мога да чувам и оттук. Кажете какво става със Старк?
	Майлс шумно измъкна куп напечатани листа и задочна:
	— Бил е забелязан на няколко места миналата нощ.
	— Какво пише? — надникна в листата Ковалски.
	Сканън ги грабна от Майлс и се обърна към Дебра.
	— Промъкнал се е през пътната блокада.
	Тя дръпна от цигарата, задържа дима известно време и после го изпусна с въздишка, като изгубена надежда. Огледа се, повдигна вежди и прошепна:
	— Изненада! Изненада! Олховски знае ли?
	— Управителят на затвора е пълен кретен — каза Ковалски. — Ще ми се да взема онази панделка от неговата малка церемония и да го обеся на нея.
	Сканън се подсмихна.
	— Олховски е вън от играта. Тази сутрин използвах правомощията си по собствено усмотрение и пуснах заповед за федерално издирване. Което по някаква тъпа чиновническа грешка е стигнало не само до пощенските началници, но и до медиите.
	Ковалски се изхили.
	— Случват се такива издънки.
	Сканън тръсна глава с отвращение.
	— А миналата нощ са се случили особено много.
	— Дайте да ги видим — каза Дебра и се премести по-близо.
	— Събрали сме го надве-натри, но ето какво излиза.
	Сканън изсумтя и разстла листата върху масата за кафе. Ковалски се настани до Дебра, а Майлс се разположи от другата страна на Сканън, който започна:
	— Могат да определят кога точно се е измъкнал, като изчислят от мига, когато са го извели на разходка от килията и са го пуснали на двора, до момента, в който са намерили другия затворник със счупен врат.
	— Затворник? — попита Ковалски. — Да не се е разхождал с друг осъден?
	— Олховски дума не обелва — каза Сканън. — Чухте всичко, с което разполагаме. Ако сведенията на Олховски са достоверни… — рече Сканън.
	— В което се съмнявам — прекъсна го Дебра.
	— Въпреки всичко — продължи Сканън — само това имаме. А според тези сведения Старк се е измъкнал от килията си и е минал през главния портал за около дванадесет, може би тринадесет минути.
	— Бързо — промърмори Ковалски. — Трябва да го е планирал. Вътрешен човек?
	Сканън му кимна бързо.
	— Проучваме убития — какви връзки е имал, кой му е помагал отвън и може би къде би пратил Старк, ако са имали някакво споразумение.
	— Искам да знам веднага, щом се доберете до нещо.
	— Разбира се — каза Сканън, — но да не забравяме кое е най-важното в случая.
	— И кое е то, Лу? — попита Дебра, докато изтърсваше цигарата си в пепелника на масата.
	— Най-важното е, че той е дяволски бърз. За тринадесет минути онзи умира със счупен врат, без да издаде нито звук, а Старк се промъква през главния вход като невидим. Още като чух това, знаех, че пътната блокада няма да го спре.
	— Знаеш ли със сигурност, че се е измъкнал? — попита Ковалски.
	Сканън се изправи и отиде до картата на района, която висеше на стената вдясно. Използва късия си дебел пръст вместо показалка и очерта пътя, по който Старк се беше измъкнал.
	— Скочил е на камион, пътуващ на север по Щатски път 53, преминал е незабелязан участъка, където се плаща таксата за автострадата, и е излязъл на Щатски път 355 за Илинойс. Малко след това всички камиони и коли са преминали през блокадата. И всички са били чисти.
	— Значи са го изпуснали? — попита Дебра.
	Сканън поклати глава.
	— Не мисля. Всички превозни средства са били чисти. Ето къде са се издънили. Според мен след като шофьорът е платил таксата, Старк е очаквал да продължат безпрепятствено нататък с пълна скорост. А когато усеща, че шофьорът натиска спирачките, надниква и вижда спрените коли отпред и запалените сини и червени светлини на полицейските коли; тогава незабелязано се измъква и заобикаля.
	— Какво беше това, че е бил забелязан? — попита Дебра.
	Пръстът на Сканън се премести от мястото на пътната блокада към някаква точка близо до Щатски път 355, западно от Лийл. Погледна назад към останалите и каза:
	— Жертва номер две.
	— Някакви свидетели? — попита Ковалски.
	— Щатските ченгета докладват, че собственикът на „Гаража на Робърт“ им казал, че ще кара някакъв клиент до бензиностанцията на „Шел“. Те твърдят, че колата на този човек трябва да се е развалила долу на магистралата за Илинойс 355. Поискали от собственика, Еди Холоуей, да го видят, но Еди им казал, че мъжът си е съвсем нормален. Така че те спокойно се върнали към патрулните си задължения по пътната блокада. Тогава видели Еди за последен път. Той се обадил на жена си да й каже, че си тръгва, но така и не се прибрал. Ставало все по-късно и по-късно и тя отново зазвъняла в гаража. Нямало никой. Помислила си, че мъжът й все пак е механик и не би могъл така просто да заседне в снега; значи нещо не е наред. Тогава си спомнила, че й бил казал, че ще кара някого до бензиностанцията на „Шел“. Обадила се там. Дежурният обаче й казал, че някакъв друг човек бил оставил колата на Еди, а той щял да си я вземе по-късно, защото имал закъсал клиент. Жената отново се обадила в гаража. Никой не вдигал. Тогава звъннала на ченгетата. Знаете ги какви са, не че искат да обидят някого, но с тази тежка пътна обстановка и тази истерична жена… просто й казали да изчака още малко. Тя се съгласила. В два без четвърт обаче решила, че е чакала достатъчно. Въпреки лошите пътища се качва в семейното комби заедно със сина си, спуска се надолу, отваря гаража и намира Еди.
	— Мъртъв — предположи Ковалски.
	— С раздробена трахея. Бил само по бельо. Касовият автомат — празен. Портфейлът му — изчезнал. Колата — изоставена пред бензиностанцията „Шел“, където дежурният през нощта разпознал Старк на снимка. Вече знаем със сигурност, че се е измъкнал от блокадата на Олховски.
	Аромат на кафе заля апартамента. Дебра стана, отиде да напълни чашите и наруши тягостната тишина с въпроса:
	— Олховски знае ли?
	Сканън се прозя и кимна.
	— Аз самият му казах. В два и половина през нощта. А той отвърна: „Какъв смисъл има да съобщаваме на пресата сега? Ще бъде три сутринта и кой ще разбере каквото и да било?“. Е, има известно право, но аз все пак пускам обявата за издирване на Старк и нареждам да й се даде абсолютен приоритет, така че да се разпространи в шест сутринта.
	Дебра сложи подноса с димящото кафе на масата и подаде една чаша на Сканън, преди да се върне в кухнята за мляко и захар.
	— Къде отива след бензиностанцията, Лу? — попита Ковалски.
	— Какво е станало после, за момента имаме само предположения, но ще стигна и дотам.
	— Давай — каза Ковалски.
	— Има и трети труп, зарит със сняг в една канавка. Сигурно изобщо нямаше да го намерим, ако една кола не се беше врязала наполовина в мантинелата и случайно не го беше бутнала на десет метра от мястото, на което е бил.
	— От колко време е мъртъв? — запита Ковалски.
	— Още не е ясно. Обзалагам се, че отскоро.
	— Откъде си толкова сигурен, Лу?
	— Бил е покрит със сняг, Деб. Когато са го намерили, е валяло само от пет часа, а трупът е бил _само_ наполовина погребан. Колко дълго може да е бил там?
	Ковалски отвърна:
	— Може би от повече време, Лу. Все пак е дяволски студено.
	— Мястото, където са го намерили…
	— Канавката ли? — запита Ковалски.
	— … да, вижда се ясно от отклонението нагоре към Трищатската магистрала на юг. Значи ако трупът е бил там вчера, преди залез-слънце, все някой щеше да го види.
	— Какво те кара да мислиш, че Старк го е направил? — попита Дебра.
	Сканън отпи кафе, почука по точката от картата и преглътна.
	— Добре, не знам колко време трупът е престоял там, но знам как е убит.
	— Е?…
	— Вратът му е бил счупен. От човек, който е знаел как точно да го направи, от някой, обучен да убива.
	Ковалски кимна и попита:
	— Чий е трупът?
	Сканън поклати глава.
	— Няма документи. Все още се опитваме да разберем.
	— И вие ли си мислите онова, което си мисля аз? — попита Ковалски хората от ФБР.
	Сканънв сви рамене.
	— Мисля си, че нощта е започнала да става малко хладна за копелето Старк. Спрял е някаква кола на стоп и после е пратил шофьора в канавката. Сега вече е моторизиран.
	— Трябва да открием чий е трупът, за да я разберем каква кола да търсим — каза Ковалски.
	— Окей, момчета — изсумтя Дебра. — Какво знаем със сигурност?
	Сканън отново потупа картата.
	— Пропуснах да ви кажа още нещо около последното убийство.
	— Какво? — попитаха Ковалски и Дебра в един глас.
	— Щатско ченге. — Сканън се обърна към Дебра и поясни: — Жена на име Ронсън, нощен патрул. Не свързала нещата, докато не чула бюлетина. Тогава си спомнила, че спряла край пътя, за да провери един пикап, спрял до банкета. Паркирала зад него. Шофьорът излязъл, като придържал каубойската си шапка ниско нахлупена на главата. Бил облечен с яке и гащеризон в същия цвят като този на Еди. Не разгледала добре лицето му, но това, което си спомня, отговаря на описанието на Старк. Той казал, че всичко е наред и бил спрял само да се изпикае. После отпътувал.
	Дебра потрепери и сложи ръце на кръста си.
	— Дори не знае колко близо е била до смъртта.
	— Може ли да опише колата? — настоя Ковалски.
	Сканън въздъхна.
	— Форд пикап. Светъл на цвят, нов модел. Регистрационен номер от Западните щати.
	Ковалски поклати глава с недоумение.
	— Не се е обадила да провери номера, когато е спряла? Та това е най-основното…
	— Спряла е, за да помогне, а не заради нарушение — каза Сканън. — Никога ли не си го правил, Убиецо?
	Ковалски кимна.
	— Жалко, че няма какво повече да ни каже.
	Сканън поклати глава.
	— Това е всичко, което знаем засега. Старк е в пикап. До момента имаме три трупа, откакто е излязъл на свобода. Погледнете точките на картата. На север от Стейтвил до пътните блокади, после почти право на юг. Мисля, че е малко рано за почивка на Оук Стрийт Бийч. Мисля, че друга работа го води в Чикаго.
	— А това нас къде ни води, Лу? — попита Дебра.
	— В ефир, Деб. Ще осведомим добрите жители на Ветровития град за цялата тази мръсотия. Може би някои от тях ще бъдат готови да помогнат.
	— Точно това ме безпокои — каза Дебра.
	— Ъх?
	Ковалски видя как хубавата й усмивка се сгърчи, докато тя прошепваше:
	— Двама вече са го направили.


>	Осемнайсета глава

	Старк се събуждаше бавно. Въздухът беше студен, дишането му беше ритмично и равномерно, докато клепачите му внезапно изпърхаха и се отвориха. И тогава немигащото бисернобяло око на господ се взря в него и той се стресна. Конвулсивно ритна с крак и улучи вратата на пикапа. Лявата му ръка се измъкна от якето и с все сила се удари в таблото. Бързи изблици бяла мъгла се образуваха между него и сърдитото око на господ, докато дробовете му се задъхваха да поемат несъществуващ въздух. Колкото повече се напрягаше да диша, толкова по-трудно ставаше, сякаш се давеше в космоса. Очите му се завъртяха, обхващайки новия затвор. Тук нямаше решетки, значи не беше сънувал. Беше на свобода. Но беше затворен. Толкова тясно, толкова малко, толкова убийствено малко, като ковчег. Ковчег на колела, пътуващ по пътя към ада и…
	Спри!
	След като се застави да се успокои, той се облегна назад и се отпусна; вече знаеше, че всичко ще бъде наред. Не беше в ковчег, а в пикап. Пикап с колорадска регистрация. Пикап, който миналата нощ го беше докарал в центъра на Чикаго право в големия гараж на Орлиънс и Гранд, където Колкинс му беше казал да отиде. Той беше влязъл и паркирал близо до последния етаж, където трябваше да е най-топло. После беше надул парното, бе изключил двигателя, беше се свил като зародиш и се бе отдал на умората.
	Изтощение, но не страх. Всеки път щом черната змия на страха дойдеше, пълзейки нагоре в мрака, на него му трябваше известно време, за да си възвърне самообладанието. А змията не беше по-опасна от светещата табела на таксито, която бе помислил за окото на господ.
	А щом нямаше господ, нямаше и око.
	Къде беше господ миналата нощ? Можеш да пречукаш човек, да му откраднеш колата и да я караш километри наред, без никой да те обезпокои, ако го направиш както трябва. Ако му вземеш паспорта и го изхвърлиш там, където известно време не ще бъде намерен, и след това просто караш като всички останали, се случва странно нещо. Изчезваш. Също като него, когато в полунощ спря да си вземе сандвич от „Макдоналдс“, докато караше колата на една от своите жертви и харчеше парите на друга, а момичето с червената козирка просто се усмихна и му каза: „Приятен ден“.
	Старк се разсмя и тръсна глава.
	Щатският патрул всъщност спря, за да му помогне, мислейки, че е в беда. Не направи проверка, нито огледа лицето му.
	А какво да прави с него? Какво да прави с това лице, което рано или късно щеше да бъде разлепено до всяка поща в града и показано във вечерните новини? Какво да прави с него?
	Старк се надигна и се огледа в огледалото за обратно виждане.
	— Мамка му! — каза той. — Какво мога да направя?
	Тъмни очила? Нямаше ли този червив каубой от Колорадо очила за ски например? Може би не. Може би мислеше, че не му отиват. Но нима е пропътувал всичките тези стотици мили през ослепителните от снега планини и равнини — как? — без слънчеви очила? Виж в жабката.
	Старк се протегна и натисна ключалката.
	Намери калъфката зад четирите касетки на „Момчетата от Оукридж“. Мушна ръка и я извади. Вътре в калъфа, изработен от чиста кожа и на вид като портфейл от Дивия Запад, имаше чифт почти нови очила „Рей Бан“. Точно като онези, с които отвлече Джейни Гранвил.
	— Знамение — прошепна Старк, докато ги слагаше. — И ми стават идеално. Истинско знамение. Господи, чувствам се голям късметлия.
	Погледна се в огледалото. Очилата си ги биваше и като модел, тъй като закриваха голяма част от лицето. Добре. Може би това е достатъчно.
	Старк се огледа отново, видя наболата си брада и прокара ръка по нея. Имаше нужда от едно добро бръснене. Не биваше да изглежда като престъпник. Трябва да изглежда нормално, спретнат. Така че нека си расте. Брадите са на мода. Никой нямаше да му обърне внимание. Косата му също растеше бързо. След седмица или малко повече изобщо нямаше да й личи къде са я остригали последния път.
	Брадата променя външния вид. Променя или прикрива общия овал и подробностите, или челюстта и брадичката, превръща издутите бузи в хлътнали. Старк знаеше, че да се опитваш да го разпознаеш по разлепените снимки е същото като да търсиш стар ацтекски град, кръстосвайки джунглата. Можеш да гледаш колкото си искаш, но единственото, което виждаш, е гъсталак.
	Той се изсмя високо.
	После се успокои. Имаше да върши много работа. Не трябваше да допуска никакви грешки. Всичко трябваше да се направи много умело и ловко. Първо, трябва да смени номера на пикапа с другия, който беше взел от „Гаража на Робърт“. Второ… той се огледа и видя пушката.
	— Да, това е второто — каза той.
	Обърна се и я свали от рамката, взе от купчината табелки с регистрация от Илинойс ножовката, която беше задигнал от гаража. Залови се с цевта, скъсявайки я с предния край на ножовката. После се зае с приклада от твърдо дърво и оформи кос ъгъл напречно на дървесните жилки, колкото да има къде да я хване. Скъсената пушка легна под предната седалка, също като Джейни Гранвил в онова легло, дето се прибираше като чекмедже.
	— Спи спокойно — каза Старк, — ще те събудя, когато съм готов.
	Старк погледна опразнения гараж в огледалото, преди да излезе навън. После отвори скърцащата врата, приведе главата и раменете си и стъпи навън. Ето къде е бъдещето, нали? Напред. Право напред.
	Той се усмихна.
	Кога ще може да започне да действа? Скоро, доста скоро. Но първо трябва да се подготви. С какво точно щяха да му излязат насреща? Кой беше най-добрият начин да разбере това със сигурност?
	За да си отговори, Старк се върна към онова, на което го бяха учили при тюлените. Подготвяш се и разузнаваш. Сега.


>	Деветнайсета глава

	Дебра лежеше до него и нейния топъл, нежен и сладък дъх галеше врата му. Чувствителните му ноздри долавяха изтънчения аромат на „Репешаж“. Тя протегна решително настоятелните си пръсти към гърдите му и притисна твърдия си бюст към него, а езикът й леко докосваше ухото му. С лек кикот и мъркане плъзна изумително гладкото си бедро върху него, а ръката й се спусна надолу, там, където нещо в него започваше да става все по-кораво.
	— Спайк — прошепна тя, — Спайк, скъпи…
	Телефонът до него иззвъня.
	В пълния мрак Спайк Халек протегна ядосано ръка, като се чудеше какво ли бе чак толкова важно, за да нарушат съня му. Изтощен до краен предел от преживяванията от миналата вечер, той каза уморено „Халек“ и се прозя.
	Гласът от другия край бе на портиера Харолд.
	— Тук долу има един човек, който твърди, че има среща с вас.
	Спайк се изправи и пипнешком затърси халата си.
	— Кой?
	— Казва, че името му е… Изчакайте за момент. Да. Фелдстайн. Джейкъб Фелдстайн. Казва, че го очаквате.
	Адреналинът сякаш разряза вътрешностите на Халек като хладен скалпел. Изчакай. Успокой се, каза си той.
	— Кой го изпраща?
	— Почакайте. — Слушалката потъна в тишина, закрита от ръката на Харолд. Десет секунди по-късно той каза: — Той е доктор, психиатър. Казва, че идва от Стейтвил. Сещате се, нали? Затворът. Както и да е, мисля, че няма да има никакъв проблем с всичките тези ченгета, които са при вас сега, така че…
	— Какви ченгета? — попита Халек.
	— Тези, които мис Серафикос се съгласи да влязат.
	— Изчакай, Харолд — каза му Спайк, бързо и плавно измъкна крака от леглото, омота халата около тялото си и се отправи към хола.
	Дебра стоеше на вратата и го слушаше как говори. Беше се научила да не го прекъсва, да го оставя да прави колкото се може повече неща. Обикновено му трябваше съвсем малко помощ, за да се справя като всеки друг. Но сега изглеждаше объркан, дори изплашен. За първи път, откакто бяха отвлекли Джейни, изглеждаше несигурен.
	— Какво има, Спайк?
	Той наведе брадичка и я повдигна нагоре като човек, който вижда. Следа от типичен жест от времето, преди да загуби зрението си. Въздъхна дълбоко и попита:
	— Очакваме ли посетител?
	Дебра се обърна и извика:
	— Лу?
	В отговор долетя гласът на Сканън:
	— Да?
	Халек попита:
	— Кой е тук освен Ковалски и Сканън?
	— Само Майлс и ние — отвърна тя, хвана ръката му в своята и извика назад към всекидневната:
	— Лу, долу има някой.
	Дебра видя как Сканън и Майлс извадиха оръжията си от кобурите, а Ковалски се хвърли да вземе пистолета си, оставен под възглавницата на канапето.
	Спайк спря и си пое дъх.
	— Какво става? — попита тя.
	— Защо трябват оръжия?
	Тя се засмя учудено:
	— Как разбра?
	Той докосна ухото си.
	— Ако слушаш внимателно, можеш да чуеш как се изхлузват от кобурите. Също как се раздвижват дрехите при изваждането на пистолетите. А сега какво?
	Дебра си пое дълбоко дъх.
	— Старк се е изплъзнал от пътната блокада миналата нощ. Бил разпознат от дежурния на една бензиностанция и от щатски патрул, жената спряла да му помогне. Освен това, както изглежда, по пътя е очистил двама души.
	— Исусе — прошепна Спайк.
	— С Мария и Йосиф. — Тя го дръпна за ръката и го поведе към хола.
	— Кой е долу на рецепцията? — поинтересува се Сканън.
	— Някакъв лекар от Стейтвил. Джейкъб Фелдстайн. Или поне така твърди. Още е долу при Харолд.
	Майлс се обади:
	— Кажи на Харолд да го задържи, докато сляза.
	— Мислиш, че може да е Старк?
	Ковалски отвърна:
	— Знаем само, че е на свобода. Лу очаква този човек, но кой знае, все пак трябва да проверим. Слизам долу с Майлс.
	Спайк се засмя:
	— Исусе, не го знаем къде е и затова предполагаме, че е тук!
	Сканън промърмори:
	— Никой не е умрял от предпазливост.
	Ковалски облече ризата си, напъха я в панталоните, наметна спортното си сако и пусна автоматичния пистолет в джоба. После кимна на Майлс, който отвори вратата и двамата излязоха заедно.
	Сканън погледна часовника си и каза:
	— Давам им три минути. Ако не се върнат дотогава, нещо не е наред. Деб, имаш ли оръжие?
	Вцепенена от страх, тя кимна.
	Сканън още гледаше часовника си, а другата му ръка лежеше върху кобура, когато силно почукване разтърси вратата. Той погледна към Дебра, тя преглътна с усилие и попита:
	— Кой е?
	— Убиеца — долетя отговорът.
	Тя се отпусна, въздъхна облекчено и побърза да отвори вратата, като му се сопна:
	— Започвам да мразя този прякор, Ковалски.
	Той сви рамене и влезе, последван от Майлс и едно малко плешиво човече. Новият гост се огледа през очилата си със златни рамки, протегна нерешително ръка и заяви:
	— Аз съм Джейкъб Фелдстайн. И съм тук по собствено желание.
	— Какво? — попита Сканън.
	— Моят шеф Олховски проявява опасна незаинтересованост към случая. Опасна не за него, но може би за мистър Халек.
	— Седнете — покани го Дебра. — Кафе?
	— Със захар и сметана — каза Фелдстайн, докато слагаше куфарчето си на най-близката маса.
	Дебра отиде в кухнята, за да го донесе.
	Сканън погледна към Халек, забеляза как подскача адамовата му ябълка, и се обърна отново към психиатъра:
	— Какво можете да ни кажете за Старк, докторе?
	Фелдстайн се наведе напред и събра върховете на пръстите си. Пое си дълбоко въздух и заговори с монотонен глас. Заприлича на Сканън на пациент, който брои в обратен ред по време на анестезия. Разделяйки думите като кутии върху монтажна линия, той заговори:
	— Разберете, че това, което ще ви кажа, са мои собствени, професионални преценки, основаващи се на някои наблюдения. Каквото и да споделя с вас, то не противоречи на независимото заключение на психиатрите от флота, които са освободили Старк от служба по Параграф №8.
	— Което означава, че той е луд — предположи Ковалски.
	Фелдстайн вдигна царствено ръка и поклати глава:
	— Опасявам се, че луд не е клинично съдържателен термин. Освен че е неточен, той предполага — което в случая е може би прекалено опасно, че индивидът по някакъв начин е поставен остро извън досег с реалността, че не може да просъществува задълго в нормалния свят, без сам да се разобличи със своето поведение, което едновременно бие на очи и е неуместно. А това несъмнено не отговаря на описанието на Старк.
	— Какво тогава? — попита Сканън.
	— Клинично ли?
	Сканън цъкна с език и каза:
	— Не толкова отвлечено, това не ни помага да предвидим следващия му ход. Може ли да ограничите теорията и да наблегнете на прогнозата?
	Фелдстайн се ухили и попита:
	— Имате предвид, да речем, да ви кажа какъв точно ще бъде следващият му ход?
	— Това би било добре — отвърна Ковалски.
	— Де такъв късмет — каза Фелдстайн. — Аз съм психиатър, а не медиум. Но мога да ви кажа срещу какво сте изправени, дори някои негови слабости и — извинете ме, господин Халек, но не мога да се сетя за по-добър израз от „зони на слепота“.
	— Хубав израз — каза Спайк с усмивка. — Ако можем да хванем Старк в тъмното, аз ще имам предимство.
	— Възползвайте се и от най-дребното — посъветва го Фелдстайн.
	Дебра сложи пред него кафето и попита:
	— Какво ще рече това?
	Фелдстайн отвърна:
	— Тъкмо преди да избяга от Стейтвил, Тим Старк беше убил член на една от бандите в затвора. Трепачите. Освен това прати в болница други трима, които копнеят за отмъщение. Като такъв белязан единак, което на затворнически жаргон ще рече „независим“, Старк нямаше абсолютно никой зад гърба си. Беше само въпрос на време да го изолират и, е…
	— Да го пречукат — подсказа Ковалски.
	Фелдстайн кимна и продължи:
	— Там няма нищо, към което да се върне. Ако го хванат, убийството ще го вкара вътре с доживотна присъда. А с отмъщението на бандата дните му са преброени. Дори един напълно уравновесен човек би разбрал, че има само два пътя — да удари или да умре.
	— Той определено удари — каза Майлс.
	Фелдстайн извади купчина снимки от куфарчето си и ги остави на масата. След като и Сканън се присъедини към всички останали освен Халек, Фелдстайн обясни:
	— Това са снимките, взети от стената в килията на Старк. Ако погледнете кръстчетата, нарисувани върху фотографиите на господин Халек, ще видите, че са основно два вида. Първите са върху гърдите, при сърцето. Другите — върху половите му органи.
	— И това наистина ли означава нещо друго, освен че иска да осакати Спайк? — попита Дебра, докато си палеше цигарата.
	Докторът отвърна:
	— Така смятам. След като прегледах цялото досие — той се прозя и отпи от кафето си, — … което ми отне по-голямата част от изминалата нощ, мисля, че виждам логиката във всичко това.
	— Ако той е луд — каза Ковалски, — трябва ли да се търси логична връзка, имам предвид, както при нормалните хора?
	Фелдстайн поклати глава.
	— Не непременно по обичайния начин. Той е прекалено праволинеен. В случая имаме човек, който е в затвора заради нещо, което той си мисли, че му е причинил друг човек. Тогава виждате снимките и стигате до извода — с известна предпазливост — че е съсредоточил гнева си в план за отмъщение.
	— Звучи смислено — каза Ковалски.
	— Прекалено е просто — възрази Фелдстайн.
	— Тогава какво можем да очакваме? — изръмжа Сканън.
	Фелдстайн сви рамене.
	— Както вече казах, аз съм психиатър, а не медиум.
	— Но вие сте видели Старк — настоя Ковалски — само преди няколко часа. А сте го виждали и преди. Също така добре познавате досието му от Министерството на отбраната. И не на последно място сте професионалист, доктор Фелдстайн. Подхвърлете ни поне някаква следа.
	— Опасявам се, че нямам кристална топка.
	— Все пак какво ще кажете за някакъв кръг от възможности? — попита Спайк.
	— Кръгът е широк колкото въображението му и непредвидим като раздаване на карти.
	— Склонности, примери, тенденции, нещо, което би могъл да направи — каза Дебра.
	— Има няколко неща, които може да направи — каза Фелдстайн. — Ако не по друга причина, то най-малкото защото ги е правил преди.
	— Да започнем от това — каза Ковалски. — Или в противен случай ще се запънем тук, докато той не разбие вратата.
	Фелдстайн преглътна обидено и въздъхна:
	— Добре, но само възможности. Никакви прогнози, става ли?
	Всички кимнаха, Фелдстайн също кимна в отговор и започна:
	— Изправени сме пред човек, който е бил сериозно малтретиран като дете и е развил остра непоносимост към опитите да се упражнява власт над него. Научил се е да съсредоточава гнева си в план за отмъщение. Дори като дете това му е позволявало да отвръща на удара с удар. Когато е пораснал, просто е разширил обсега на своята отмъстителност, за да съответства на нарасналата му сила. Същевременно е вложил, или по-скоро включил, тази по-голяма сила и отмъстителност в една характерна схема от детските му години.
	— Каква? — попита Ковалски.
	Фелдстайн чукна по снимките.
	— Няма нищо определено тук, нищо, което да се докаже по строго научен път. Но го усещам с цялото си същество.
	— Именно така най-често се стига до верния ход — каза Ковалски.
	— Добре тогава, ето какво… — пое си дълбоко дъх и каза: — Старк играе игрички, които иска да спечели с надхитряне. И започва, като се опитва да те накара да пропуснеш очевидното.
	Сканън се изхили:
	— Очевидното е, че нашият човек е вън от затвора. Не мога да заложа главата си за нищо друго.
	Фелдстайн отново потупа снимките.
	— Погледнете отблизо. Два вида снимки. През сърцето. Което какво означава? — Той се огледа наоколо.
	Сканън сви рамене.
	Докторът каза:
	— В случая аз само предполагам, защото Старк целенасочено заблуждава. Може би — но само може би — всъщност иска да стигне до сърцевината на това, което представлява Халек.
	— А то е? — попита Спайк.
	Фелдстайн се обърна към него.
	— Деловата уговорка. Помните ли?
	Спайк се усмихна и кимна.
	— Или може би епицентър на отмъщението му би могло да бъде погрешното убеждение на Старк, че е бил лишен от нещо, което е заслужавал.
	— Откупът ли? — предположи Дебра и пак дръпна от цигарата.
	Фелдстайн кимна:
	— Ако пак се връща насам, а аз чувствам с цялото си същество, че е така, защо ще рискува да нападне мишена, която всеки знае предварително? Това е самоубийствено. Старк е обсебен от фикс идея, но не е самоубиец.
	— Джейни в безопасност ли е? — попита Спайк.
	Фелдстайн затвори очи и бавно поклати глава.
	— Никакви прогнози. Но след провалилото се отвличане и една година в Стейтвил достатъчно разумно е да се смята, че той иска още един шанс за бягство към по-добър живот. Тази фикс идея обаче да избяга в някакъв своеобразен рай се е родила някъде далеч назад в миналото, от чувството, че е хванат в капан, което е изпитвал като дете.
	— А какво ще кажете за половите органи? — попита Спайк.
	Фелдстайн изгледа всеки един поотделно, въздъхна и поклати глава.
	— Ясно е, че или иска да ви кастрира, или да направи нещо, което да ви накара да се почувствате импотентен.
	— Или и двете — предположи Спайк.
	— Може би. Но сега отново само предполагаме.
	Ковалски каза:
	— На мен ми се струва, че ще погне Спайк, за да накара неговия зет да плати отново откуп.
	Фелдстайн кимна.
	— Възможно е, но може би е прекалено просто.
	Ковалски каза:
	— Ако е по дирите на Спайк, нещата са прости. Наблюдаваме него и изчакваме.
	Фелдстайн отново огледа групата.
	— Достатъчно умен е, за да знае, че вие така ще си помислите. Затова се съмнявам, че ще направи точно това.
	— Тогава _какво_ ще направи? — изръмжа Сканън.
	Фелдстайн се измъкна:
	— Нямам представа.
	— Страхотно — каза Сканън.
	Дебра вдигна ръка в знак на помирение.
	— Какво друго можете да ни кажете?
	— Трудно ще бъде да му се вземе мярката. Моята диагноза е епизодична параноя. Понякога си мисли, че всички го преследват. А щом мисли така, трябва да е много добър, както показва служебната му характеристика, в избягването и прикриването. Това е едно от нещата, които са го направили толкова добър в подмолните операции.
	— Да, но неговата непоносимост към властта? — каза Спайк. — Как съгласувате това с приемането на заповеди при тюлените?
	— Много просто — отвърна Фелдстайн. — Не е имало много заповеди. Тюлените се обучават да увеличават оперативната си свобода, а не да се превръщат в пионки. Това е привлякло и Старк. Не бъркайте луд с глупав. Видял е в това възможност, която му дава реална власт. При тюлените е изживявал фантазията, която го е поддържала, докато е бил дете. Изведнъж всеки или всичко, което застане на пътя му, може да хвръкне във въздуха.
	— Това не е особено тънък подход — отбеляза Дебра.
	— Но пък е пречистващ. Старк на осемнадесет години не е това, което е днес. Сега той планира нещата по-добре, избягва риска и е много търпелив.
	— Ако е достатъчно търпелив, ще го хванем, преди да е стигнал до Халек — каза Сканън.
	— Не бъдете толкова сигурен.
	— Други добри новини?
	Фелдстайн вдигна очи, внимателно изучи тавана и си пое дълбоко въздух. Докато издишаше, разтри уморените си очи и каза:
	— Само това, че той обича игрите. И че не познавам Старк толкова добре. Казах ви, че няма да правя предвиждания. В моята област сме по-добри в обясненията следварително. Но той ми напомня за друг много подобен случай, при който досието вече е приключено. И този човек много напомня на Старк като дете, много си приличат в силния интерес към игрите и структурите. Така че може да има някакво сходство. При този по-ранен пациент игрите, колкото и детайлно да бяха разработени, винаги следваха строго определени фази. Първо беше измамата, той заблуждаваше противниците си да мислят, че ще направи нещо, което всъщност не правеше. Обикновено след това постепенно преминаваше към втората фаза, която е унижението. На този етап той имаше нужда да демонстрира силата, която му е липсвала като дете, посредством размяна на ролите, като правеше противника си неспособен да контролира нещо важно — собствеността, свободата си, дори живота си. В третата, последна фаза беше отмъщението, неговото пълно тържество над противника, когато той спечелваше цялата игра, всичко, което е било заложено на карта. Накрая пречупваше или направо убиваше врага си.
	— Какво стана с този… друг пациент? — попита Дебра.
	Фелдстайн отвърна:
	— Накрая беше заловен.
	— Накрая след какво? — поинтересува се Сканън.
	— След като уби човек.
	— Чудесно — измърмори Ковалски.
	И в последвалото мрачно мълчание попита:
	— Значи първо търсим измама.
	— Наистина бих бил нащрек за нещо такова — отговори Фелдстайн.
	— Нещо друго? — попита Спайк. — Каквото и да е. Пък и аз лично нямам нищо против теоретичните обяснения.
	Сканън и всички останали се засмяха.
	— От медицинска гледна точка има още нещо.
	— Само едно ли? — изръмжа Ковалски.
	Отново се засмяха. Този път дори Фелдстайн. Усмивката му изчезна, когато продължи:
	— Истинският гняв на Старк е насочен срещу баща му. И въпреки че той пръв признава колко го е ненавиждал, от друга страна, изпитва дълбока нужда да обича някой, в когото вижда образа на бащата. Така че може да мрази баща си като човек, но същевременно силно да се нуждае да обича някой човек като баща. Това противоречие го кара да пренасочва цялата си насъбрана злоба към друга фигура с власт. Човек, осуетил намеренията му.
	— Спайк — изплю камъчето Дебра.
	Фелдстайн кимна.
	— Това е най-доброто обяснение за мен.
	— Нещо друго? — припомни му Майлс.
	Фелдстайн поклати глава и въздъхна.
	— Изобщо не съм сигурен в това. Просто усещане, нещо като предчувствие, което непрекъснато ме преследва.
	— Една жена би казала да му се доверите напълно — каза Дебра.
	Фелдстайн вдигна рамене.
	— Докато наблюдавах Старк, забелязах някакво ядро на предизвикателство, което е много по-силно, отколкото мога да си обясня. Ако сте се занимавали с военнопленници, знаете, че има една точка, отвъд която повечето от тях се пречупват. Повечето психически нормални хора стигат до осъзнаването, че е безсмислено, направо самоубийствено да се съпротивляват. Просто чуват гласа на здравия разум.
	— А Старк не? — предположи Ковалски.
	— Старк е издържал мъченията на руснаците в Афганистан. Избягал е, преди да го унищожат. Една от възможните причини да не се е пречупил е фактът, че гласът на разума винаги е бил заглушаван от друг глас.
	— Как така? — каза Сканън. — Стори ми се, казахте, че по душа не е самоубиец.
	— Не е. Гласът, който чува, може да е — как да се изразя? — гласът на господ, или гласът на Заповедта. И то не става въпрос за метафора. Ако го има, той действително го чува да му говори.
	— Откъде идва този глас? — прошепна Дебра.
	— При някои хора, като например Дейвид Берковиц, нюйоркския убиец, който наричаше сам себе си Синът на Сам, гласовете са свързани с мозъчно увреждане, по-точно поражения в изпъкналата част на слепоочието. В повечето други случаи не е органично. Понякога се предизвиква от амфетамини или психотропни лекарства, друг път — не.
	— А в случая със Старк?
	— Не разполагам с изследвания, така че не мога да се произнеса. Ако съдебните заседатели бяха взели правилното решение преди година, Старк можеше да бъде прибран в максимално охранявана психиатрична клиника, а не в Стейтвил.
	— Но не е там — каза Сканън. — Не е дори в Стейтвил. Никой не знае къде е. Но аз имам чувството, едно от онези пълзящи предчувствия, за които говорите, докторе, че той наистина е наблизо. Въпросът е какъв ще бъде следващият му ход?
	Фелдстайн се отпусна, протегна ръце върху облегалката на канапето и каза:
	— Съвещанието е приключено. Може би вече казах прекалено много. Може би не трябваше да идвам, но, както вече споменах, просто имах предчувствие.


>	Двайсета глава

	Старк стоеше точно от другата страна на улицата срещу „Карлтън“ и гледаше право към главния вход. Край него минаваха тълпи от хора, излезли на пазар за Коледа. Вървяха бързо, понякога докосваха леко масленозеленото яке на Колкинс и не казваха нито дума! Може би бяха твърде заети или пък смятаха, че е някакъв побъркан или скитник, или — не, ако си мислеха нещо такова, щяха да се държат на разстояние от него. Вместо това просто профучаваха, без да се отклоняват дори на крачка от пътя си, навели глава срещу силния вятър, който духаше от езерото Мичиган. Този вятър, наситен с ледени парченца, идваше с вой от Канада, врязваше се през високия каньон и стигаше чак долу до Оук Стрийт Бийч, като развяваше дългите цветни шалове на поруменелите от студа жени. Жени! Боже, колко добре изглеждаха само. Толкова добре, че му идваше да протегне ръка и да ги докосне, както си минаваха. За това обаче щеше да има достатъчно време по-късно.
	Господи, как искаше да ги опипа, особено по-младите. Старк смяташе, че щом са достатъчно големи да им тече кръв, са достатъчно големи и да бъдат заклани. Но всичко това трябваше да почака. Само дето толкова му се искаше да протегне ръка, да я плъзне по гърдите им или нагоре по бедрата им, следвайки извивките на задниците им.
	Старк смъкна очилата си и се усмихна. От другата страна на Дивижън Стрийт под бяло-зелен навес с ресни, който плющеше на силния вятър, мазният портиер пляскаше ръце в белите си ръкавици, за да се стопли, изпускаше кълба пара и се въртеше в тесни кръгове, докато очите му шареха наоколо в очакване да спре някоя кола. Старк напрегна паметта си, за да си спомни името му, и то изплува като подпухнал труп от дъното на река: Харолд. Това беше същият човек, който нае кола за Халек и приятелката му, за да проверят неговото скривалище преди година. Трябваше веднага да познае Харолд. Той имаше много запомнящ се вид.
	Въпреки униформата, ако изобщо можеше да се нарече така. Беше по-скоро костюм. Дългото палто достигаше до лъснатите върхове на обувките му и изумително подхождаше на цвета на навеса. По цялата му предница, възкачвайки се като стъпала нагоре, бяха избродирани златни халки като онези, които носят барабанчиците в гимназиите. На раменете палтото се разтваряше в широки златни ревери, обрамчени от пищни сполети с ресни. Под дясната му ръка висяха три преплетени халки, обточени от ланец във формата на мундщук.
	Ръцете в бели ръкавици продължаваха да пляскат и да махат като на регулировчик насред кръстовище, вдигнаха пръсти за такси, плеснаха, за да дадат знак на една възрастна дама да излезе, подхванаха я нежно под съсухрената й ръка, за да са сигурни, че няма да падне, обърнаха се дискретно нагоре, за да получат бакшиша си, и докоснаха обшитата със злато козирка с бърз и кратък карикатурен жест. Под тази неонацистка униформена шапка Харолд грейваше в усмивка със зъби на акула и се обръщаше да дебне своята следваща цел.
	Старк мазно се ухили.
	Харолд виждаше всичко в зелено. Очите му се разширяваха и главата му се издигаше като наблюдателна кула. Когато в отсрещното платно на Дивижън Стрийт се появи такси, Харолд прониза въздуха с остро изсвирване, принуждавайки колата рязко да завие. После отново щеше да отвори със замах вратата пред излизащия, да смачка в мръсната си малка лапа още един бакшиш и да отстъпи към вратата.
	Но колкото и да се оглеждаше зоркият Харолд, така и не забеляза Старк. Не би и могъл. Няколко пъти погледът му мина през него, дори веднъж се задържа, а той се огледа объркано и поклати глава, като че ли нещо не беше наред, но не можеше съвсем точно да определи какво.
	А Старк изобщо не помръдна, дори на направи опит да се скрие. Просто стоеше като статуя от другата страна на улицата срещу дома на Халек и разузнаваше. Това беше първият етап за успешна подмолна акция. Наблюдаваш тайно, събираш и преценяваш информацията за жертвата си. След това съставяш план и го поставяш на изпитание. Предпоследно, точно това беше думата, употребена в наръчника, преработваш плана, за да сведеш уязвимите места до минимум. И последно, още една оперативна дума, изпълняваш плана си с точността и съгласуваността на часовников механизъм, постигаш целта си и се измъкваш без драскотина и без да те усетят.
	Но какво е това?
	Под плющящия навес Харолд се усмихваше и кимаше на някой, когото Старк познаваше, някой… психиатъра! От Стейтвил! Виж го ти малкия гаден плъх, коварното копеле. Вътре в него избухна взрив от ярост, който излъчи гневна вълна, заляла кожата му със силна червенина.
	Като внимателно се озърташе, той се втурна между колите, без да обръща внимание на клаксоните, и се добра до двойната жълта линия, разделяща платното на две, като през цялото време не изпускаше психиатъра от поглед.
	Харолд потупваше с комичните си ръкавици обшитата си със злато шапка и объркано се усмихваше. Непрекъснато кимаше, кимаше, кимаше. Но той не му плащаше, за да му извика такси. Тогава какво? Старк изчакваше пролука в движението, докато психиатърът се видя принуден да се здрависа с натрапчивата ръка на Харолд и да изтърпи малкия му поклон, преди да вдигне яката на палтото си, да пъхне голите си ръце в дълбоките джобове и да тръгне срещу вятъра.
	Накъде?
	Старк се облегна на някаква кола с гръб към психиатъра, докато той минаваше край него. После се впусна във водовъртежа на тълпата, като се блъскаше, за да може да държи под око превития на две доктор. На двадесетина метра пред него плешивата непокрита глава подскачаше и потъваше, несмущавана от тълпата, втурнала се за коледни подаръци. Разбира се! Нали е евреин. Не вярва в Дядо Коледа.
	Е, време е да сменим вярата ти, Д-р Еврейски. Време е да получиш подарък от Дядо Коледа. Ха-ха-ха!!!
	Потъвайки във вихъра на тълпата, Старк изоставаше почти на половин пряка. Проследи психиатъра през четири пресечки, дори почти го изгуби, когато на улица Локъст светна червено и се наложи после да се втурва да го настигне с подскоци и подтичвания. Докторът вървеше с гръб към него през целия път, без нито веднъж да се обърне. Зает малък човечец. Държеше плешивата си глава наведена, беше се прегърбил, борейки се с насрещния вятър, който идваше от езерото и го блъскаше отляво. Въпреки това той продължаваше да върви право напред, без да спира, само веднъж погледна златния си часовник. Зает, много зает. Ще трябва да се научиш да я караш по-бавно.
	Да. Ще трябва да се научиш. Много скоро.
	Като стигна до Чикаго Стрийт по Ласал, психиатърът сви рязко вляво и се шмугна под дълъг неонов надпис, който гласеше: „Паркинг“.
	Старк побърза да го последва, като скъси дистанцията. Задъхан, той също сви вляво под надписа и бързо се огледа в двете посоки. Вдясно имаше стълбище нагоре, а вляво беше долната площадка. Между тях се намираше будката за билети. Вътре в нея, прегърбен над отворения си вестник, седеше служителят. Дори не забеляза, че Старк се отправи към стълбището.
	Старк затвори тежката врата, без да се чуе нито звук, и напрегна слух да долови стъпките, изкачващи се по горните етажи. Разнасяше се кънтящ звук. Старк промуши глава в кладенеца между стълбите, погледна зигзагообразното множество от стъпала и видя познатия силует на палтото да се отправя към трето ниво. Като смекчаваше всяка своя стъпка и се движеше толкова тихо, колкото позволяваха неудобните обувки на Еди, Старк продължи напред. Като съзнателно изостана с два завоя, чу как някъде над него изскърца и се отвори друга врата. На стълбището се възцари пълна тишина — нито звук, нито дори свистенето на парна тръба. Изстреля се нагоре като реактивен заряд „Стрингър“ и бавно се прокрадна към затварящата се пред него врата. Стигна я и надникна през малкото стъклено прозорче, покрито с телена мрежа. На около шест метра пред него психиатърът, вече по-бавно, след като бе избягал от студа, се поклащаше към блестящо черно БМВ-7351, модел 1990 година.
	Старк си сложи качулката, наведе глава напред и отвори вратата, после пъхна и двете си ръце в джобовете и тръгна напред.
	Според наръчника най-добрият начин да избегнеш изненадата е да правиш нещо обикновено или да обезоръжиш противника с обикновения си вид, като по този начин сведеш до минимум възможността да се вдигне тревога. Старк знаеше и добре разбираше необходимостта от нещо такова, затова веднага измисли начин. Небрежно си засвирука с уста, напредвайки със спокойни крачки, и звукът отекна между голите бетонни стени. Психиатърът се обърна, за да провери неговия източник, хвърли бърз поглед към него и успокоен се промъкна между своето БМВ и едно Ауди-5000. Старк все още подсвиркваше, когато психиатърът извади ключовете си и посегна към ключалката. Точно в този миг той спря да свири и се метна като леопард напред. Беше твърде бърз за скапания малък психиатър, чиято глава се извъртя нагоре с остро изпъшкване тъкмо когато възклицанието „а?“ се откъсна от учудените му устни.
	Това беше последният звук в живота му.
	Една ръка, разсичаща като нож, смаза ларинкса му. Докато мъжът инстинктивно се огъваше напред, Старк посрещна лицето му и свирепо го удари с опакото на китката си. Уцели го в носа и ударът разби хрущяла с шумно изпукване, запращайки парчетата право в мозъка. Старк го сграбчи за реверите на палтото и загледа как очите изхвръкват от орбитите си. После кимна, усмихна се и прошепна:
	— Винаги съм обичал тази част.
	Щом през ноздрите на жертвата започна да се процежда тъмна кръв, Старк измъкна портфейла от вътрешния джоб на палтото и отпусна тялото на пода с тържествена нежност. После коленичи, за да го сложи под аудито.
	Някъде на съседното ниво изсвистяха гуми и се отправиха към него. Старк отвори скъпия портфейл, измъкна купчина банкноти и ги напъха в якето си. За да изглежда като грабеж, взе документите и кредитните карти, като претърси джобовете за талона от паркинга, но не успя да го намери. По дяволите! Вдясно два фара внезапно осветиха студените циментови стени.
	Бързо!
	Старк едва успя да скрие напълно трупа, когато сивото волво комби премина покрай него. Жената зад волана стискаше кормилото с побелели кокалчета и се оглеждаше през дебелите стъкла на очилата си, търсейки къде да паркира. Притеснена и нервна, тя хвърли бърз поглед към Старк. После отмина и също толкова бавно зави зад ъгъла на път към следващото ниво.
	Сигурно беше видяла краката на трупа. Как би могла да не ги забележи? Трябва ли да се погрижа за нея? Да тръгна подире й? Ами ако тя…?
	Отрицателен отговор.
	Обикновена домакиня от предградията, която просто си търсеше свободно място. Ценно местенце, някъде под халогенна лампа, извън обсега на охранителната камера и близо до стълбището и асансьора. Ето какво търсеше тя и докато го намереше, щеше да бъде твърде притеснена, за да види каквото и да е било друго.
	Старк най-сетне набута тялото на психиатъра под колата. После вдигна ключовете от асфалта, отвори БМВ-то и се настани върху тапицираната с кожа седалка. Настани се зад волана, изключи алармата и се огледа. Под жабката имаше компактдискове устройство и касетофон. До него — телефон.
	Хубава кола. Наистина хубава.
	Той пъхна ключа в стартера и запали от раз.
	— По-добре от някоя проклета тойота — промърмори той и потегли.
	Плъзна поглед по таблото, после надолу, и зърна липсващия талон за паркинг забит между две карти в преградката. Той го сграбчи, сложи го между зъбите си и извади една десетачка от парите, които току-що беше взел от психиатъра. В края на спираловидната рампа натисна спирачките и закова точно пред будката. Недовиждащият черен служител взе талона, провери колата, погледна Старк и каза:
	— Това прави шест, човече.
	Старк го погледна, усмихна се и му подаде десетачката.
	— Задръж рестото — каза той.
	Преди да вдигне бариерата, пазачът погледна колата и попита:
	— Това твоята кола ли е, мой човек?
	Старк се огледа, поглади брадата си и се засмя.
	— Всеки това ме пита. Сигурно е заради брадата и небрежния вид — после свали очилата и каза: — Сега позна ли ме?
	На лицето на човека се изписа недоумение. Старк го цапардоса по рамото и каза:
	— Стивън Спилбърг.
	Лицето на служителя изведнъж се проясни. Кимайки доволно, той каза:
	— Да бе, наистина. Сега се сетих. К’во правиш тук бе, мой човек?
	Старк се засмя, вдигна показалец към устните си и прошепна:
	— Снимам нов филм и си търся терен.
	— За какво е филмът?
	— Деца, загубени в големия град, се опитват да намерят магически пръстен, за да излекуват болния си приятел.
	— О, така ли? И къде реши да снимаш?
	— Ш-ш-ш, не казвам нищо повече.
	Старк кимна, ръкува се с мъжа и подкара БМВ-то. Влезе в безумно натовареното движение на Чикаго и три преки по-надолу, в пресечката на Уолтън и Стейт, светофарът светна червено. Но всичко беше наред. Защото никой не го беше проследил.
	Беше сигурен в това. Никой не беше забелязал каквото и да било.
	Той започна да се успокоява и да мисли. Досега никой не го беше разпознал. Сигурен беше.
	Мъртвият психиатър беше скрит под аудито. Беше рано сутринта. Всички бяха навън по работа, на среща или като домакинята от предградията — на една хубава разходка за пазар. Така че трупът щеше да седи там известно време, ако имаше късмет. Но той се беше научил никога да не разчита на късмета.
	Когато светофарът светна зелено, Старк включи на първа, настъпи газта и се отправи напред. Докато превключваше на втора, внезапно осъзна, че все пак някой може да намери трупа след десет минути, както и след десет часа. Така че просто използвай колата, стигни донякъде и я зарежи.
	Използвай колата. Очите на Старк попаднаха върху дръжката на телефона, „Моторола 900“ с вграден микрочип за говорене отдалече. Същият модел като този, на който неговият партньор Уейд Хенсън беше провел последното в живота си обаждане само преди година, на по-малко от две мили оттук.
	Студена тръпка прободе цялото му тяло.
	Съвпадение? Разбира се, просто съвпадение.
	Той успокои дишането си и насочи БМВ-то на север, като оглеждаше всяка сладка жена, всяко магазинче или магазин, които биха могли да послужат за плана му. Дреболиите бяха важни. Ако се погрижеше за тях, планът му нямаше да пропадне.
	Отново погледна към телефона.
	Дали? Дали? Знам добре номера. Никога няма да го забравя този проклет номер, никога, докато съм жив. Все същият си е. Защо да го сменя? Откъде може да знае, че съм се върнал? Дали все пак да се обадя?


>	Двайсет и първа глава

	Спайк Халек усети студен въздух да облъхва лицето му, когато пантите изскърцаха, за да пропуснат Лу Сканън и Кевин Майлс през вратата. Един пакет, изпратен предишната нощ от Министерство на отбраната, току-що беше кацнал на бюрото на Сканън. Може би съдържанието му щеше да им даде по-добър ориентир за извратените пътеки в главата на Тим Старк. Може би нямаше. Но за момента разполагаха с твърде малко информация, за да продължат нататък.
	Освен това Сканън трябваше да посрещне група специални агенти, на които беше възложено да преследват Старк по силата на неизпълненото федерално разпореждане за миналогодишното отвличане на Джейни Гранвил. Ако те го хванеха първи, Сканън нямаше да се подчини на правораздаването на щата Илинойс. Ако им паднеше в ръцете, щеше задълго да лежи в строгия тъмничен затвор Левънуърт. През последните 30 години оттам не беше избягал никой.
	Вратата се хлопна точно когато телефонът иззвъня. Спайк стана и тръгна натам, но Ковалски сграбчи слушалката и отговори с простичкото:
	— Да?
	И разговорът продължи така, едностранно — една много дълга минута с разочаровани въздишки между думите:
	— Да… да? Но можете ли да ми осигурите нещо извънредно?… Доброволци например… Защо не?… Какво пречи да поставим въпроса пред отделните отряди?… Защо изведнъж сме се разтревожили за благоразумието? Слушай, Дженкинс… И колко човека са? Трима?… Добре, четирима, ако броим и мен. Само четирима!… Старк е убил двама души през последните 24 часа… Не ме занимавай с правни глупости, Дженкинс… Исусе! Весела Коледа и на теб!
	Ковалски тресна слушалката. Стъпките на Дебра изшумоляха по дебелия килим. Бяха достатъчно тихи, но Халек все пак можеше точно да прецени на какво разстояние се намираше и безпогрешно да познае какво държеше в протегнатата си ръка. Показалецът й бе свит около дръжката на чаша с прясно приготвено кафе от Суматра. След като отпи от приятната смес, Спайк погледна натам, накъдето знаеше, че стои Ковалски, и попита:
	— Кой беше?
	— Командир Джон Дженкинс.
	— Чекиджията Дженкинс? — възкликна Дебра. — Как е станал началник?
	— С много лизане на задници.
	Спайк се усмихна и предположи:
	— Дават ти още трима души да търсите Старк, нали?
	— Четирима, както каза той, като броим и мен.
	— Това е повече, отколкото събрахме миналата година, а тогава все пак намерихме Джейни — напомни му Дебра.
	— Тогава всичко беше по-различно. Те стояха на едно място, а сега Старк е в движение. Освен това има и по-лоша вест.
	— Какво? — Гласът на Дебра бе изпълнен с напрежение. — Исусе, да не би да е станало друго убийство?
	Спайк предположи, че Ковалски е поклатил отрицателно глава, защото продължи:
	— Дженкинс няма нищо против издирването, но снема охраната ви. Не е убеден, че Старк има, както се изрази, „достатъчно оперативни параметри за реалистична инициатива“.
	Дебра си пое дълбоко въздух и бавно го изпусна.
	— Какво? Дженкинс мисли, че Старк е излязъл да подиша чист въздух?
	— Така изглежда.
	Спайк познаваше Дебра толкова добре, че почти я видя как поклаща глава, преди да каже:
	— С право си е спечелил прякора.
	— Някакви идеи? — попита Ковалски.
	Съзнанието на Спайк отново видя Дебра да поклаща глава.
	— Действай зад гърба му. Притисни сержантите. Виж кой можеш да спечелиш.
	— Дженкинс ги държи здраво. Знае, че един ден ще искат повишение и не могат да го прецакат или да действат зад гърба му. Иска ми се Яно още да беше при нас. Старият му кучи син винаги знаеше как да се оправи.
	Дебра каза:
	— Яно е извън всичко това. Дори още да беше на работа, не мисля, че Дженкинс щеше да го назначи по случая.
	Ковалски отвърна:
	— Може би си права. Остава ми да направя, каквото мога.
	— Наистина не знам какво можеш да сториш — въздъхна Дебра.
	Спайк си представи как грамадният мъж вдига китката си и проверява колко е часът миг преди той наистина да каже:
	— Господи, трябва да тръгвам. Но ми е страшно криво да ви оставя сами. Просто имам предчувствие. Нали ги знаете тези предчувствия?
	Дебра каза:
	— Да, познавам тези предчувствия, Убиецо. И ако искаш наистина да използваш Яновски, спомни си какво ни казваше той. Половината от тези предчувствия са налудничави, другата половина — погрешни, и само едно на милион се оказва вярно. Така че забрави интуицията и се довери само на фактите.
	Ковалски въздъхна.
	— Ех, Яно. Прекалено голям човек, за да можеш да се мериш с него.
	— Погледни от този ъгъл, Убиец — каза Дебра и го потупа по гърба, — ти все пак можеш да се мериш с него поне на ръст, нали?
	Ковалски се засмя с едно пренебрежително „да“ точно когато телефонът пак иззвъня.
	— Кой мислите, че може да е?
	— Не и Старк — каза Спайк, докато отиваше да го вдигне. — Не и ако е толкова умен играч, колкото Фелдстайн твърди, че е.
	Между следващото иззвъняване и момента, в който Ковалски вдигна слушалката, нямаше време да се обясни главоломният скок в успешното проследяване на телефонните разговори, който Спайк Халек поднесе като дар на ФБР, след като точно преди година безпогрешно откри похитителя на Джейни Гранвил по страничните шумове, промъкващи се в обажданията за откупа.
	Лу Сканън му осигури пълен картбланш, щедра субсидия от фондовете на службите и превъзходен технически екип консултанти направо от Централната лаборатория във Вашингтон. Съчетан с новите технологични постижения в записването и проследяването на телефонните обаждания, богатият опит, който Халек бе натрупал в Холивуд в областта на звуковата техника и звуковите ефекти, въоръжи блюстителите на закона с бърза, подвижна, надеждна и лесна за използване система за документиране и анализиране на обаждания за откуп, заплахи и предупреждения за бомби.
	Като използваше собствения си апартамент и време, за да усъвършенства оборудването и да завърши окончателно аналитичния софтуер, Спайк беше проектирал и сглобил прототип на устройството за проследяване на заплахите. Беше започнал с очевидното — да идентифицира личността на говорещия, телефонния номер и мястото, откъдето се обаждаше. Това определяше източника и улесняваше предприемането на незабавни ответни действия. После Спайк бе включил в системата звуков анализатор с няколко канала, който първо записваше и дигитализираше звука по електронен път, а после чрез допълнителна компютърна програма, която той бе написал като специално допълнение към анализатора, разлагаше сигнала на съставящите го честоти, улавяйки същевременно повтарящи се шумови особености по време на обажданията — като например биене на барабан, крачки, звън на метална лъжичка, която разбърква чаша кафе. Оттам насетне чувствителността и сложността на анализ минаваше на изключително деликатни, направо стряскащи ума нива.
	Само от постъпващите обаждания анализът на шумовите линии можеше да определи на какво разстояние се намира насрещният телефон, дали обаждането става от безжичен телефон и колко отдалечен е той от телефона-майка. Отделно бе инсталирана и езикова програма, способна да познае по говора родното място на обаждащия се и отразените в речта му влияния от други места. С нейна помощ Халек можеше да каже къде е роден, къде е отраснал и къде е учил човек, къде и за колко е гостувал и пътешествал.
	С колкото повече и по-добра информация разполагаше системата, толкова повече и по-добри резултати можеше да даде. Ако се въведеше запис с гласа на заподозрения, тя можеше да действа като звуков следотърсач, изграждайки диаграма на гласа му с различни статистически нива на достоверност. Ако съответният запис съдържаше точни отговори на някои въпроси, системата можеше да сравни промените във височината и интонацията при провеждания в момента разговор посредством специална функция, наречена „измерител на психологическото напрежение“. При психически нормалните заподозрени това бе по-прецизен начин да се констатира лъжата, отколкото с обикновените детектори на лъжата. Оптималните възможности на системата й позволяваха дори да посочи дали говорещият има хрема, или се опитва да си преправи гласа.
	Опитите да се прикрият гласовете — както при строго поверителните интервюта на гангстери по телевизията, бяха безсилни срещу виртуозното постижение на Халек. Деформациите просто се разлагаха аналитично, възстановяваше се оригиналното звучене и гласът се връщаше към истинския си вид.
	Всички тези факти бяха известни на опитните престъпници, в това число и на международни терористи и членове на мафията. С малко усилие и повече интерес те можеха да се открият във всяка библиотека, дори и в тази на затвора Стейтвил. Ако Тим Старк беше прочел всичко, написано за него, със сигурност щеше да знае за разработките му. Ето защо бе толкова сигурен, че той нямаше да се обади.
	Спайк застана до конзолата на устройството, докато Ковалски вдигаше слушалката със скритата надежда все пак да звъни натрапникът Ед Яновски.
	Но не беше той.
	Разбра го по внезапната промяна в гласа на Ковалски. Той се обади и започна с „Да?“, после изведнъж покри долната част на слушалката с ръка, обърна се към Спайк и каза:
	— Мисля, че е той.
	— Старк ли? — прошепна Халек.
	— Да.
	— Превключи на отсрещния телефон — каза Халек и се спусна към конзолата.
	Надвеси се над пулта и започна да натиска клавишите. Първо установяване на самоличността, после — команда за запис. Сега щеше да използва всичко, да има пълен дигитален запис. Как щяха обаче да го засекат? Къде бяха хората на Ковалски? Как да им се обади? Неговата линия беше заета с обаждането на Старк. Беше свободна единствено личната линия на Дебра.
	Системата беше захапала обаждането като прегладняла акула. Вече нямаше да види миг свобода, докато на свобода беше Старк.
	— Дебра — прошепна той и потупа върху екрана, където беше изписан номерът на насрещния телефон. Тя бързо се втурна към него и го записа. Още преди да успее да я спре, тя вече бе тръгнала към стаята, където върху малката тоалетна масичка бе личният й телефон.
	— Да? — повтори Ковалски.
	Гласът, който се разнесе от микрофона, го смрази:
	— Има един човек тука, може би си го искате.
	Джейни? Устните на Халек изписаха думата. Явно Ковалски го разбра, защото се приближи и прошепна:
	— Не се стряскай.
	— Кой се обажда? — попита Ковалски.
	Хитро. Печелеше време, предизвикваше объркване и може би създаваше впечатлението, че Старк е сбъркал, че е набрал грешен номер или че просто Спайк вече не живее там.
	Старк не се хвана. В заобикалящия го фон се усещаше нещо особено, изкривено, но и някак познато. Той се изсмя остро, почти обидено и попита:
	— А ти кой мислиш?
	— Не знам — промърмори Ковалски. — Ти ли си, Елмо?
	Старк потъна в мълчание, после изръмжа:
	— Халек?
	— Няма го. Това е рецепцията.
	— Глупости! — Думата избухна като мина „Клеймор“ и се разби в задъхани хрипове, после долетя: — Както вече казах, има тука един, искахте да го пипнете май. Само че лоша работа. Няма да успеете пак да го хванете, мой човек. Няма начин. Просто исках да ти звънна, да ти кажа — той се позабави малко, — че съм се върнал.
	— Къде можем да те намерим? — попита Ковалски.
	— Не се занимавайте да ме търсите. Аз ще поддържам връзка с вас.
	Дебра се втурна от спалнята. Ковалски захлупи слушалката, докато тя прошепваше:
	— Автомобилен телефон.
	Беше го разбрала по първите три цифри. И изведнъж всички странични шумове внезапно придобиха смисъл. Силата на сигнала, която отслабваше и се увеличаваше, свистенето на въздуха през отворения прозорец, слабата свирка на клаксон, може би на около една пресечка. Но най-много се обясняваха паузите в говоренето, когато отклоняваше брадичка от пътя, за да я вдигне към мембраната, инсталирана на тавана, и след това отново я спускаше надолу, за да провери обстановката на платното.
	Неопитност. Някой, който не е използвал често автомобилен телефон. Някой, който не знаеше, че мембраната улавя звука от разстояние и не е необходимо да въртиш непрекъснато глава.
	— Ей, кой се обажда?
	— Как е хлапето?
	Спайк настръхна и си пое дълбоко въздух. Дебра се премести до него и го успокои:
	— Спокойно, скъпи. Джейни е добре.
	— Може би си набрал грешен номер — каза Ковалски.
	— А може би не — отвърна Старк и се изхили: — Как е психиатърът?
	Въпросът постепенно се загуби в какофонична истерия, която завърши с изщракването на затворената слушалка.
	Макар че сега не виждаше, Халек си бе служил с очите си достатъчно дълго, за да почувства уплашените погледи, които си разменяха зрящите. В пълно мълчание, докато той не прекъсна и двете:
	— Установяване самоличността на обаждащия се. Чий номер е това?
	— Нали не мислиш, че… — започна Дебра.
	— Спайк — намеси се Ковалски, — имаш записан разговора. Мога ли да проследя източника?
	Спайк премина от „запис“ към „анализ“, запамети електронно разговора и презареди линиите. След като беше готов, кимна към Ковалски и каза:
	— Действай!
	Огромното ченге се възползва от правомощията си, за да се добере до службата за специални услуги на „Илинойс Бел“, и две минути по-късно съобщи новината, от която всички се страхуваха:
	— Обадил се е от колата на Фелдстайн — рече Ковалски.
	— Къде е Фелдстайн тогава? — попита Дебра и в края на изречението гласът й секна.
	Ковалски вече се беше заел с това. Секунди по-късно той каза:
	— Ало, диспечер. Ковалски е. Намери номера на колата на Фелдстайн, Джейкъб.
	Изчака, почуквайки нервно с пръсти по телефона. Когато диспечерът се върна, Спайк усети учудването в гласа на Ковалски:
	— Четирима със същото име? С автомобилни телефони? Окей. Направи отново проверка. Ще изчакам.
	Спайк също изчака още една минута, а Ковалски пак повтори:
	— Двама? С автомобилни телефони?
	След малка пауза каза:
	— Този приятел е доктор, психиатър. Сещаш се, нали? Психиатър.
	Следващите секунди им се сториха като година, напрежението ги смазваше. Най-накрая Ковалски каза:
	— Да, това е. Нейпървил. Трябва да е той. Пусни го за издирване… Нищо… Не, не е той… Открадната кола. Шофьорът вероятно е въоръжен и опасен. Трябва да се действа изключително предпазливо… Име?… Старк, Тимъти Куинс… Да, същият. Заемете се с това.
	Ковалски затвори телефона.
	Звукът от щракването още не беше отмрял напълно, когато Дебра попита:
	— Нали не мислиш…?
	Ковалски отговори:
	— Рано е да се каже. Може да извадим късмет.
	— Ковалски — тя заекна, — н-н-н-нали не мислиш, че е бил…?
	— Тук? — завърши Ковалски.
	— Това е въпросът — каза Спайк, замрял в безпрогледен ужас.
	Чу как Ковалски въздъхна и спортното му сако изшумя, докато той свиваше рамене.
	— Не знам, може би Фелдстайн знае, въпреки че Старк е взел колата му. Може би просто ни предизвиква, опитва се да ни покаже, че може да се движи както му скимне, и ние нищо не можем да направим, за да го спрем.
	— Ковалски? — задавено каза Дебра.
	— Да?
	— Включи повече ченгета във всичко това. От миналата година знаем, че малко оставаше да отидем по дяволите.
	— Ще видя какво мога да направя — каза той и гласът му потъна, докато се обръщаше към вратата. Отново им припомни: — Заключете.
	— Разбира се — обади се Дебра.
	— Кажете на рецепцията да внимават за непознати, да съобщят, ако някой се мотае наоколо. Може би Харолд ще успее да ни помогне.
	Дебра се изсмя:
	— Харолд? Той ще ти каже всичко, което искаш да чуеш, но на определена цена.
	— Имаш ли си монети? — попита Ковалски, докато си закопчаваше шлифера.
	— Да — каза тя. — Дори Спайк може да ги използва в своя мрак.
	— Ще се обадя — рече той. — Спайк?
	— Да?
	— Ако разбереш нещо от обаждането…
	— Разбира се — каза Спайк, докато включваше апаратурата, за да го прослуша. — Ще те уведомя.
	Но и така знаеше нещо със сигурност. Кошмарът беше започнал отново.


>	Двайсет и втора глава

	Старк натисна оранжевото копче и прекрати връзката. Проследявайки с радар известна честота от различни местоположения, можеха да те засекат дори ако си в движение. Така бяха намерили някакъв от Бостън, който убил жена си и се застрелял. Старк знаеше, че с малко повече усилия могат да го намерят. Но само ако беше достатъчно глупав да продължи да говори.
	Всъщност вече нямаше нужда.
	Вече бе дал първия картечен откос. Нека се поизпотят. Той диктуваше правилата, трябваше само да остане спокоен и благоразумен.
	Отправяйки се на юг по Мичиган авеню, той пресече Хъбърд и погледна вдясно. Преди година онзи тип от ФБР, Сканън, го беше арестувал точно там малко след като беше взел куфарчето с откупа. А и то се бе оказало празно. Една година по-късно той все пак бе жив и свободен. А горкият Уейд — мъртъв и отдавна погребан.
	Този път щеше да бъде различно. Този път никакви уговорки, никакви обсъждания. Направи всичко така, че да няма пукнатини, никаква възможност да изпуснеш положението, никакъв друг край освен победа. Просто прецени добре ходовете си и ги упражни преди това.
	Старк погледна огледалото за обратно виждане. Нямаше нито едно ченге в района. Все пак продължи надясно и известно време обикаляше улиците, тъй като не искаше да се задържа прекалено дълго на която и да било от тях. Очите му шареха наоколо и четяха табелите — „Дрехите на Уилко“. „Пълна разпродажба“. После заложна къща. Още табели.
	Когато се обърна да огледа зад себе си втори път, един червен ягуар го засече отпред. Старк реагира светкавично, удари спирачките и извъртя волана наляво. Отново провери огледалото и видя, че няма ченгета. Нищо. Погледна часовника на таблото и отбеляза, че са минали три минути, откакто е затворил телефона.
	Не се заблуждаваше. С всички онези високотехнологични съоръжения, с които разполагаше Халек, би трябвало вече да имат номера на телефона. По тора време сигурно знаеха чия е колата, скоро щяха да имат и регистрационния й номер. Трябваше само да го засече някоя патрулираща кола. Това беше напълно достатъчно.
	Беше време да се покрие някъде.
	Старк зави за пореден път, подкара колата на запад по Кинзи право към стоковата борса. Отляво оформените като миди балкони на внушителните сгради бяха застрашително надвиснали над платното. От другата му страна сивите въртопи на реката се носеха под Лейкшор Драйв, преди да се влеят в езерото Мичиган. Далеч на юг, извън полезрението му, се простираше паркът Гранд, а неговите голи, покрити със сняг дървета умоляваха сивото зимно небе да изпрати пролетта.
	Прониза го студена тръпка, преди да успее да разбере защо.
	И тогава видя патрулната кола две преки по-надолу да дава ляв мигач. Най-хубавото нещо на Чикаго е натовареното движение. Всичко става много лесно. Внимателно завъртя кормилото, тръгна напред и мина покрай тях, без да бъде забелязан. Преди да излезе вдясно на Уелс и да се присъедини към потока, поел на север, пак надзърна в огледалото.
	От патрула нямаше и следа.
	Успокоен, той отново погледна часовника на таблото. От обаждането бяха изминали пет минути. Не се виждаше никакво ченге наоколо. Вече бе крайно време ща изчезва.
	Паркингът се намираше вляво, по средата между двете пресечки. Изчака още една минута за пауза в движението, добра се дотам и пъхна талона в автомата. Извади перфорирания билет и подкара БМВ-то нагоре, измина пет етажа по спираловидната рампа и го паркира до пикапа на Уормс.
	Слезе, огледа се напред и назад, после бързо смени номера на психиатъра с този на Уормс. Изключително просто и невероятно ефикасно. Те не търсеха БМВ от Колорадо.
	Съвсем не!
	Всъщност изобщо не търсеха конкретна кола. Търсеха него.
	— Трябва да стана невидим — рече Старк на монотонната сива тишина.
	И знаеше точно как.
	Спусна се по стълбите, прегърбвайки се срещу потока студен въздух, който нахлуваше вътре през входа за рампата. Пристъпи към будката на служителя и почука на стъклото.
	Мъжът вътре добре се бе подредил. До краката му имаше малка електрическа печка, а също пълен термос до хартиения плик с обеда му и миниатюрен телевизор. Над покритото му с петна синьо яке се подаваше герданче с мъниста и разпятие с прикован върху него дървен Исус. Между късите си дебели пръсти държеше малка червена книжка, върху която пишеше „Английски език за испаноговорещи“. Страшно приличаше на мексиканец — по кожата и косата, но най-вече по начина, по който каза:
	— К’во искаш, мой човек?
	Старк потрепери, разтърси рамене и изпусна облак пара, опитвайки се да изглежда премръзнал. Като подскачаше от крак на крак, попита:
	— Трябва да говоря с Хаунд, приятелю.
	Мексиканецът много бавно го изгледа от горе до долу. Без да знае какво точно да мисли, той отново попита:
	— К’во викаш, мой човек?
	— Трябва да говоря с Хаунд, приятел.
	— Няма тук такъв, мой човек.
	— Глупости. Кажи му, че Колкинс ме изпраща.
	Мексиканецът свали червената книжка и вдигна слушалката като затулваше с ръка долната й част. След като спря да шепне, той вдигна нагоре очи и кимна на Старк.
	— По стълбището. Слизаш надолу, мой човек. Б-33.
	Старк се отправи натам. Крачките му бавно затракаха надолу по стълбите. Когато стигна Б-33, почука силно на вратата и отвътре някой се провикна:
	— Отворено е, задник.
	Старк завъртя дръжката, натисна вратата и влезе. В дъното на малкия офис първото, което видя, беше евтината перука на Хаунд, смъкнала се върху челото му. Очите му проблясваха през мръсни очила с пластмасови рамки, надвиснали над тежката му отпусната челюст. Наистина заслужаваше името си*.
	[* Хрътка. — Бел.ред.]
	Хаунд извади почти напълно изгорялата си цигара от тънките си устни и просъска:
	— Какво?
	— Колкинс ми каза да те потърся.
	— Колкинс е мъртъв.
	— Ъ?
	— Къде си бил?
	— Лежах в затвора.
	— Както вече казах, Колкинс е мъртъв.
	— Той каза, че можеш да ми намериш работа.
	Хаунд разтърси глава, извъртя очи нагоре, изучавайки блещукащата флуоресцентна светлина на тавана, после въздъхна, свали зацапаните си очила и разтърка очи. След това отново намести дебелите стъкла на носа си, постави ръцете си върху издутото си шкембе и поклати глава:
	— Ти си една жалка торба с лайна, момче. Но ми се струва, че малко са останали като теб. Ако не се ебаваш с мен, мога да ти намеря нещо.
	— Колкинс каза, че ще го направиш.
	Хаунд раздвижи челюсти и просъска отново същото:
	— Колкинс вече не означава нищо за никого. Освен за червеите и маргаритките.
	— Само за няколко дни. Колкото да преживея.
	Хаунд вдигна дебеличката си длан напред, с една дума — млък.
	— Изслушай ме добре. Ник’ва заплата, ясно? Само колкото си изкараш от бакшиши. Посрещаш колите и ги паркираш. Най-отгоре в паркинга имаме сектор за женските и големите клечки, разни надути пуяци от кварталите край реката. Ти ще се занимаваш точно с тях. Ще работите заедно с още един. Как ще го правиш, си е твоя работа, но от 7:30 сутринта до 5:00 вечерта ми принадлежиш. К’во правиш извън това време, си е твоя работа, зависи само от теб, от скапания ти задник и късмета ти, ако изобщо имаш такъв.
	— Трябва ми жилище — каза Старк, навеждайки глава.
	Хаунд се наклони напред и отново размърда челюсти. Хвърли му един бегъл поглед и каза:
	— Ама ти наистина си жалка торба лайна, а?
	— Мога да си го изработя.
	— Да го изработиш?
	— Като портиер или нещо такова.
	— Само защото Колкинс е изпратил скапания ти задник при мен?
	Старк пристъпи напред, забеляза как зениците на Хаунд се разширяват в очакване да видят пред себе си оръжие, но вместо това видяха пачка банкноти.
	— Тук са сто — каза Старк. — И ще ти давам част от всичко, което изкарам.
	— 30 процента — каза Хаунд.
	Старк срещна погледа му, премигна веднъж и после кимна в съгласие.
	Хаунд придърпа телефона и каза на Старк:
	— Мястото е при реката. Уотърфронт Тауърс. Преди три дни е загинал нощният им пазач. Забили са му нож право тук.
	Хаунд се потупа по тила. Набра номера и вдигна слушалката към ухото си.
	— Имам заместник на Рамон. Разбира се. Ще бъде там довечера. Да речем в осем? Окей. Името му е… — Хаунд закри слушалката и попита: — Не разбрах как се казваш, торба с лайна?
	— Гари — каза му Тим.
	— Името му е Гари. Разбира се, че е надежден. Не… Не… Не… дявол да го вземе… никаква пиячка, никаква дрога, никакви жени. Аз знам, той знае, всички знаем. Така че остава осем. Добре. Да, ще го пратя.
	Хаунд затвори телефона, събра пръстите си върху попивателната хартия, изцеди звучна пръдня, после размаза миризливата си цигара на червенееща купчина пепел. Като издишваше вонящия дим между думите, обяви:
	— Гари, наистина изглеждаш като лайно. Винаги ли носиш тия слънчеви очила, мой човек?
	— Лекарят ми каза, че очите ми са много чувствителни на светлина.
	Хаунд въздъхна и поклати глава.
	— Давам ти няколко часа. Вземи си някакви дрехи, яж, избръсни се и се върни следобед.
	Старк кимна.
	— Няма нищо лошо да смърдиш така през деня, но довечера се изкъпи. Хората, които обслужваме, не харесват такава воня. Чаткаш ли?
	Старк отново кимна.
	— Трябва ли ти паспорт?
	Старк кимна за трети път.
	— Ето къде можеш да си намериш. — Хаунд бутна една картичка през бюрото. — Питай за Ранди. Кажи, че Хаунд те праща. Можеш ли да намериш стотачка и за него?
	Старк кимна за пореден път.
	— Окей, да те няма тогава — каза Хаунд и погледна блестящия си златен „Ролекс“. — И по-добре си дай повече зор, мухльо.
	Старк излезе от офиса на Хаунд, затръшна вратата след себе си, задъхан за глътка въздух. Огледа се вляво и вдясно по дългия коридор, и започна да се успокоява.
	— Всичко е наред — каза си той, вече поотпуснат.
	Причината беше в гадния офис и дима от вонящата цигара. Плочите дебела сивота надвиснаха над него. Струваше му се, че бяха свили тясното пространство до размерите на ковчег. А той мразеше това. Мразеше всичко ограничено. Можеше да издържи за малко, да потисне паниката със строга самодисциплина, но само за малко.
	Дишането му се успокояваше, потта се оттичаше от слепоочията му и той прошепна още веднъж:
	— Всичко е наред.
	После си пое дълбоко дъх, пъхна разтрепераните си ръце в джобовете, преви се напред и тръгна.
	Имаше два часа да уреди някои неща.


	Дрехите втора употреба в магазина на Албърт не бяха подредени, което улесняваше Старк да рови и да избира каквото си хареса. Добри стари момчета с оранжеви жилетки от микрофибър и изтъркани джинси, със спортни шапки с козирки и наушници наглеждаха стоката с набито око. Един мършав тип с много малки клепачи и хлътнала кожа изцъка през зъби и попита служителя:
	— Имаш ли други топли чорапи?
	— Само онова, което виждаш.
	— Тези не са като миналата година. Виж колко са тънки. Нали?
	Служителят сви рамене и каза:
	— Съжалявам, само това имаме. Следващият?
	Старк сложи купчината дрехи на щанда.
	— Това ли е всичко? — попита продавачът.
	— И онези обувки там.
	— Спортните ли? Тези, дето са намалени?
	— Да. Точно те.
	— Как ще плащаш?
	Старк извади кредитната карта на Уормс.
	— С „Мастъркард“ става ли?
	Продавачът се забави известно време, оглеждаше картата първо от едната страна, после от другата. Накрая каза:
	— Няма много такива вече, нали? Имаш ли нещо против да я проверя?
	Старк с отвращение поклати глава.
	— Прави каквото искаш.
	Служителят я прокара през машината, после провери списъка на откраднатите карти. Докато той се занимаваше с това, стомахът на Старк се сви. Изведнъж почувства, че е гладен. От другата страна на Мичиган авеню имаше едно заведение, казваше се „Цялата поничка“. Това беше следващата му спирка.
	— Чиста е — каза служителят.
	Старк сви рамене, въздъхна и каза:
	— Разбира се, че е чиста. Ти к’во мислиш, че съм направил? Убил съм някой заради нея?
	Онзи го погледна, засмя се нервно и отвърна:
	— Не, разбира се, че не. Дай да ги опаковам.
	— Няма нужда.
	— Ъ?
	— Ще се преоблека тук, става ли?
	Продавачът преглътна с мъка и кимна.


	Старк седна на най-задния ред в „Цялата поничка“ с лице към стената. Сега носеше обикновени бежови памучни панталони, карирана бархетна риза, върху нея шушляково скиорско яке на пастелносини квадрати върху светложълт фон. Онова, което остави след себе си в пробната, бяха доказателствата, свързващи го с три убийства: якето с качулка на Колкинс, гащеризона на Еди и прекалено големите обувки на Уормс.
	Сега всичко беше ново, чисто и по мярка. Дори се чувстваше по-добре. Като се изключи това, че още беше гладен. Беше ял за последен път в крайпътния „Макдоналдс“ миналата нощ. Внезапно загрижен за стомаха си, той се нахвърли върху три френски понички с глазура като гарван върху мърша. Разкъсваше коричката, мляскаше, поглъщаше парчетата цели, като обилно ги поливаше с горещо кафе.
	Изяде две като примряла от глад акула и вече намаляваше темпото за третата, когато вратата изскърца, той усети нахлулия зад гърба му студен порив на вятъра и вратата се затвори. Служителят зад щанда възкликна:
	— Сержант Яновски!
	Старк се вцепени. Остани спокоен. Но изведнъж помещението му се стори съвсем малко, като затварящ се капан. Разполагаше само с ръцете си. Това щеше да е достатъчно, ако…
	Стоеше неподвижен, първоначално абсолютно замръзнал, но после отхапа бавно, продължавайки да седи гърбом, без да мърда.
	Чу гласа на Яновски:
	— Сержант ли? Не знам, Дени. Вчера ме пенсионираха.
	— Пенсионираха ли те?
	Старк беше чул правилно. Значи не би трябвало да носи оръжие. Това щеше да го улесни, ако трябваше да… Помещението сега му изглеждаше много по-малко, по-малко дори от миниатюрния офис на Хаунд, твърде малко, за да… Той протегна ръка, за да вземе един изоставен брой на вестник „Трибюн“. Заглавната страница съобщаваше за бягството му в долната дясна колона. Започна да чете статията, докато слушаше бившето ченге да се оплаква:
	— Не знам какво да правя, Дени. Жената не ме иска вкъщи, казва, че само й се пречкам. Нямам дори хоби, с което да се захвана.
	— Риболов.
	— Какво?
	— Хвани се с риболов. Добро хоби.
	Яновски изръмжа:
	— Аз съм едно старо ченге, Дени. Минало ми е времето за нови навици.
	— Виж в магазина на Албърт, точно от другата страна на улицата. Хубаво ще те нагласят. Само ги попитай. Наистина са много любезни.
	Яновски потъна в мълчание, после каза рязко:
	— Още ме сърбят ръцете.
	— Да стреляш ли? Или за нещо друго?
	— За лова. За играта.
	Старк свърши статията и остави вестника. Потта обливаше тялото му под новото яке. Сърцето му биеше силно. Дишаше накъсано и повърхностно, а ръцете му започваха да треперят. Пъхна ги в джобовете на якето и се изправи, сгъна вестника под мишница и се обърна, заставайки с гръб към бившето ченге.
	— Всеки се пенсионира един ден, Яно. Замислял ли си се да попътуваш?
	— Да попътувам ли?
	Старк мина покрай ченгето и вече се отправяше към вратата, когато собственикът извика:
	— Хей!
	Продължавай да вървиш, каза си той. Бавно, но сигурно.
	— Господине! — извика собственикът.
	Старк продължи да върви, докато мъжът не извика отново:
	— Хей! Забравихте си талона за награда. Добрите четвъртъци. Половин дузина понички безплатно и чаша кафе.
	Старк се обърна наполовина. Огромното ченге се беше надвесило над чашата, от която се издигаше пара, вторачило поглед в черното езерце кафе.
	Успокой се сега.
	Усмихна се, сви рамене и отвърна:
	— Не мога — потупа се по корема и добави: — Трябва да пазя линия.
	— Чуй го пък този — извика Дени и се засмя. — ’Що не хвърлиш едно око на този тип, който се тревожи за килограмите си, Яно?
	Огромното бивше ченге се обърна, изгледа Старк с безразличие, после се извъртя отново напред, промуши пръста си през дръжката на чашата и отпи.
	И това беше всичко. Не направи никаква връзка. Нищо. Сякаш беше напуснал работа и беше стъпил с единия крак в гроба. Преди година щеше да го познае, дори само по миризмата на страх. Но вече беше загубил усета си.
	Старк излезе в ослепителния блясък навън под синия купол на небето. Силният студен вятър все още вършееше нагоре-надолу по Мичиган авеню, вдигаше суграшицата и я запращаше право в брадясалото му лице. Ала изведнъж той почувства, че се стопля, окрилен от свободата. Беше се измъкнал от капана и отново беше на свобода.
	Само трябваше да си набави още някои неща, за да завърши коледния пазар. Тази година щеше да покаже на Халек другото лице на Дядо Коледа.


>	Двайсет и трета глава

	Спайк прослушваше първото обаждане на Старк, когато телефонът звънна отново. Без да прекъсва анализа, той се протегна под конзолата и натисна превключвателя. Моментално второ устройство започна да записва новото обаждане. Преди година не би могъл да направи това. Преди година можеше да анализира или да записва, но не и двете едновременно от различни източници. Преди година не би могъл да свърже номера със самоличността на човека, който се обажда, нито да попадне на следа са 37 секунди. Преди година не би могъл да дигитализира и да разложи звука, нито да го сравнява с някакви отправни данни — както и много други неща. Но в друго отношение нищо не се беше променило. Човекът, който отвлече племенницата му Джейни Гранвил, се беше върнал, готов за отмъщение. И те нямаха никаква представа какво цели, кога и къде ще удари първо.
	На второто позвъняване Спайк махна слушалките и се пресегна да вдигне телефона, но почувства ръката на Дебра върху него.
	— Аз ще вдигна — каза тя.
	— Добре — отвърна той и се обърна към нея.
	Тя положи нежно ръка на рамото му, докато отговаряше:
	— Да?
	Последва пауза, после още едно — „Да?“, и след това тя каза:
	— Добре, сега го включвам.
	— Кой се обажда?
	— Ковалски. Разбрал е нещо. Ще го пусна по говорителя.
	Спайк кимна, знаейки, че очите на Дебра ще го видят. Слепите хора, които някога са виждали, трябва да се отучат да кимат, когато отговарят на други слепи. Това беше само едно от хилядите приспособявания; може би едно от най-лесните. Ала все пак старите навици са здраво вкоренени.
	Тя стисна рамото му, когато гласът на Ковалски се провикна през говорителя:
	— Спайк! Слушай, сега мога да говоря и с двама ви…
	Зъбите му изтракаха, втурналият се вятър промени звука като просмукваща се вода, а той продължи:
	— Джейни е добре. Говорих с господин Гранвил. Всичко е наред. Което ме кара да се питам защо задникът ми мръзне тук…
	— Докато какво? — прекъсна го Дебра.
	— Ъ?
	— Прекалено добре те познавам, Убиец. Какво става?
	— Кое искате първо — по-добрата лоша новина или по-лошата?
	— Кажи ни първо по-добрата — каза Дебра. — Страшно се нуждаем от малко надежда.
	— Няма такава, Деб. Пуснахме за издирване БМВ-то на Фелдстайн веднага щом получихме потвърждение за номера.
	— И…?
	— И нищо не открихме, Деб. Той просто е изчезнал.
	— Може би просто я е паркирал или скрил някъде.
	— Може би, но не можем да се захванем с това. Нямаме хора. Още повече че за да започнеш да преглеждаш всички коли, трябва да имаш съдебно разпореждане. Засега няма начин да получим такова.
	— Какво говориш, Убиец? Будалкаш ли ни? Това ли ти е добрата новина?
	Зъбите на Ковалски изтракаха, докато си поемаше въздух. После каза:
	— Както вече споменах, това е добрата лоша новина. Готови ли сте за лошата?
	— Джейни е добре, нали? — каза Спайк.
	— Джейни и роднините й да, но не и Фелдстайн.
	Тишината между тях се протегна като ръката на давещ се, докато най-после Дебра попита:
	— Къде е Фелдстайн?
	— Пред един гараж на около три преки от дома ви, където трябва да е паркирал своето БМВ.
	Дебра въздъхна облекчено.
	— Слава богу!
	— Ако вярваш в Бог, разбира се — рече Ковалски, — защото, ако наистина има бог, Фелдстайн вече си говори с него.
	— Какво?
	— Точно така, Деб. Тъкмо слагаме тялото му в чувал.
	— Не!
	Ковалски избоботи:
	— Страхувам се, че е така, приятели. Някаква жена от Оук Парк прегазила тялото, изпаднала в истерия и се обадила, за да съобщи, че е убила човек. Само че не е тя. Фелдстайн трябва да е бил мъртъв от около три часа според заключението на съдебния лекар. Не го е направил шофьор. Някой е разбил носа му, а парчетата са се забили право в мозъка — по същия начин, по който е умрял Колкинс.
	— Исусе! — прошепна Дебра.
	— С Мария и Йосиф — каза Ковалски. — Залагам на Старк. Това означава, че е бил на не повече от три преки от жилището ви, може би дори точно отпред, когато е видял Фелдстайн. Предполагам, че той го е познал от Стейтвил, може би е предположил, че докторът знае прекалено много за него, и е решил, че трябва да го извади от играта. Затова го е проследил, пречукал го е и ни се е обадил от колата му, за да ни покаже колко е велик.
	— Сигурен ли си, че е Фелдстайн? — попита Дебра.
	Спайк не знаеше защо, може би просто израз на надежда, вопъл към някой, който да я събуди и да й каже, че всичко е било просто кошмар.
	Виещият вятър напираше през думите на Ковалски:
	— Първоначално не бяхме сигурни. Предната гума е размазала главата му.
	— Исусе!
	— Старк е взел парите и кредитните карти. Но е оставил портфейла и шофьорската книжка, сякаш е искал да сме сигурни, че е той.
	— Блокирали сте кредитните карти, нали, Убиецо?
	След забавяне — колкото за едно кимване той отговори:
	— Веднага щом открихме, че са изчезнали, се опитахме да ги обявим за невалидни. Отпечатъкът от картите върху пластмасовите калъфки ни даде номерата, но трябва да разберем номера с кой вид карта върви.
	— Открихте ли нещо?
	— Не още, Деб. Знаеш, че трябва време, за да се въведе информацията.
	— А някакви следи? Нещо, за което да се захванем?
	— Показахме наоколо снимки на Старк.
	— И?
	— Служителят на входа погледна снимките и каза, че не го е виждал. После спря и се поправи — „Не изглеждаше така“. Ченгето, което взимаше показанията, попита — „Какво?“ — и онзи рече: „Не, не мисля, че е той“. Уилямс прояви съобразителност, видя, че мексиканецът може би се бои за зелената си карта, рече — „Спокойно, просто искаме малко информация“, онзи се успокои и…
	— Убиец! Разпозна ли Старк?
	— Може би. Заяви, че човекът имал брада, носел слънчеви очила и казал, че е Стивън Спилбърг. Изкарал е БМВ-то горе-долу по същото време, по което е трябвало да го направи Фелдстайн. Съвпада. Същественото е, че той си пуска брада и носи очила. Опитва се да се дегизира.
	— Да пуснем ли скициран портрет по новините? — попита Дебра.
	Ковалски сигурно беше поклатил глава, замълча и накрая каза:
	— Защо да му показваме, че знаем за тази маскировка, Деб? Защо просто не разлепим портретите в участъците, след като така или иначе само ние гледаме за него? Пък и ако пуснем портрета по телевизията, как мислиш, че ще постъпи?
	— Ще се промени отново — каза Дебра.
	— И аз залагам на това, ако Фелдстайн е бил прав за него. Ако продължим да засипваме медиите със снимките му, може би ще стане прекалено предпазлив. Сещаш се, нали? Ще вижда сенки навсякъде, както каза Фелдстайн. Но може би все някой ще го разпознае. Понякога на човек му излиза късметът.
	— Не разчитай на късмет.
	Гласът на Ковалски премина в стон:
	— Късметът е единственото, на което можем да разчитаме. Не ми стигат хора. Имаме само четирима, нали знаеш? Мендоса е в отпуск по болест, жената на Лавтек всеки момент ще ражда. А Дженкинс със сигурност няма да отпусне никой повече.
	Дебра замълча известно време, което подсказваше на Спайк, че тя иска да каже нещо по-различно от досадното: „А сега какво?“.
	— Старк знае къде живеете, Деб. Оглеждал е района. С този недостиг на хора не мога да ви защитя там. Но Сканън предложи да ви поставим под прикритие по програмата за защита на свидетелите. Още утре искам да ви преместя.
	Спайк усети как ръката на Дебра го стисна за рамото.
	— Не — каза тя.
	— Хайде, Деб…
	— Не, Убиец. Тук е нашият дом. Тук сме се установили, свикнали сме с обстановката. Ако иска да дойде, по-добре да го посрещнем тук. Мога да стрелям. Занимавала съм се с бойни изкуства.
	— Той също, Деб. А и умее да прониква в тила на противника въпреки високите технологии и всичко останало. Можем да ви преместим оттам за…
	— Убиец, дори Спайк може да стреля, ако се наложи. Пускам му движещи се мишени с прикрепени към тях чипове, които издават шум. Може да ги уцели от двадесет крачки. Ние няма да бягаме, Ковалски!
	Дебра произнесе думите толкова твърдо, че Спайк направо изтръпна. Сигурно го беше почувствала, защото каза:
	— Започнеш ли да бягаш, печелиш само малко време — до момента, в който неприятелят ще те притисне в капан на някое място, което не познаваш добре. Тук Спайк познава пътя си в мрака. Тук той има предимство.
	— Това не е състезание, Деб. Залогът е прекалено висок. Нали не си забравила, че вече имаме три трупа?
	— Тогава може би вече е крайно време да приключим с това.
	— Слушай, не разсъждаваш трезво. Ще поговорим пак след няколко часа.
	— Разбира се — прошепна тя.
	— И не излизайте никъде.
	Дебра се засмя.
	— Все някога ще ми омръзне да ям китайска храна и пица, Убиец.
	Той също се засмя в отговор.
	— Ще те изведа на вечеря, когато всичко свърши.
	— Дано бъде по-скоро, красавецо.
	— Дано! — отвърна и той.
	След дълга пауза тя попита:
	— Яно знае ли за всичко това?
	— Не знам, Деб. Той вече е пенсионер.
	— Имаш правото да действаш на своя глава, без Дженкинс да узнае каквото и да е било. Включи го, Убиец.
	— Дори и да го направя, това е само един човек повече.
	Дебра повиши тон, докато му отвръщаше:
	— Знаеш с колко много заслуги се пенсионира Яно! Обзалагам се, че все още може да вкара доста народ в реанимацията, стига да поиска.
	Ковалски се засмя обезоръжаващо и изсумтя:
	— Точно каквото ми трябва в едно високоскоростно преследване, Деб. Човек, който изобщо няма да ми се подчинява.
	— Какво друго имаш, голямо момче?
	— Какво друго ли? — изкрещя Ковалски в отговор. — Имам труп, и този път на моя територия — после, изглежда, се успокои с дълбока въздишка, преди да прошепне: — Ще ви се обадя отново.
	И затвори.
	Дебра свали ръка от рамото на Спайк и тресна слушалката.
	— Проклет упорит поляк!
	Спайк изчака да мине една изключително дълга минута, преди да се обърне по посока на запалената от нея клечка. Преди острият език на цигарения дим да близне носа му, той се обади:
	— Най-после той успя да хване поводите, Деб. Защо не го оставиш да се справи сам?
	— Защото човек трябва да се научи кога да приема чужда помощ, Спайк. Ако успееш, ставаш много по-силен, отколкото без нея.
	— Зависи от помощта.
	Димът погъделичка ноздрите му, а отговорът й долетя до ушите му:
	— Яно е най-добрият в тази игра. Когато се налага да се хване престъпник в движение, не познавам по-добър от него. И Убиеца няма нужда Дженкинс да му нарежда. Всичко, което трябва да направи, е да помоли за помощ Яно.
	— За някои хора това е най-трудното нещо.
	Тя се засмя, вероятно беше разтърсила глава с възмущение. Можеше добре да си я представи как го прави. А и съвпадаше със следващите й думи:
	— Казваш го от собствен опит, Спайк.
	— Сигурна ли си, че искаш да останем тук — попита той, — след като Старк е…
	За първи път гласът й прозвуча рязко:
	— Спайк? Не слушаше ли внимателно Фелдстайн? Старк играе игра. Ако се е показал тук, то е защото иска ние да избягаме. Иска да си някъде, където да се луташ в непозната за теб тъмнина. Иска ужасът ти да се увеличава час по час. В това е унижението и отмъщението, не разбираш ли? Преместваш се и вече той дърпа конците.
	— Не се тревожи за мен. А ти?
	— Не мога да се тревожа за себе си, без да мисля за теб. Толкова ли си сляп, Спайк?
	Думите й не го обидиха толкова, колкото би могло. По този начин тя просто правеше намеци. И обикновено постигаше, каквото целеше.
	— И все пак какво ще стане, ако се върне?
	— Няма.
	— Ужасно си сигурна.
	— Той не е глупак, Спайк. Знае, че ние знаем, че е бил тук. Няма как да предположи, че Ковалски няма хора. Ако Фелдстайн беше прав за параноята, Старк ще стои толкова надалеч, колкото смята, че е безопасно.
	Спайк каза точно това, което мислеше, убеден, че и двамата трябва да го имат предвид.
	— Може би той иска всички да мислим точно това.


>	Двайсет и четвърта глава

	Старк отвори вратата на мерцедеса и зачака. Шофьорът беше около петдесетте, с побеляла и наполовина оплешивяла коса, облечен с удобни, скъпо изглеждащи дрехи: ярко палто и тънки италиански шофьорски ръкавици, а главата му бе увенчана с една от онези шапки с мека периферия, които се наричат федори. Той продължаваше да говори по телефона, докато едно порше паркира зад него и запремига с фарове.
	Човекът не помръдна. Изобщо. Сякаш целият свят можеше да почака, докато той си свърши разговора. Старк също стоеше и го чакаше да приключи. Говореше самонадеяно, достатъчно високо, за да бъде чут, но не толкова, че да бъде противно, сякаш беше свикнал хората да приемат това, което казва.
	Вслушвайки се с едно ухо в разговора, загрижен много повече за поршето, което напираше отзад, Старк чу човека да казва в слушалката:
	— Виж, Ларс, не мисля, че лихвеният процент тук ще ни смаже. Ако все пак греша, просто ще повторим. Разбира се, има разлика, но колко е четвърт процент, за да се задържим на повърхността. Виж, оставяме го плаващ и той ще се понижи, или го заковаваме нисък и предаваме щафетата нататък. Опитът показва, че е по-важно да излезеш навън, да наложиш продукта в общественото съзнание като водещата марка и да изкараш конкуренцията като банда второразредни подражатели. Разбира се, няма да го решим точно тази вечер, но и не се налага. Ще бъда в Стокхолм след тридесет и шест часа. Добре.
	Шофьорът на поршето наду клаксона, когато този тип най-сетне свърши. Без да обръща никакво внимание на свирката, той невъзмутимо затвори слушалката и се измъкна от колата. Беше достатъчно отпуснат, за да се превърне това безобидно начинание в същинска борба. Той изсумтя, хвана подпората на гюрука с една ръка и го дръпна, докато с другата се подпираше на кожената седалка. Покривът се затвори. Когато се изправи, Старк видя, че мъжът беше изключително нисък, гадно джудже с огромно самочувствие. Той ненавиждаше този тип хора.
	— Нов си — избъбри онзи и го изгледа подозрително.
	Старк кимна и каза:
	— Да, сър.
	— Не съм те виждал преди.
	— Започнах днес.
	Човекът изпусна многозначителна въздишка, последвана от думите:
	— Тези гадове тук имат по-висок оборот от нашата фирма, „Международна къща на палачинките“. — Той бръкна под ревера на палтото в джоба на сакото си и извади пълен пакет „Бенсън & Хеджис“. Пъхна цигара между тънките си устни и каза на Старк: — Внимателно с колата…
	— Гари — подсказа му Старк.
	Онзи прибра пакета, извади фина златна запалка и запали цигарата.
	— Страхотна кола, последен модел. Без нито една драскотина, без нито едно петно. Без капчица кал даже. Аз така обичам.
	Той, отново бръкна в джоба си и извади портфейл, после повтори по-високо:
	— Аз така обичам.
	Старк сви рамене и заекна:
	— Д-д-д-да, сър. Разбира се.
	Човекът си дръпна от цигарата и изпусна дима, без да обръща внимание на поредното силно изсвирване от поршето отзад. Сега още една кола се беше присъединила към опашката, блокирайки движението по Хъбърд. Шумотевицата вече бе по-голяма от концерт на някоя рок група, а онзи си оставаше все така спокоен, като полярна нощ. Той измъкна от портфейла си една банкнота от двадесет долара и една десетачка, прегъна ги двете заедно и ги подаде на Старк.
	— Никакви драскотини, никакво изтъркване на гумите. Знам километража, така че и никакви разходки. Схващаш ли?
	Старк кимна бързо, прибра банкнотите в джоба си и се настани на шофьорското място. Онзи се наведе през рамката на прозореца и попита:
	— Ти не знаеш кой съм, нали?
	Старк поклати глава. Искаше му се онзи най-после да млъкне. Но не го направи. Вместо това заяви:
	— Аз съм господин Кинкейд.
	После завъртя ръката си в няколко бързи малки кръга и заповяда:
	— Кажи го.
	— Господин Кинкейд.
	— Сър!
	— Сър?
	— Господин Кинкейд, сър — нареди той и издуха дима към Старк.
	Шофьорът на поршето изкрещя:
	— Движение!
	А Старк отново повтори:
	— Господин Кинкейд, сър.
	— Добро момче. Има още такива там, откъдето дойдоха тези, ако се грижиш за колата ми, докато съм извън страната.
	— Разбира се — каза Старк, — ще я наглеждам.
	— Всеки ден — каза Кинкейд.
	Старк кимна.
	— Все още не знаеш кой съм аз, нали? — Мъжът се усмихна и поклати глава.
	— Вие сте господин Кинкейд — Старк направи пауза, за да засили ефекта, преди да добави, — сър.
	Кинкейд изтърпя вбесения шофьор на поршето още една секунда, преди да кимне, усмихна се отново и на сбогуване прошепна:
	— А ти си Гари. Предполагам, че винаги ще си останеш Гари, Гари.
	Старк кимна, докато затваряше вратата, и в огледалото за обратно виждане видя как Кинкейд спокойно се отдалечава, без да бърза. Подкарвайки мерцедеса по рампата, той отбеляза три важни факта, които трябваше да запомни. Първо — в мерцедеса имаше телефон. Второ, лепенката за паркиране в Уотърфронт Тауърс под номер 2317 беше поставена в долния ляв ъгъл на предното стъкло. И трето — Кинкейд щеше да е извън страната за 36 часа.
	Следователно колата му принадлежеше.


	Както Хаунд беше обещал, Старк свърши в пет и половина. До Коледа за пазар оставаха още единадесет дни и тъмните улици бяха претъпкани с крещящи, нетърпеливи, досадни ловци на изгодни покупки, които разполагаха повече с пари, отколкото с време. Стълбовете на лампите бяха окичени с бляскави цветни гирлянди и премигващи лампички, прозорците на магазините преливаха от стоки, чиито етикети призоваваха, направо умоляваха да ги занесеш веднага вкъщи.
	Такъв беше сезонът.
	Дори Старк имаше да пазарува. Неговият списък с покупки беше направен, за да обслужи плана, и бе съставен в същата последователност, която диктуваше наръчникът на тюлените. Старк беше оживял с този наръчник и сега безрезервно вярваше в него. Това най-много се приближаваше до неговата представа за религия. И дори когато не го разбираше напълно, той се беше научил да му вярва така, както не вярваше на нищо друго в живота си.
	В слабо осветения изход на гаража Старк спря да преброи парите си, плячката от трите убийства. Към тях се прибавяха и спечелените през деня бакшиши, включително и тридесетте долара от Кинкейд. Хубава пачка. Четиристотин и седемдесет долара в банкноти. Осемдесет и три цента ресто от банкнотата, развалена в „Цялата поничка“.
	Би трябвало да стигнат. Ако не, щеше да си набави още.
	Завивайки зад ъгъла, той почти се блъсна в някакъв негър. Мъжът беше неподвижен като мъртвец, без дори да потреперва. Живи бяха единствено шарещите му жълти очи и клечката за зъби, която мърдаше между напуканите му устни. Блестящ сняг беше полепнал по парцаливата му синя скиорска шапка и по дългата му рехава брада.
	— Да ти се намира някой долар, мой човек?
	В мига, когато напуканите устни произнасяха последната дума, Старк вече беше потънал в нощта.


	Адресът, който му беше дал Хаунд, отведе Старк до тъмна тясна къща встрани от тротоара на 79-а улица, точно на изток от Саут Стейт. Издигаше се на два етажа и завършваше със старомодни кули и декоративни тавански прозорци, заобиколена от веригоподобна ограда, тя се беше свила на кълбо срещу студа, измъчена и жалка, под събиращите се на това място пътни платна на Дан Райън и Чикаго Скайуей. Голият й малък двор беше препълнен с пластмасови чаши и пликове от „Макдоналдс“, захвърлени от минаващите коли.
	Внезапен остър шум накара Старк бързо да сведе глава. Погледна нагоре, очите му се насълзиха от студения вятър, но все пак успя да види причината. Една свободно висяща отточна тръба се люлееше напред-назад, блъскаше силно дъските на къщата и посипваше върху малката пътека лющещата се боя. Сякаш ръкопляскайки на студа, кепенците на прозорците също се удряха върху изтрошените стъкла. От мястото, на което беше застанал Старк, къщата изглеждаше безлюдна.
	Той затвори вратата на мерцедеса и изведнъж се оказа наобиколен от няколко негри, който подскачаха и говореха един през друг:
	— Майната му, к’во пра’иш тук? Да пукнеш ли искаш, скапано бяло момче? Ъ? Да си идеш вкъщи с отрязани ташаци? Ей, на теб ти говоря.
	Разбира Се, че говореха, но — слава богу — не правеха нищо. Беше твърде студено, за да се занимават с него. През лятото не би припарил тук дори в компанията на други тюлени.
	Старк изведнъж си припомни една песен от детството си. Беше за лошия Лирой Браун от Южната част на Чикаго. Сега бе попаднал именно тук. Това бе кошмарът на белия човек, но и свърталище за страхотни далавери в търговията на черно. Ако все пак ти се наложи да дойдеш тук, трябва да държиш главата си наведена и покрита, а ръцете в джобовете. И да се изнесеш колкото се може по-бързо. Не трябва да отговаряш. Просто гледай да се измъкнеш и да бягаш далеч от този гаден квартал.
	Но Старк имаше работа тук и сега, и по-късно.
	Имаше нужда от нещо, което можеха да му предложат само тук. Наръчникът съветвате много правилно. _Оборудването за подмолна операция изисква първо да се снабдите с последното нещо, от което се нуждаете. Ако не успеете да излезете на сцената на операцията с пълен набор от необходимите средства, малко вероятно е да намерите време, място и възможност да се сдобиете с набелязаните неща по-късно. Тръгнете за действие, снабдени с всички необходими средства до последната точка в списъка, за да останете живи. Последните неща — първи, дори никога да не потрябват. Но ако все пак потрябват, ще ги имате._
	Старк беше сигурен, че ще му потрябват. Те бяха неразделна част от плана му, а той беше съвършен.
	Докато вървеше напред, чернилките подхвърлиха зад гърба му „скапаняк“, но вятърът ги принуждаваше да не се задържат и отминавайки, те извикаха:
	— Ще се върнем. Ще видиш.
	Може би, но дотогава той щеше да е изчезнал. Заедно с мерцедеса на Кинкейд.
	Когато стигна до входната врата, почука. Звукът изкънтя някъде във вътрешността и се върна обратно към него. Натисна дръжката. Беше заключено. Наведе се надолу и надникна през решетката на вратата. През висок страничен прозорец някаква далечна лампа хвърляше жълта светлина върху празния дървен под. Все пак по-добре от нищо. Провери отново номера на улицата, после табелата на ъгъла, и се увери, че е на правилното място. Може би беше дошъл в неподходящо време, но просто нямаше как да провери работните часове в „Жълти страници“. А и нали Хаунд беше казал, че може да дойде по всяко време.
	Старк слезе по скърцащите предни стълби, зави покрай една изгнила колона и потъна в тъмната пътека. Най-накрая успя да открие аварийното стълбище. Изглеждаше тъмно, но през вратата долиташе музика. Силна музика, може би соул.
	Имаше някой вкъщи.
	Той хвана дръжката и я завъртя. Внезапен, порив на вятъра подхвана вратата и силно я блъсна.
	Вътре някакъв негър внезапно спря да танцува, грабна една карабина от масата и я насочи срещу Старк. Той, бързо вдигна ръце.
	— Спокойно, мой човек. Хаунд ме изпраща.
	Зениците на чернилката се свиха, ноздрите му запърхаха, а той се разкрещя:
	— Никога не прави това отново, мой човек! Никога! Вече можеше да си мъртъв, разбра ли? Исусе! Студено е като в ада.
	Старк дръпна вратата след себе си.
	— Ти ли си Ранди?
	Мъжът беше с къдрава коса, частично оплешивял, около тридесет и пет годишен с оранжев клин „Найки“ и отгоре пуловер на „Мечките“ с номер 40 върху него. Остави карабината на масата и се усмихна подигравателно.
	— Не, мой човек. Не съм аз. А освен това Ранди означава незадоволен. Аз мога да имам всяка курва, която си поискам. А ти какво ще кажеш по този въпрос? Задоволен ли си? Искаш ли някое хубаво черно момиче, а? За това ли си дошъл, мой човек?
	По гърба на Старк плъзна студена тръпка, която го предупреждаваше да внимава.
	— Къде е Ранди?
	— Ранди го няма. Аз съм Лайънел.
	— Трябва да видя Ранди.
	Онзи седна и бутна карабината настрани. Чак сега Старк забеляза, че върху масата бяха сложени две отворени кутии малцов ликьор „Шлиц“, а също и останалите шест от опаковката, все още неотворени. До тях имаше плик с някакво бяло вещество, по всяка вероятност кокаин. В другия край на масата лежаха остатъците от наполовина изяден сандвич и изпълваха помещението с миризма на чесън, лук и салам.
	Лайънел се оригна и се засмя.
	— Можеш да почакаш Ранди няколко дни. Замина да купи някои неща, мой човек. Не мога да ти кажа къде.
	Спря да върти очи във всички посоки, усмихна се и каза:
	— По-точно не искам да ти кажа къде. Ти само ми кажи какво точно искаш, мой човек. Сигурно можем да сключим сделка и само двамата.
	— Тогава ти ще свършиш цялата работа.
	Лайънел се завъртя на стола и застана с гръб към Старк. После отново се върна в предишното си положение, кръстоса крак върху крак, сгъна ръцете си в лактите и постави брадичката си върху събраните длани:
	— Добре. Не искаш курва. Не искаш и кока, защото говориш за някаква работа, а това не е работа. Трябват ти документи, нали?
	Старк кимна и пристъпи по-близо, като междувременно внимателно разучаваше обстановката. Изглежда, че Лайънел беше сам. Със сигурност горе нямаше никой, както и на по-горния етаж, не и в тази запусната къща. Сякаш прочитайки мислите на Старк, Лайънел каза:
	— Само аз съм тук, готин. Сега казвай какво искаш, нямам цяла нощ на разположение.
	Старк кимна и отговори:
	— Паспорт с валидни имунизационни свидетелства на Световната здравна организация и шофьорска книжка от Илинойс.
	— Мога да го уредя.
	— Шофьорската книжка да бъде на името на Милър. Стенли Милър.
	— Не мога да променям името, мой човек. Само мога да ти сменя снимката.
	— Хаунд ми каза съвсем друго.
	Негърът спря да дъвче сандвича си и каза с пълна уста:
	— Скъпо ще ти излезе, мой човек.
	Старк кимна и продължи:
	— Трябва да бъдат готови вдругиден.
	— Не знам дали ще мога да се справя за тогава.
	Старк се усмихна и прошепна:
	— Е, щом е така, дали пък да не изчакам Ранди да се върне? Хаунд ми каза, че той може да свърши работата.
	— Майната му на Ранди, мой човек! Ранди го няма. Майната му и на Хаунд! Какво разбира тая гадна каца сланина, а? Ти искаш добра работа и кой мислиш, че я върши, мой човек? Мислиш, че Ранди върши работата, така ли? По дяволите, няма такова нещо! Аз я върша. Аз съм шибаният майстор, мой човек! Взимаш нещо от Ранди и кой, мислиш, го е направил, а?
	Чернилката се изправи, започна да се удря с показалец в огромните гърди и закрещя:
	— Аз! Ето кой! Аз! Скапан бял шибаняк такъв! Кого си мислиш, че баламосваш с това скапано черно лайно? Ъ? Кого…?
	Старк го прекъсна:
	— Колко?
	Лайънел отпусна ръка, стана и отново седна. После протегна и двете си ръце зад облегалката на стола, усмихна се и каза:
	— Така вече е по-добре. Кажи сега какво точно искаш.
	— Документи, първокачествена работа при това.
	— Носиш ли снимки, мой човек?
	Старк бръкна в джоба на скиорското си яке, извади няколко снимки, които си бе направил в една будка за моментни снимки, и ги хвърли върху масата. Лайънел ги взе, сравни ги с лицето на Старк и пак ги остави на плота. После сключи пръсти, заби очи в тавана и рече:
	— Американски ли да бъде паспортът?
	— Не, канадски.
	— Имам един на 40 и един на 27 години. Какъв искаш?
	— На двадесет и седем.
	— Не си толкова стар, мой човек.
	— И махни косата.
	— Какво?
	— Направи ме без коса. И отново искам първокласна работа.
	— Ама ти не си без коса, мой човек.
	— В момента не съм — изсумтя Старк. — Разбра ли всичко?
	— Да, разбрах.
	— Запиши си някъде, не искам никакви преебавки.
	— Не се безпокой. Имам страхотна памет, мой човек. Но ще ти струва доста скъпо.
	— Знам какви са тарифите. Да не ме взимаш за глупак?
	Лайънел се усмихна, после направо избухна в гръмогласен смях, разпери ръце и каза:
	— Достатъчно голям глупак си, щом ти трябват фалшиви документи, мой човек. Сега какво ще кажеш да свършим цялата работа за, да речем, двеста?
	— Сто — отвърна Старк.
	— Да се спрем на средата между двете.
	— Дадено — каза Старк и му подаде ръка.
	Без да обърне никакво внимание на жеста, Лайънел рече:
	— Не ми подавай ръка. Покажи ми парите. В брой, цялата сума.
	— Половината — каза Старк.
	Чернилката здраво притисна клепачи с два пръста, поклати глава и каза:
	— Не работя така, мой човек.
	— Вече работиш — каза Старк, засили се и ритна масата с добре премерен каратистки удар. Тя цялата се разтресе; бирените кутии, торбата с кокаин и парчетата недояден сандвич се разхвърчаха на всички страни. Карабината падна вляво от Старк и той срещна погледа на Лайънел, отправен към нея. Кимна веднъж, усмихна се и прошепна:
	— Дори не си го помисляй.
	Чернилката кимна в отговор и каза:
	— Добре, седемдесет и пет.
	Старк преброи банкнотите. Негърът ги сграбчи и също ги преброи два пъти, задържа ги на светлината, лизна ги, опита се да размаже мастилото.
	— Истински са — каза Старк. — Да се надяваме, за твое собствено добро, че и твоите хартийки също ще бъдат истински.
	— След два дни — каза негърът и прибра банкнотите в джоба си.
	— Вдругиден, в два часа, пак тук.
	— Хей, мой човек, ти за к’во ме мислиш? Да не съм разносвач на пици случайно? Не мога просто да бъда тук, когато ти кажеш. Аз…
	Старк го спря с вледеняващ поглед. Думите на Лайънел просто увиснаха във въздуха. Той преглътна мъчително, а Старк каза:
	— Разбира се, че можеш. Аз съм клиентът, нали?
	Лайънел кимна и отново погледна към карабината. Старк се наведе, вдигна я, извади пълнителя и провери задната част на цевта. Беше празна. Погледна отново към негъра, прониза го със своите очи на убиец и прошепна:
	— Никога не си играй с оръжия, приятел. Могат да гръмнат и в твоето лице.
	После прибра пълнителя в джоба си, хвърли обратно празната карабина и излезе.


	Четиридесет минути по-късно Старк спускаше мерцедеса на Кинкейд надолу по Трищатската магистрала към Ниър Уестсайд, пресече кръстовището на Рандолф и Крийн и паркира на улицата. Вятърът се беше усилил, а градусите бяха паднали още повече. Заключи вратата на колата, пресече тротоара и влезе в един ярко осветен магазин на „Мидуей Електроникс“. Знаеше какво търси, така че му отне само девет минути да напълни малката количка за пазар с шарени кутии.
	Служителят зад щанда притискаше телефонната слушалка между брадата и рамото си, прелистваше някакъв дебел каталог и говореше на събеседника си:
	— Не, не, не. Няма такова нещо. Да, преди шест месеца прекратиха производството. Не се сещам за никой, който може да я има, или поне никой местен магазин. Може би в няколко магазина в Ню Йорк все още може да са останали. Трябва да потърсим в рекламната притурка на „Електрониката днес“. Да, на гърба. Разбира се.
	Той затвори телефона, втренчи поглед през дебелите си очила с рогови рамки към Старк и попита:
	— Това ли е всичко?
	— Щандът ви за 15-микрофарадови усилватели е празен. Свършили ли са?
	Човекът изглеждаше изненадан. Попита:
	— Сигурен ли сте, че е празен?
	— Проверете сам.
	— Исусе — промърмори той. — Рон? Рон!
	От склада долетя глас, който изкрещя в отговор:
	— Да?
	— Донеси няколко 15-микрофарадови усилватели.
	— Добре, шефе.
	Шефът поклати глава и каза:
	— Вече не може да се намерят добри помощници. Разбирате какво имам предвид, нали?
	Старк кимна, без желание да завързва разговор. Погледът му случайно се насочи надясно и забеляза на бордюра отвън да спира една патрулна кола. Бавно се обърна с гръб към нея и застана така, че ченгетата да не могат да видят лицето му.
	Сега вече беше доволен, че служителят се бе оказал разговорлив. Точно в този момент той му обясняваше:
	— Рон ще ви ги донесе. Ще ви покажа няколко различни модела.
	— Имате ли „Телефункен“?
	Шефът поклати отрицателно увисналите си бузи.
	— Не. Не могат да се продават на тази цена, не и след подбиването на цените, което дължим на японците.
	— Аз лично не харесвам японската техника.
	Собственикът сви рамене и отвърна:
	— Засега нямаме много оплаквания. Повече са проблемите с корейските и тайванските продукти. Ако имаме само такива, клиентите предпочитат да вземат бракуван модел.
	— Какъв му е дефектът?
	— Няма контрол на качеството. Ако усилвателят не съединява на спектрален волтаж, съседната верига се разпада на парчета. Изглежда, че първо работи нормално за известно време, после изведнъж се прецаква. На вид ги правят по-добри, отколкото са в действителност.
	— Имате ли „Филипс“ или „Дженеръл Електрик“?
	— Мисля, че в момента имаме „Филипс“. Рон, имаме ли „Филипс“ при микрофарадовите?
	Вратата на склада се затръшна.
	— При мен е, шефе.
	— Изнеси го тук, а останалите ги нареди на щанда.
	— Ще ги изпусна, шефе.
	Шефът отново поклати увисналите си бузи и каза:
	— Толкова е некадърен.
	Зад гърба на собственика говорителят по телевизията прекъсна вечерните новини и започна да съобщава:
	— Бягството от миналата нощ от строго охранявания затвор Стейтвил е оставило след себе си кървава диря от трупове, водеща право към Чикаго според източници от ФБР, които са получили съдебно нареждане за залавянето на Тимъти Старк, описан като изключително опасен…
	Старк почувства, че вътрешностите му се смразяват, когато показаха снимката му без брада. Собственикът беше прекалено зает с изчисляването на печалбата за деня и без да забележи смущението на клиента си, попита:
	— Как ще платите?
	— Колко излиза общо?
	— Нека да видим — дисплей, програмер, чип 386, захранващи проводници, клещи, контактни прекъсвачи, поялник, 9-волтови батерии и… имам по-осъвременена версия на програмера, ако искате…
	Старк поклати глава.
	— Нещо друго?
	Старк се огледа наоколо и видя електрическа машинка за подстригване с вграден отстрани гребен. Кимна към нея и попита:
	— Това достатъчно добро ли е?
	— Разбира се. Да не би да имате деца?
	— Моля?
	— Предположих, че искате да спестите пари от подстригването на децата. Така ли е?
	— Да — отговори Старк.
	— Общо излиза 285 долара и 83 цента.
	Старк не можеше да си позволи да плати такава сума в брой, така че му оставаше само една възможност:
	— Ще платя с „Американ Експрес“.
	— Добре. Само дайте да проверя картата.
	Собственикът я взе, преди Старк да има време да размисли, и се заклати към края на щанда, като се загледа в пътеката между щандовете. Изведнъж се разкрещя на помощника си:
	— Рон! Хей, Рон! Нареди тези крушки на рафта и внимателно… Не, не, не… не там. Слушай, не помниш ли, че сменихме мястото.
	За по-сигурно шефът реши сам да отиде да покаже на момчето къде точно да ги нареди.
	Веднага щом той изчезна зад първата редица рафтове, Старк извади портфейла си, измъкна сто и тридесет долара на дребни банкноти, сложи ги върху щанда, после загреба покупките и ги натъпка в джобовете на якето си. Събраха се без проблем.
	Щеше да мине известно време, докато шефът преброи парите, след като открие, че картата на Фелдстайн е невалидна. Човекът просто си искаше парите. Щеше да му отнеме около две минути, за да разбере, че е прекаран. По това време Старк отдавна вече щеше да си е отишъл.
	Той все още можеше да чуе говорителя по телевизията да мърмори: „Смята се, че е въоръжен и изключително опасен. Ако мислите, че сте видели този човек, не се опитвайте сами да предприемате срещу него каквото и да било. Обадете се на следния номер…“.
	След като прибра покупките, Старк се плъзна незабелязано към предната част на магазина и безшумно излезе навън. Попадна в разбеснялата се виелица, а вятърът го подхвана и го понесе право към патрулната кола, преди да успее да си възвърне равновесието. През леко открехнатия й прозорец чу едното ченге да казва:
	— „Мечките“ нищо няма да направят, мой човек. Дитка им е проблемът. По дяволите, не. Залагам пет долара, че в събота…
	Старк профуча край тях, погледна назад към ярко осветения магазин и видя как шефът се връща с картата „Американ Експрес“ на Фелдстайн. После погледна надолу към щанда и ченето му увисна. Секунди по-късно Старк вече беше завил по Рандолф и бе пришпорил мерцедеса право напред.
	„При Брад, оръжия и амуниции“ заемаше двуетажна сграда на Честнът, на няколко пресечки от Ласал и много близо до гаража. Когато свършеше тук, щяха да му останат двадесет минути да паркира отново скъпата кола на Кинкейд и да се яви на работа в Уотърфронт Тауърс.
	Когато Старк влезе в магазина, над него звънна малък звънец. Рафтовете бяха високи, пътеките между редовете тесни, лавиците претъпкани с оръжия. В заключени стоманени витрини зад задния щанд имаше кутии с амуниции калибър от 22 до 55 милиметра. Служителят беше слаб, около петдесетгодишен, с посивяла коса, силно сплъстена около челото му, и дълга воняща пура, увиснала от тънките му устни. Все още с пура в уста той каза:
	— Затварям след петнадесет минути, господине.
	— Добре — отвърна Старк.
	— Просто исках да знаете.
	Необезпокояван от никакви шумове, Старк се разхождаше по дървения под и се наслаждаваше на дългите цеви с нарастващо вълнение. Тогава мърлявият служител пак се обади:
	— Не ви попитах дали бих могъл да ви помогна, защото повечето посетители знаят какво търсят. Но ако вие…
	— Всичко е наред — отвърна Старк и се насочи към стъклените витрини, разположени от страната на касата. На първия вътрешен ред беше сложена огромна лепенка — „С гаранция от Смит и Уесън“. Освен това там лежаха внушителен брой пистолети с възходящ калибър и номер на цевта.
	— Търся Магнум 347 или 44 — каза Старк.
	Онзи се ухили и почука с ноктите си по стъклото.
	— Мръсният Хари, а? Или може би само малък проблем с гризачи?
	— Да, разбира се — каза Старк и също се усмихна.
	— Имаш ли разрешително?
	Старк поклати глава, после каза:
	— Клас 3.
	— Е, имам нещо специално при кобурите тази седмица. Ще ти струва само толкова, колкото дни остават до Коледа.
	— Какво точно имаш?
	Кльощавият служител оголи пожълтелите си зъби и каза:
	— Ако търсиш нещо наистина елегантно, което да няма нищо общо с кобура на Мръсния Хари, имам един къс Ръгър 357. Той е върхът, по-добър е от 4-инчовия Магнум 357 и е проектиран за Агенцията за борба с наркотиците. Дулото е шест сантиметра, пригоден е за рамо или за гръб. Ето, погледни.
	Той отвори една кутия и измъкна пистолета. Старк го взе, хвана го с две ръце и го насочи в различни посоки на помещението, целейки се в камуфлажните костюми, които висяха по стените.
	— Хубав е — каза той. — Колко струва?
	— По принцип четиристотин. Но, както казват, в Чикаго никой не плаща всичко. И ние също трябва да сме конкурентоспособни. Специално за теб ще го сваля на триста и ще прибавя коледно намаление в края на работния ден. Ще ти го дам за 285.
	— Като се сложи на гърба, личи ли си много?
	— Не, по дяволите. Едно леко яке го скрива идеално.
	Старк кимна и остави пистолета.
	— Ще го взема с кобура. Имаш ли патрони?
	— Да, разбира се. — Продавачът разтърси една връзка ключове, която висеше на колана му. — Какви искаш?
	— Кутия от 30–06.
	— Това със сигурност го имам. „Ремингтън“?
	Старк кимна. Мършавият тип засмука от пурата, изтръска я на пода и взе една кутия патрони, която сложи до пистолета.
	— Дай ми няколко и за този 357. Освен това случайно да имаш някакви австрийски пистолети?
	Кльощавият продавач рязко се обърна и попита:
	— Оръжието на бандитите ли? Това, дето не го хващат рентгените?
	Старк размаха и двете си ръце в знак на отрицание и се ухили до уши, после се изсмя грубо и каза:
	— Просто любителски интерес към Клас 3. Аз съм колекционер, забрави ли?
	— Е — онзи се позабави една секунда, — добре. Имам един демонстрационен модел. С него никога не е стреляно. По дяволите, дори никога не е бил зареждан. Има 9-милиметрова цев и пълнител за седем патрона.
	— Дай да го видя — каза Старк.
	— В задната стая е — каза продавачът и се обърна. — Ще ми направиш ли една услуга?
	— Дадено — каза Старк, докато претегляше на ръка пистолета.
	— Обърни табелката на вратата, сложи я да пише „Затворено“. Все пак е Коледа и аз също имам да пазарувам.
	Старк бързо изпълни поръчението и се върна точно когато продавачът излизаше от задната стая. Мъжът се обърна към него:
	— Нали това търсиш?
	Вграден в графитна фиброподсилена термопластмаса, матовочервеният корпус блестеше като тъмен кехлибар, безупречно оформен като автоматичен пистолет — приличаше на играчка, която някое дете може да получи за Коледа.
	Старк го погледна, усмихна се и кимна.
	— Колко струва?
	— Голяма рядкост е, нали разбираш?
	— Колко?
	— Шест стотака.
	— Добре — каза Старк. — Ще взема всичко.
	Продавачът засия. Беше продал стока за деветстотин долара в последните десет минути от един ден, който иначе не се очертаваше като особено добър. Кимна веднъж и му каза:
	— Патроните ги вземи с теб, включително и 9-милиметровите, които ще ти дам за австрийската джаджа. За пистолетите обаче ще почакаш три дни за проверка и разрешително. О, майната му, съвсем забравих. Имаме Клас 3, така че просто направо ще чукна в касата всичко заедно. Какво ще кажеш?
	— Добре звучи — каза Старк и почувства как тръпката на вълнението премина през цялото му тяло.
	Продавачът тъкмо се навеждаше, за да впише покупките, когато Старк погледна с интерес дръжката на пистолета 357 и попита:
	— Това тук драскотина ли е? Имаш ли друг?
	Слисан, кльощавият тип се надвеси над щанда и започна да изучава дръжката на пистолета. В същия миг Старк светкавично протегна дясната си ръка напред, изви силно торса си и вкара палеца и показалеца си дълбоко в очите на жертвата. Отвътре на високи струи плиснаха фонтани кръв, докато умиращото тяло се опитваше да си поеме дъх и жадно нагълтваше въздуха от стаята. Старк стисна окървавените си пръсти, дръпна силно и преметна гърчещото се тяло през стъкления щанд, като натискаше с всичка сила, за да стигне до мозъка, после хвърли потрепващото тяло на пода и срита с ток трахеята. Последва тишина. Прекрасна, убийствена тишина.
	Старк свали обувките на мъртвия продавач, а после и чорапите, и избърса с тях петната от кръв по якето си. Пое си дълбоко въздух веднъж, два, три пъти, свали ключовете от колана на жертвата, мина зад щанда и отключи шкафа с патроните. След няколко секунди беше намерил онова, което търсеше. Сложи две кутии 9-милиметрови патрони върху щанда.
	— Добре — каза си той.
	В дъното на магазина проблясъкът на някаква ослепителна светлина привлече погледа му. Той се обърна и видя 30-сантиметров нож „Викторинокс“. Усмихна се зловещо и каза:
	— Трябва да бъде мой.
	Така че си го взе.
	После направи една последна обиколка из магазина и забеляза табела с надпис: „Бронирани жилетки. Леки, тънки и удобни“. Той премери различни номера, като ги налагаше върху гърдите си, и най-накрая откри една, която му стана. Взе я и я преметна през ръката си.
	Погледна часовника си и видя, че вече беше крайно време да тръгва. Само след дванадесет минути трябваше да бъде портиер.


	Старк прибра в гаража мерцедеса на Кинкейд без нито една драскотина и отново погледна часовника си. Оставаха му само девет минути. Сграбчи придобивките си, стисна ги, за да не се изхлузят от синьо-жълтото му яке, и се втурна презглава надолу по стълбите. След секунди излетя на улицата и препусна, без да обръща внимание на свирещите клаксони и без да спира дори за миг. Тичаше с всички сили и най-сетне стигна, останал съвсем без дъх, до входа на Уотърфронт Тауърс.
	Мускулестият пазач, който седеше в будката, промуши глава през малкото прозорче и попита:
	— К’во искаш, мой човек?
	Старк отвърна:
	— Аз съм новият нощен пазач.
	— А, на мястото на Рамон?
	Старк кимна.
	— Потърси Спук.
	Мускулестият тип изгрухтя и се почеса по рамото.
	Старк кимна отново. Постепенно започваше да успокоява дишането си. Изведнъж усети, че целият смърди. Не се беше къпал, откакто избяга от затвора. Първото нещо, което трябваше да направи, след като се настани, беше да се изкъпе. Хората забелязват миризмата по-бързо от външния вид, а той ни най-малко не искаше да се набива на очи.
	Коридорът на партера завършваше с отворена врата. В стаята имаше телевизор, от който долиташе острият звук на цигулка, и по лакираната врата преминаваха отраженията на сменящите се образи. Старк надникна вътре и видя един негър, който поразително приличаше на мистър Клин, дори и по обеците. Единствената разлика бяха снежнобелите мустаци и тънките очила със златни рамки, които при този липсваха. Ръката му бе протегната напред с обърната надолу китка и той нервно движеше пръсти като пианист. По върховете им един лъскав сребърен долар се претъркулваше от палеца до кутрето, преобръщаше се и се връщаше отново и отново. Всичко ставаше, без да гледа, тъй като очите му бяха приковани в телевизора. Без да отмества поглед, негърът попита с дълбок басов глас:
	— Ти ли си Гари?
	— Ти ли си Спук? — задъхано отвърна Старк, който все още не беше възстановил напълно дишането си.
	— Така ме наричат*. Но ти недей да ми казваш така. Никой не ми казва така, ’щото знае, че ще го пребия. Чаткаш ли?
	[* Привидение. — Бел.ред.]
	Чернилката се изправи. Беше висок около метър и деветдесет. Погледна надолу към Старк и се усмихна.
	— Всички се опитват да ни вкарат в беля, мой човек. Виждаш ли, на белите задници не им харесва да работят за негър. А на теб харесва ли ти, Гари? Имаш ли някакъв проблем?
	Старк поклати глава.
	— Парите са едни и същи. Няма значение дали шефът е черен или бял.
	— Много правилно, Гари. Какво имаш вътре в якето, мой човек? Да не би да ми носиш коледни подаръци?
	Спук докосна повърхността на якето и се опита да бръкне вътре, но Старк бързо се отдръпна назад.
	— Някои тоалетни принадлежности — каза той.
	— Добре, ’щото наистина имаш нужда от хубаво къпане. Но първо ще ти покажа к’во трябва да правиш.
	Спук размърда ноздри и рече:
	— Уао! Но трябва много добре да се насапунисаш, мой човек. Чаткаш ли?
	Старк кимна.
	Спук го поведе по цялата дължина на коридора и когато стигнаха до другия край, блъсна тежка противопожарна врата и двамата попаднаха в оглушителния грохот на котелното.
	— Това е сърцето на цялата сграда. Ето къде въртим парното, топлата вода и пускаме тока. В моята стая са охранителните системи. Нали се сещаш, аларми, противопожарни и други такива? — крещеше Спук.
	Старк отново кимна.
	Излязоха през друга аварийна врата на отсрещната страна на помещението и попаднаха в малък коридор, който смърдеше на застоял боклук.
	— След известно време ще свикнеш с това — каза Спук. — Но ти не се оплакваш, нали, Гари? Всички хора, които ми изпраща Хаунд, са такива. Не се оплакват.
	Спук се изкиска, докато самодоволно вървеше напред, а широките му рамене потъваха и се издигаха на всяка крачка. В края на късия коридор той удари по една врата.
	— Това е домът ти сега, Гари. Дори има душ. К’во ще кажеш?
	Старк отново кимна и престъпи през прага на отворената врата. Огледа се наоколо и видя купчина дрехи, снимки на момичета с изписан върху лицата им екстаз и ръце върху слабините, както и разхвърляно бюро с някакъв механизъм върху него, който Старк не можа да разпознае. Тогава Спук обясни:
	— Това са боклуците на Рамон. Нямах време да разчистя, след като пукна, мой човек. Така че ако искаш, можеш да ги изхвърлиш.
	Старк вдигна апарата от бюрото, започна да го върти в ръце и да го изучава. След като забеляза интереса му, Спук каза:
	— Също можеш да го изхвърлиш, мой човек.
	— Какво е това?
	Спук вдигна длани и ги събра до устните си като тръба.
	— Я, той говори!
	После се засмя и каза на Старк:
	— Обзалагам се, че никога не си вършил такава работа.
	Старк поклати глава и остави обратно джунджурията.
	Спук посочи към нея.
	— Това е запирачка. Закачваш скобите отгоре на рамката на вратата и изправяш клина. — Спук с усилие разтвори скобата и я запъна. — А когато вратата се отвори — той бутна механизма и клинът отскочи в рязка дъга, — клинът се спуска на мястото си и всеки, в това число и Рамон, може пак да влезе през вратата.
	Спук си пое дълбоко въздух и поклати глава.
	— За мъртвите или добро, или нищо, но Рамон си беше мухльо, мой човек. Работата е такава, че трябва да висиш тук през цялата нощ. Така че не му дадохме ключ, защото се предполагаше, че по _цяла нощ_ е тук. Рамон обаче обичаше да купонясва, обичаше да закъснява по много. И по този начин се вмъкваше и измъкваше през товарния вход, след като всички от смяната си тръгнат.
	Старк кимна.
	— И гледай да не ти идват ня’кви идеи.
	Старк поклати глава.
	— Ще се отърва от всичко това.
	— Така ще бъде най-добре. Приятелчетата, които живеят тук, не плащат по четири хилядарки на месец, за да им зее задната врата отворена. Разбираш к’во ти говоря, нали? А и кой, мислиш, пръв ще хвръкне с тая лайняна мегатонна експлозия, ако нещо се изкофти?
	Спук потупа гърдите си с показалец.
	Старк отново кимна и повтори:
	— Ще разкарам тази играчка.
	Спук се усмихна.
	— Започна да ми харесваш, Гари. Сега ще ти покажа всичко останало, мой човек. Първо количката. След полунощ взимаш количката за бельо и събираш всичко, оставено пред вратите. Така е в целия град! А виждаш ли тази сива лента?
	— Да, разбира се.
	— Това е еластична лента. Виждаш, че килимът се е отковал или че нещо е скъсано, и отбелязваш. Управителят не иска да ни съдят за щети, нали разбираш? К’во друго? А, да. Виждаш ли бялото пластмасово шише ей там?
	Старк отговори:
	— Да?
	— Когато обикаляш и забележиш петна или следи от обувки, пръсваш от това, изтъркваш с парцал и всичко изчезва.
	— Какво е това?
	— Какво какво е? — Спук се изплю раздразнено.
	— Това, почистващото.
	Спук наведе черното си лице над него, разроши мустака си и отговори:
	— Не казвай на никого, но е хлороформ.
	— Сериозно?
	— Само не го вдишвай, мой човек. Веднага ще те тръшне. Само че, боже мой, да знаеш как чисти. Обаче вече абсолютно не може да се използва. Властите казват, че разяждало черния дроб. Ама аз пък казвам тогава — защо не ни спрат и пиячката?
	Спук се изкиска сподавено и си отговори сам:
	— Защото ще последват още забрани. А едно от нещата, с които Чикаго знае как да се справя, са забраните. Чаткаш ли?
	Старк започваше да се изнервя. Вече започна да забелязва колко огромен е Спук и колко малка е стаята.
	— Слушай, нещо да питаш, преди да си тръгна?
	Спук почука по екранчето до вратата. Три квадратни нули блестяха в кутийките.
	— Виждаш ли това?
	— Да не съм сляп?
	Спук се наведе надолу, отключи някакво чекмедже и измъкна друга джаджа. Изглеждаше като нещо средно между пистолет и джобен нож. В единия край имаше дръжка, която преминаваше в спусък под цевта и завършваше с малко плоско острие с прорез за удължаване.
	— А това виждаш ли?
	— Да, и това също.
	— Ето това е истината, мой човек. Всички онези хора там горе — и той заби пръст към тавана във въображаема линия, свързваща всичките двадесет и седем етажа на сградата — разчитат на теб.
	— На мен?
	— Ти си техният ангел хранител, мой човек. Ако нещо се случи и изпаднат в беда, ти ще трябва да ги спасяваш. Звънят долу, когато получат сърдечен удар, или просто се задавят с парче филе миньон, или пък когато се подпали готварската печка, изобщо за всичко. Ти взимаш тази малка джунджурийка, слагаш я в ключалката и без проблем влизаш вътре.
	— Шперц — предположи Старк.
	— Майната им на шперцовете, мой човек. Това се нарича езиче. Правят ги само за полицията и пожарната.
	Старк кимна веднъж и попита:
	— Тогава откъде се е взело тук?
	Спук сви рамене.
	— Влиза във всяка скапана врата, където и да е. Но гледай да не ти хрумват разни идеи. Рамон имаше много идеи. А ти знаеш какво стана с него, нали?
	Рамон не беше негов проблем. Той сви рамене.
	— Имам ли униформа?
	Спук отговори:
	— Тази вечер използвай на Рамон. Утре, когато отново дойдеш, ще ти дадем друга.
	Старк кимна за последен път.
	— Накратко — каза Спук и кръстоса силните си ръце върху гърдите: — Нощният пазач взима бельото и боклука. Чиниите си ги прибират сервитьорите по стаите, така че не ги взимай ти. Разбра ли?
	— Разбрах — каза Старк.
	И наистина беше така. Най-сетне бе разбрал как се подреждат нещата в плана му. Сега вече можеше да действа.


>	Двайсет и пета глава

	Старк се постара да свърши всичките си задължения, преди да тръгне. Да няма никакви оплаквания, никой да не го търси. Защото, ако никой не го потърсеше, изобщо нямаше да забележат, че липсва. А когато се върне, издайническата лента, задържащата резето на задната врата, щеше вече да е махната.
	Дванадесет минути по-късно той бързо се изкачваше нагоре по стълбите на паркинга и успя да стигне до седмия етаж само за една минута. Носеше макарата еластична лента, бутилката хлороформ, запирачния клин и езичето; Старк отвори багажника на мерцедеса и ги сложи вътре. След това отиде до пикапа на Уормс, взе пушката 30–06 и я премести в колата на Кинкейд.
	Гащеризонът на Рамон му беше прекалено впит, стискаше му горе в раменете и се усукваше около глезените му, но той не му обръщаше внимание. Твърде скоро щеше да се отърве от него. Когато стигна до бариерата на изхода, Старк мина покрай слаб мъж с чалма, който се наведе и му каза:
	— Хей, пет пари не давам к’ви ги вършиш, приятелче, но ако Хаунд те хване, може да те изрита като мръсно пале. Що се отнася до мен, това к’во ще кажа аз, изобщо не съм те виждал, изобщо не съм те пускал навън. Става ли?
	Старк кимна.
	Бариерата се вдигна. Мерцедесът навлезе в движението и се присъедини към веригата от фарове. После зави на юг по Ласал и се отправи към Лууп. Светофарът точно светваше червено, когато изскърцаха спирачки и Старк реши, че са неговите. После обаче се замисли, погледна огледалото за обратно виждане и видя светлините на полицейска кола, спряла се на една кола разстояние.
	Той се усмихна, борейки се със страха. Все пак е Коледа. Тези типове сигурно изобщо не мислят за него.
	Патрулната кола премина в лявото платно, придвижвайки се напред.
	Успокой се. Какво ли мислят да правят тези типове? Сега е шибаната Коледа, а аз съм шибаният невидим. Ето какво съм! И цялата шибана кола е невидима! Така че какво ще ми направят?


	Телефонът иззвъня, прорязвайки мрака. Тъй като тъмнината отдавна не плашеше Спайк, той протегна ръка, сграбчи слушалката и я премести до ухото си. Дебра леко вдишваше и издишваше, потънала в дълбок сън. Той изпусна една тежка въздишка и прошепна:
	— Халек.
	— Спайк, Ковалски се обажда.
	— Убиец, колко е часът?
	— Сега е часът, когато вампирите танцуват, мой човек.
	Спайк се прозя и попита:
	— Наистина, колко е часът?
	— Дванадесет и десет. Нощта едва започва.
	Спайк се пребори със следващата прозявка, почувства, че започва да се разсънва.
	— Не ми казвай, че само ни проверяваш как сме.
	— Не. Мисля, че хванахме Старк.
	— _Какво?_
	Спайк чу как думите му отекват в тишината и рязко се изправи, повтаряйки шепнешком:
	— Какво?
	Дебра помръдна до него, протегна ръка да докосне рамото му и също повтори:
	— Какво?
	— Нещата звучат добре. Хванали са един тип с неколкодневна брада и луксозна кола с телефон. Съвпада с описанието на Старк.
	— Как?
	— Изглежда нелепо. Понякога просто си караш наоколо, но някак си не изглеждаш нормално. Тогава ченгетата включват светлините и спират край теб за проверка.
	— Старк просто се е оставил да го хванат?
	Ковалски се прозя, преди да отговори:
	— Опитал се е да се държи нормално, да се измъкне с непринуден разговор. По дяволите, вече го е направил веднъж с щатския патрул, след като е пречукал онзи човек на Трищатската магистрала. Но този път късметът му не е проработил.
	— Исусе, сигурен ли си, че е той?
	Ковалски въздъхна отново.
	— Звучиш точно като Яно. Сигурен ли съм? Сигурен ли съм? Сигурен ли съм? Достатъчно сигурен, за да си измъкна задника оттук и да отида да проверя. По дяволите, това все пак си е моят случай.
	— Исусе — прошепна Спайк, — може би ще извадим късмет.
	— Нали? Е, крайно време е да ни дойде късметът след онзи кошмар, който преживяхме миналата година. Просто помислих, че би искал да знаеш.
	— Обади ми се, когато разбереш със сигурност — каза Спайк.
	— Върви да спиш, Спайк — каза Ковалски и затвори.
	Дълбокият гърлен глас на Дебра измърка:
	— Кой беше?
	— Ковалски.
	— И? — Тя се прозя.
	Познаваше я достатъчно добре, за да усети скрития въпрос. Така че просто й отговори:
	— Смята, че се хванали Старк на улицата.
	— Без майтап?
	Спайк поклати глава в тъмнината, знаейки, че тя ще го види.
	— Хайде да поспим. Това ще бъде най-големият удар на Ковалски. Чакал го е през цялата си кариера, Спайк.
	— Ще ми се да получа потвърждение.
	Съненият глас на Дебра каза тихо:
	— След половин час отново ще се появят репортерите, Спайк. Готов ли си за това в… колко е часът?
	— Малко след полунощ.
	— Обади се на Харолд. Кажи му да не пуска никакви репортери. После изключи телефона, скъпи. Всичко свърши.
	Докато се подчиняваше, Спайк все пак се колебаеше. Ала въпреки това призраците, които вижда един сляп човек, обикновено са сенки, които на сутрешна светлина изчезват. Понякога обаче в тихите следи и разбиващите се шумове на вечната тъмнина се крие нещо, което светът на зрящите не може да усети, преди да е станало твърде късно.
	Когато свърши с наставленията към досадно любопитния Харолд и изключи телефона, Дебра каза:
	— Весела Коледа, Спайк! Може би все пак има Дядо Коледа.


	Старк се отпусна на задната седалка на мерцедеса, скрит добре в сянката, която хвърляше яркият прожектор на задния вход към хотел „Карлтън“. Ако все пак някой се появеше, щеше да задейства зареденото блокиращо устройство на Рамон. Той знаеше, че действа, беше го изпробвал още в Уотърфронт Тауърс. След това всичко беше само въпрос на бързина.
	Студът вече беше започнал да нахлува във вътрешността на колата, когато една тъмна фигура премина през стоманената врата и изникна в пространството, осветено от прожектора. Беше някакъв тип с наметнато палто, който трепереше. Той промърмори:
	— Хм? Кой е там?
	В този миг една бездомна котка скочи на площадката пред вратата, като мяукаше и размахваше тънката си гола опашка право към него. Внезапно успокоен, човекът се приближи смело напред, остави вратата да се затвори зад гърба му и коленичи да погали котката.
	— Лошо, лошо котенце — каза той. — Знам какво си правила. Яла си помията на готвача Франк.
	Той се засмя.
	— Няма нищо, и без това никой друг не би хапнал от нея. Освен това ти имаш нужда. Но, Исусе, знаеш ли, че уплаши до смърт стария Харолд. Внимавай, ей. И не се помайвай много. Ако се мотаеш наоколо твърде дълго, ще свършиш при Франк като специалитета на деня, ясно ли ти е това?
	Старк премигна и разпозна портиера, който тази сутрин беше изпратил психиатъра до тротоара. Разбира се, че беше той. Старк погледна часовника на таблото и видя, че беше почти един. Дебнеш отвън, нали, Харолд? Не ми обръщай внимание. Просто минавам оттук.
	Харолд се изправи и внезапно с все сила ритна котката в хълбока и тя отхвръкна със скимтене във въздуха. Приземи се върху капака на мерцедеса с глух трясък и започна да лази и да съска, като се опитваше да избяга.
	Старк се зачуди дали беше одраскала скъпоценния лак на Кинкейд.
	Когато Старк отново насочи очи към вратата, Харолд беше изчезнал като убит актьор, когото току-що са изнесли от сцената.
	Секунди по-късно някакъв стар двигател започна да се бори със студа, опита се да запали веднъж, два пъти, но така и не успя. Старк промърмори:
	— Хайде бе, задник. Разкарай се. Не ми казвай, че се налага и теб да убия.
	Сякаш наистина чул думите му, двигателят се събуди за живот, форсира със силно ръмжене и раздрънканият додж „Стрела“ се понесе надолу по алеята. Старк изчака фаровете да изчезнат в далечината, после взе нещата си и тръгна към сградата.
	Вече вътре, Старк си спомни какво бе казал Спук за нещата, които са едни и същи навсякъде, във всички хотели, общежития и жилищни сгради. Едното бе, че задължително трябва да има нощен пазач. А ако този пазач беше достатъчно сръчен, трябваше вече да е приключил с обиколката си. Може би дори бе потънал в дълбок сън.
	Това щеше да е най-лесният начин, но нещата никога не ставаха лесно за Тим Старк. Не очакваше да станат така и тази нощ. Разбира се, можеше да изиграе ролята на извънреден нощен пазач, но трябваше да скрие пушката си. Беше лесно да обясниш торба с пособия, но с оръжието беше по-трудно.
	Той се изсмя.
	Първо, къде ли беше? Къде беше това нещо, което е еднакво навсякъде? От лявата му страна долиташе монотонният звук на котелното. Може би беше там. Той влезе вътре и видя котлите, задвижваните с пара витла, електрическите кутии и ключовете за пожарна тревога, огромните овлажнители и кондензационните бобини, компресора. Старк се отправи надолу по оградените с решетки стълби и чу отнякъде дрънченето на гаечен ключ.
	Погледна бързо вдясно.
	И тогава зърна един негър със зелен потник, лъщящ от обливащата тялото му пот, който сменяше някакъв клапан. Мъжът излая:
	— Какво, по дяволите, си тръгнал да търсиш тук бе, задник?
	Старк насочи късата и дебела цев на рязаната пушка към него и видя как очите му се разширяват секунда преди отговора:
	— Това.
	Уби го само с един изстрел.
	Силният шум от куршума се разпадна в останалите звуци, докато негърът гледаше с ужас кървищата червена рана, бликнала от гърдите му. Притисна я с две ръце, изпъна шия назад, примигна веднъж и рухна право напред.
	Старк го прекрачи, ритна главата му настрани, надзърна в мъртвите му очи и каза:
	— Ти трябва да си нощният пазач. Наминах да те сменя, но само за тази нощ. Утре цялата сграда си е пак твоя, стига да си в състояние да работиш.
	После бавно пристъпи назад, премина през скърцащите панти, които го изведоха на аварийното стълбище, и стигна до това, което търсеше — намираше се точно до сервизния асансьор.
	Старк отиде до количката и струпа отгоре всичките си приспособления — оръжието, бутилката хлороформ и еластичната лента, а когато стигна до езичето, се позабави.
	Точно срещу него бяха заключените широки врати на сервизните асансьори, изцапани с черни струйки. От лявата му страна на височината на гърдите имаше табло за ключовете.
	Но къде беше ключът? В нощния пазач?
	Старк не бе видял нищо, а и не бе чул нищо да се удря в боядисания бетонен под, когато онзи се строполи на земята. Какво да прави тогава? Спук не беше ли казал, че езичето отваря всякакви врати? Защо не и на асансьори? Старк не беше сигурен.
	Но реши да опита. Плъзна странно оформеното острие на ключа под запъващото резе, почувства как щифтовете изщракват, и бутна спусъка. Барабанът под острието опита да се превърти по посока на часовниковата стрелка, но срещна съпротивление и опита на другата страна. Тогава се завъртя.
	Вратата на асансьора шумно се отвори и пред него се разкри разкъсаното ватирано сребристо уплътнение, разкрасило като гоблен стените на кабината. Освободи спусъка, острието на ключа се отпусна и той го дръпна.
	После бутна количката вътре. Огледа се наоколо и видя друго табло, вкара езичето, натисна едно кръгло бяло копче. Докато вратите се затваряха, отстрани на циферблата светна числото три. Секунди по-късно кабината се издигна.
	Когато спря и вратите се отвориха, той отново мушна езичето, за да останат така, избута количката и се озова в тъмно, миришещо на мухъл помещение. Вляво имаше дебела двойна врата с две малки, покрити с телена мрежа прозорчета по средата, които гледаха към покрития с плюшен килим коридор. Вдясно друга тежка врата водеше към аварийното стълбище.
	Той я провери.
	Хубавият златен часовник на психиатъра показваше един часа. Погледна през малкото прозорче към коридора, застлан с бледоморав килим. Беше празен.
	Той рязко бутна двойната врата с предните гуми на количката и я изкара в коридора. Точно тогава разположеният по средата асансьор отвори врати. Преди да успее да се обърне, мъжът и жената вече бяха излезли. Официално облечена двойка, около шестдесетте — и непрекъснато дърдореха.
	— Беше късно, Едгар. Мисля, че тя го направи нарочно. Винаги си е била невъзпитана и все още е.
	— Тя вече не е малка, Фрида, и съм сигурен, че не е целяла нищо лошо. Беше парти. Хората се забавляваха. Защо да надува тръбата и да гони всички по домовете им?
	— На поканата пишеше от осем до единадесет. Значи в единадесет гостите трябваше да започнат да си тръгват. Това е въпрос на добри обноски.
	— Тогава защо ние не си тръгнахме в единадесет?
	— Едгар! Приемът беше в _наша_ чест!
	— Защо тогава не можехме да си тръгнем, когато ни скимне?
	— Защото…
	Жената с побелели коси, увиснала кожа и празни очи рязко отпусна брадичка и остана с отворена уста, загледана в приближаващия се Старк. Обърна се към Едгар и каза:
	— Не разбирам защо за тази работа не взимат хора, които изглеждат по-добре. Някои от тях са наистина ужасни.
	— Това е само момчето от хотела. Хайде, ела, остави го да работи спокойно.
	Да, кучко. Остави ме да работя. Или ще ти счупя шибания врат, вещице.
	— Обещай ми, че ще поговориш с управителя, Едгар. Още утре. Името на това момче беше…
	— На табелката му пише Рамон.
	— Да, Рамон. Защо не може да бъде симпатичен като Харолд? Защо трябва да изглежда така, сякаш се кани да ме убие или и по-лошо?
	— Фрида, ти си уморена. Никой не се кани да те убие. Това е само момчето.
	Момчето.
	Старк се усмихна, докато двойката отключваше вратата и влизаше в апартамента. Старият прилеп обаче не се отказваше лесно:
	— Добре, не миришеше, но би трябвало да го накарат да си обръсне брадата. Изглежда като бродяга, а на бродягите мястото им е навън. Не плащаме тези безумни пари на управата, за да се разхождат бродяги по коридорите.
	Тогава, слава богу, вратата се затвори. И настъпи свещена тишина.
	Старк леко се облегна върху количката.
	Защо трябваше да се появяват точно сега? Дали щяха веднага да се обадят на управителя? Защо не? Трябва ли да ги убие и двамата? Сега ли?
	Старк почувства, че се вледенява и по гърба му започва да се стича студена пот.
	Спокойно, дишай дълбоко.
	Едно, две, три, четири… Вече беше по-добре. Като бавно започваше да се загрява, Старк продължи напред. Колелцата на количката скърцаха, докато тя залиташе ту насам, ту натам.
	— Млъкни — просъска Старк.
	Взираше се в номерата на апартаментите: 307. От другата страна: 306, 304.
	Ето го! Старк погледна назад, напрегнато се ослуша, дори затвори клепачи, за да се съсредоточи по-добре. Не се чуваше нищо. Сега действай, бързо. Той пъхна езичето в ключалката и се чу леко бръмчене. После натисна спусъка и внимателно го завъртя. От дъното на количката извади хлороформа, лепенката и рязаната пушка. Леко натисна вратата, влезе и я затвори след себе си.


	Сънят на Спайк последва нахлулия вятър. Студено. Страшно студено. Почувства, че коленете му потъват в дълбок сняг, препъва се, пада, после отново се изправя, вятърът го пронизва жестоко и изведнъж в рамото му се забива куршум, а после… понечи да изкрещи „Джейни!“, но се стресна, рязко се изправи, изпъшка и викът замря на устните му.
	— Само сън — прошепна той.
	От лявата му страна Дебра спеше спокойно. Господи, как й завиждаше. Все пак добре че поне единият от тях можеше да спи. Той отново се отпусна на възглавницата и в този миг внезапно почувства, че през тялото му преминава вълна от страх. Не беше просто сън. Контурите на звука в апартамента — един образ толкова отчетлив в неговата слепота, колкото са предметите за зрящите хора, контурите не бяха същите. Само миг и самата тишина бе станала по-различна. По-широка, като че ли вратата е била отворена и е прогонила тихите звуци, които обикновено се отразяват в нощта — стенните часовници или някой въздушен повей, в по-широки и по-дълбоки води, които отслабват или забавят благополучното им завръщане.
	Той изчака.
	Може би просто си въобразяваше. Понякога се случваше така — събуждаш се от някакъв ужасяващ сън и попадаш в странна смесица от действителност и фантазия. А и все пак Старк беше заловен. Нали?
	Не можеш просто да се завиеш презглава, Спайк. Така няма да постигнеш нищо. Нито ще можеш да заспиш, каза си той, докато не провериш пространството наоколо и не покажеш сам на себе си, че сенките са именно сенки, петна мрак без измерения, които понякога издават скърцане, стонове и странни шумове, но все пак са нищо, нищо и пак нищо.
	Той стана гол и бавно завървя нататък. Защо бавно? Ако наистина беше толкова сигурен, защо бавно? Няма никаква друга причина, само предпазливост. Защо предпазливост? Нямаше нужда да бърза, нали? Просто разходка преди сън, за да се увери, че всичко е наред. Всичко беше наред, нали?
	Ако не беше, предимството беше на негова страна. Защото беше тъмно, неговата нова и вечна обител до края на дните му. За другите обаче тя беше опасна, изпълнена със скрити сенки и невидими капани. За другите… Кои други? Кой?
	Някой.
	Той спря абсолютно неподвижен и разбра почти на мига. Може би беше заради миризмата. Тя докосна леко върха на носа му и инжектира суровия страх право в мозъка му. Не знаеше какво беше, нито откъде идваше. Само че беше чуждо и беше тук. Вътре. Сега.
	Звуци. Звуци толкова недоловими, че никое друго ухо не би могло да ги чуе. Влачене. Стъпки по килима. Долови тихо дишане, което бе някак рязко, познато. Като… Като телефонното обаждане тази сутрин?
	Не!
	Железните пръсти зашлевиха устата му, притискайки към нея нещо сладко, меко, лепкаво и зашеметяващо познато. Един остър студен кръг застърга под брадичката му и тогава чу гласа на Старк — веднага позна, че е той — който каза:
	— Кажи лека нощ!


	Колкото и да беше грохнала след тежкия ден, Дебра постепенно започна да осъзнава, че нещо не беше наред. Дребни неща. Тежестта на Спайк бе изчезнала от другата страна на матрака. Разбира се, той ставаше понякога, но винаги дръпваше завивките обратно, за да не й стане студено. Не и този път. Защо? Стаята не изглеждаше ли по-студена? Докато се питаше всичко това, от климатика до леглото усети прилива на топъл въздух.
	Може би нямаше нищо.
	Тя се прозя, после чу нещо — или някой — да се движи в стаята, много бързо, почти безшумно. Докато се опитваше да се обърне, леглото рязко се наклони и я запрати към другата страна. Влажен, не, направо подгизнал парцал натисна лицето й. Извивайки се яростно, тя отви голото си тяло и се спусна да вземе пистолета, който беше до леглото. Протегна ръка и вече успяваше да го докосне с върховете на пръстите си, когато нечия желязна хватка сграбчи като в менгеме глезена й и рязко я издърпа назад.
	— Ааа!
	Тя изпищя, изви се и стовари свободното си стъпало върху рамото му. Напрегна цялата си сила, за да се повдигне, и почти успя да изтласка натрапника, но той отново се наведе и я зашлеви силно през лицето.
	Зашеметена, олюляваща се, тя видя изпъстрилите мрака подскачащи точки светлина и разпери ръце. Бъди готова. О, господи, не припадай. За части от секундата усети силен пристъп на световъртеж и падна на коляно. Като се подпря с разперените пръсти на едната си ръка, тя разтърси глава, сякаш се надяваше клатенето да изхвърли звездите от зрителното й поле. Но тъкмо когато те започнаха постепенно да изчезват, силен замах и още по-силен удар се заби в рамото й и избухналите като шрапнели в тялото й взривове изгаряща болка я проснаха по очи на земята.
	Остана така само миг. После нападателят стовари отгоре й цялата си тежест, краката му прерязаха кръста й като ножица и тя пак усети приближаването на сладко ухаещия парцал. Леденото острие на страха я прониза в мига, когато осъзна каква беше миризмата. Хлороформ.
	Дебра извърна глава, пое си дълбоко въздух и изкрещя:
	— Не!
	Свободната ръка на нападателя я сграбчи за тила, завлече я към парцала и тя чу мъжа да прошепва:
	— Не се съпротивлявай! Не ме карай да те накълцам на парчета.
	Дебра се престори, че се примирява, почувства, че той също се отпуска, и изведнъж подскочи нагоре, като опита да се извие. Силен и бърз, нападателят я смаза с тежестта и натиска си и напъха парцала в устата й толкова силно, че вече не можеше да диша. Но макар че се задушаваше, успя да го ухапе. До кръв!
	Той изкрещя, изви от болка и извика:
	— Мръсна курва!
	Старк замахна с ръка и заби юмрук в челюстта й. Толкова силно, че зъбите й изтракаха, мозъкът й се притъпи, а ръцете й тежко паднаха на земята. Но още беше в съзнание. Още можеше…
	Парцалът я настигна и изличи сенчестите очертания на тавана в сладка, ароматна чернота. А после вече нямаше нищо.


	— Едгар? — извика тя, докато закопчаваше трикотажната си нощница.
	— Какво има пък сега?
	— Не чу ли някакъв шум?
	Слуховото апаратче на Едгар лежеше в плоска чиния на нощното му шкафче. Той се обърна към нея и попита:
	— Какво?
	— Зад стената. Сякаш се бият.
	Едгар поклати глава и отвърна:
	— Никой не се бие в коридора, Фрида.
	— Не в коридора, казах…
	— Ела — каза съпругът й, — и погледни.
	— Недей така да отваряш вратата!
	Едгар се изправи, жълтият му халат се спускаше от широките му прегърбени рамене, докато протегнатата му ръка сочеше коридора.
	— Виждаш ли?
	В този момент в кръгозора им попадна предницата на количката.
	— Едгар! Погледни!
	— Фрида! Това е само момчето.
	Пред смаяните им очи израсна силуетът на Старк. Внезапно Фрида извика:
	— Чакай!
	Тя сграбчи подноса, който стоеше на скрина, и като се втурна с малки бързи крачки, го протегна към него:
	— Може ли да вземеш това? — попита тя и прочете табелката с името, преди да добави: — Рамон.
	Старк обърна глава към нея, очите му бяха дълбоки и горещи. После премести поглед към подноса, поклати глава и отвърна:
	— Съдовете се взимат от кухнята. Аз взимам само бельото. — Той кимна към количката: — И боклука. Имате ли?
	Фрида се беше смразила от втренчения му поглед като мишка пред змия. Окопити се много бързо и каза:
	— Не. Нямаме.
	После тресна вратата. След което затвори, заключи и сложи веригата. После разпери пръстите на едната си ръка върху сърцето, преглътна с мъка и заекна:
	— Не харесвам обноските на Рамон, Едгар.
	Едгар поклати глава:
	— Хайде лягай, Фрида. Това е само момчето.


>	Двайсет и шеста глава

	Спайк изпъна връхчетата на пръстите си и те се забиха в дълбокия килим. Той бавно извърна глава и се загледа, като непрекъснато мигаше с очи, как ръцете му, създания със своя собствена воля, опират треперещите си длани в земята, борейки се бавно да повдигнат тялото му.
	Дишаше спокойно, но се чувстваше направо зашеметен от гадене, гърлото му бе изгарящо и пресъхнало, а в средата на черепа му пулсираше някакъв невероятно стегнат възел. Защо беше на пода? Какво беше…? Изведнъж образите започнаха да проблясват като стробоскопични светкавици по време на филмов монтаж. Частите на мозайката, все още непонятни, постепенно изплуваха и изпълваха цялото му същество с ужас.
	В душата му бавно започна да се просмуква паника, изливаше се в него като в трюма на пробит танкер и го потапяше в свирепия кошмар, в който се беше превърнал заобикалящият го мрак. Къде беше Старк? Нали Ковалски го беше хванал? Тогава кой беше неканеният гост? И какво искаше?
	Сърцето му подскочи.
	Къде беше Дебра? Спайк лежеше на земята, готов всеки момент да скочи, дишането му беше учестено. Беше ли тя още в спалнята, сама с онзи тип? Беше ли той наистина? Къде беше пистолетът й?
	Паниката се блъскаше в гърдите му като уловена птица, докато не призова на помощ разума си. Беше тъмно. Тъмнината беше единственият приятел, който имаше. Тя и разумът му. Мисли. Спокойно и тихо.
	Слушай.
	Ето в какво се справяш най-добре. Отпуши ушите си.
	Контурът на звуците беше възвърнал познатия си вид. Вратата към коридора беше затворена, въздухът се движеше спокойно, по своя дразнещ начин кухненският часовник тиктакаше през времето. От колко време? Колко дълго бе лежал в безсъзнание? Какво се беше случило? Къде беше…?
	Тишина. Вътре и отвън. Слушай.
	Внимателно, по-тихо, отколкото някой зрящ човек може да си представи, като индианец, който дебне своя дивеч, Спайк запромъква разсъблеченото си тяло към спалнята, като на минаване проверяваше ключовете за осветлението. Всички до един бяха спуснати надолу, значи бяха изключени. Така че беше тъмно. Това означаваше, че има предимство.
	Спри да мислиш. Само слушай.
	Спайк замръзна на място, спусна клепачите си символично затворени и впрегна туптящото си съзнание в търсене на следи.
	Изпод прозорците с изглед към Елмс се чуваше оглушителният шум от някаква кола с натиснат докрай клаксон. По-далеч се чуваше сирена. Съсредоточи се. Но вътре нямаше звуци от борба, никакво движение, нито дори дишане. Нищо.
	Мъртва тишина.
	В момента, в който си го помисли, го скова ужас. Колебанието му изчезна и той прошепна:
	— Дебра?
	Шепотът му срещна в отговор само мълчание. Може би по време на обира е била вързана, а устата й е била запушена. В мислите му се обади друг глас — ако е така, защо не удря с пети по пода да му даде някакъв ориентир, за да стигне до нея. Освен ако…
	Страхът го заля като киселина и пречупи цялата му предпазливост. Спайк преглътна с мъка и изкрещя:
	— Дебра!
	Отново му отговори само тишината.
	— Дебра! Де-е-е-бра-а-а! — извика той, после отпаднал промълви: — О, господи, не.
	Спайк се втурна през прага и връхлетя в спалнята, като се затича към леглото. Студено. Празно от известно време. От колко? Не знаеше. Къде е тогава? Изчезнала ли е?
	В момента, в който се вцепени от ужас, че е била отвлечена, Спайк усети друг горещ страх, страх от нещо дори по-лошо. Обезумял, той се хвърли на пода, започна да опипва с ръце напред и назад в търсене на нещо, което се надяваше, че няма да намери.
	Казват, че можеш да помиришеш кръвта. Казват, че мирише на бакър.
	Ноздрите му започнаха да душат въпреки неговата воля или надежда. И устните му отново изкрещяха името й:
	— Дебра!
	В съседния апартамент някой зачука по стената.
	Спайк се зае да изследва с ръце целия под на спалнята, под леглото, в килерите, навсякъде, обезумял да не открие онова, за което все още не беше съвсем сигурен, че ще бъде отмъщението на Старк.
	Да, Старк.
	Колко съвършено! Какво беше отгатнал Фелдстайн? Строга система. Отмъщението не беше първо. Първо дойде заблуждаването. Заблуждава, че е бил хванат. Как би могъл да узнае за това? Освен ако не следи предаванията на полицейските станции. Истинската заблуда, че няма да се върне скоро. Не си ли помислиха всички те именно това: Старк ще разбере, че са узнали, че е бил тук, и няма да се върне пак? Спайк продължаваше да се пита. Не беше ли това причината да предпочетем да останем, вместо да се съгласим да тръгнем със Сканън и програмата за защита на свидетелите?
	Сега мозайката се оформяше.
	Без колебание той се хвърли през леглото, сграбчи слушалката и натисна автоматично набиращия се номер. Старк ги беше заблудил по-добре, отколкото някой от тях можеше да си представи. И като показа на Спайк, че не би могъл да защити собствената си жена, той го беше унизил, беше го накарал да се чувства импотентен. Ако не успееха скоро да го заловят, играта щеше да премине в последната си фаза: отмъщението. Какво ли очакваше Дебра в ръцете му?
	— Ковалски — отговори приглушеният глас.
	— Убиецо, не си пипнал Старк.
	Секунда по-късно той попита:
	— Откъде знаеш?
	— Беше тук. Отвлякъл е Дебра.
	— _Какво?_ — Шокираният въпрос се разтегна като метално въже за буксир, на което виси непоносима тежест.
	Когато ужасът му попремина, Ковалски изговори бързо и обезумяло:
	— Как? Кога? Ти добре ли си?
	— Добре съм — каза Спайк, понеже знаеше, че това трябва да чуе Ковалски. Ала прекрасно знаеше, че това е лъжа. Знаеше, че не е добре и никога няма да бъде, докато Дебра не се върне. Упорита убеденост бликаше в душата му, казваше му, че ще си я върне. Не го ли беше сторил за Джейни преди година въпреки неравните сили и без официална полицейска помощ? Един глас му нашепваше това, уверяваше го смело, че отговорът е да. Но друг глас твърдеше нещо различно, по-ужасяващо дори от самата смърт. Повтаряше, че онова е било друго, отдавна, преди цяла година. Миналата година ти направи този човек на глупак, после го бутна в затвора. За тази една година той те е изучавал, подготвял се е. Няма да се остави да бъде изигран отново. За да спечелиш, ще трябва да се откажеш от нещо ценно.
	— Идвам веднага.
	— Аз съм добре. Намери Дебра.
	— Не пипай нищо. Искам момчетата от криминалния отдел да претърсят апартамента с лупа.
	— Добре — каза Спайк. Знаеше, че Ковалски има право. Играта беше започнала. Единственото, което можеха да направят сега, беше да открият как точно е започнала. А нямаха много време. На ход беше Старк.


>	Двайсет и седма глава

	Дебра почувства, че се е превърнала в дишаща машина. Беше извън тъмнината, това беше първото, което разбра. После усети сухия неприятен вкус в устата си, както и нещо друго. Лента, врязана между зъбите й, я пристягаше като ремък зад врата. Следващото, което почувства още преди да отвори очи, бяха изопнатите й мускули. Ръцете — над нея, краката опънати. После усети студа. Не смразяващо, но много хладно, като че ли… Когато слепените й клепачи се плъзнаха нагоре, образите пред нея бяха напълно размазани.
	Очите ми! Какво е направил с очите ми?
	Неясните очертания обаче бавно се сляха и й разкриха образа на Тим Старк с кръстосани ръце, бръсната глава и сладострастна отвратителна усмивка; гледаше я похотливо от горе на долу. Защо? Естествено, тя беше негова пленница, но в погледа му имаше нещо повече от това.
	Тогава очите й се плъзнаха надолу по тялото.
	Беше гола.
	Инстинктивно посегна с ръце, за да се прикрие, завъртя се и се задърпа, но те бяха хванати в здрав възел. После се опита да вдигне колене и откри, че при глезените я задържа нещо здраво и непреодолимо, окови, които притискат краката й не само спуснати, но и разделени.
	— Готини цици — каза той. — Халек смуче ли ги? А? Аз ще ги смуча. После ще ги отхапя.
	Чу се да произнася:
	— Гмммммммммм.
	Това беше най-доброто, което устата й можеше да направи в опит да каже: „Майната ти, копеле такова“.
	Старк се наведе, потри грубата си ръка по лявото й бедро и промърмори:
	— Готина дупка. И нея ли смуче?
	Дебра му хвърли поглед, пълен с омраза, рязко дръпна глава и за да му се противопостави, искаше да разхлаби превръзката и може би да го наплюе. Но бързо осъзна, че я стяга много здрав възел, който беше натикан в устата й. Не само я принуждаваше да мълчи, но й пречеше и да диша. Колкото повече се бореше, толкова по-малко въздух щеше да си поема.
	Но нямаше да го остави — да го остави да прави това, не и без борба. Без значение колко вериги смяташе да й сложи, тя нямаше просто да си лежи и да му позволи това. Без значение дали ще я бие до припадък или ще я нареже, тя нямаше да му се даде без съпротива!
	Никога.
	Вкопчи се в тази мисъл като в спасителна жилетка в развълнувано море, прегърна я здраво противно на всякакъв разум. И помисли, че е видяла в очите му разбиране. Дали наистина я беше разбрал или не, той кимна и й хвърли малка гадна усмивчица.
	— Бих могъл да махна превръзката. От шума в котелното зад съседната врата никой никога няма да те чуе. А даже и да чуят, ще решат, че нощният пазач просто се забавлява с някоя мацка. Разбрани хора. Това не е тяхна работа и те отлично го знаят. Така че имаме много време за това, което ще правим отново и отново. Само че сега трябва да вървя. Дълго бях на топло благодарение на гаджето ти. Но този град е в движение цяла нощ. А това е страхотно. Нощта е моето време.
	Очите му се преместиха, погледнаха тавана, сякаш видяха някаква странна сила под него.
	— Чувствам се на спокойствие в тъмното, но няма време за почивка. Имам да напазарувам някои неща за купона. И хич не се тревожи! Спайки също е поканен. Обещавам ти, че ще дойде. Специален купон, който съм планирал от доста време, сладка Дебра.
	Ръката му продължаваше да гали бедрата й все по-нагоре, докосвайки леко космите на слабините й.
	Тя се изви настрани и той спря.
	Докато се изправяше, Старк й каза:
	— Купонът на моя живот. С голям трясък ще започне и с голям трясък ще завърши.
	Внезапно тихата увереност на Старк избухна в креслив смях, който отекна между боядисаните, покрити със студ стени на тясното и подобно на килия помещение, като изпълни Дебра с неизразим ужас.
	Когато се успокои, той облече пастелното си карирано яке, сложи ръкавиците си и излезе навън.
	Тя изчака. Една минута. Две. Пет. Беше ли си отишъл?
	Може би. Или я проверяваше?
	Може би.
	Сърцето й биеше толкова силно, че можеше да го види между потрепващите си гърди, да гледа как те се издигат и се отпускат. Успокой се, каза си тя, какво можеш да направиш?
	Имаше отговори. Въпреки че беше висока само метър петдесет и осем, тя можеше да вдигне щанга, тежка приблизително деветдесет килограма. Само че мускулите й не й принадлежаха, краката и ръцете й бяха здраво завързани. Така че за какво й беше всичко това? Беше ли изпомпала всичките тези тежести само за да докаже, че е достатъчно силна за ченге, или наистина можеше да използва силите си? Беше ли цялата тази стоманена плът само фасада, средство да покаже, че може сама да се грижи за себе си?
	Спайк беше сляп. Старк знаеше това. Но Старк знаеше също — и разчиташе на това, че Спайк ще налапа въдицата. Тя знаеше колко много я обичаше Спайк и изпитваше същото към него. Но това не беше работа за сляп човек. С противник като Старк не можеше да си спечели нищо друго освен садистична екзекуция.
	Не.
	Тя нямаше да позволи да се случи подобно нещо. Без значение как би могла да се справи, тя трябваше да промени нещата сама, да спечели време и да се надява, че уликите ще ги доведат при нея.
	Улики ли?
	Какви улики?
	Старк я беше отвлякъл от най-очевидното място в света и я беше довел… тук. Къде беше това тук? Тясна стаичка на нощен пазач в съседство с огромно котелно помещение. Което означаваше какво? Висока постройка. Сграда с апартаменти или общежитие. Но къде? Чикаго беше голям град. Дори ако знаеха, че Старк я беше довлякъл на място като това, трябваше да претърсят всички такива местенца едно по едно. Колко време щеше да им трябва за това? И дори ако го направеха, какви бяха възможностите да я пропуснат?
	Огъна пръсти към стягащите я отгоре въжета и успя да ги сграбчи. Дръпна силно, но не можа да ги разхлаби. Докато опипваше повърхността на тъканта обаче, сърцето й подскочи в прилив на надежда. Лен — чаршафи. Естествено, достатъчно здрави, за да издържат тялото на човек, който се спасява от пожар, но имаха също така и линии на разкъсване. Можеше да ги скъса.
	Ако успееше да ги разхлаби, да ги прободе с нокът, да направи дупка, а после да извива и пак да извива до пълна отмала, може би. Изви се с мъка и дръпна.
	Нищо.
	Невъзможно.
	Нямаше такава дума. Погледни какво направи Спайк миналата година. Въпреки че беше сляп! Забави дишането си, за да може да си поеме достатъчно въздух за още едно дръпване, и си каза, че нищо не е невъзможно. Всичко може да бъде направено, ако човек разполага с достатъчно време. Това беше въпросът. Разполагаше ли с достатъчно време?


>	Двайсет и осма глава

	Старк знаеше, че има достатъчно време за жената на Халек, достатъчно време за каквото си пожелае. Но точно когато се беше приготвил, стените на тясната стая започнаха да го притискат. И тогава той трябваше да излезе, бързо.
	Така че се втурна навън със своята наскоро обръсната глава и приведени срещу вятъра рамене, а духът му внезапно възвърна пълното си величие от свободата на откритото пространство. Облекчението, че е избягал от тези стени, бе толкова силно, че той остана напълно безучастен към студа, сещаше се за него само по кълбата пара след всяко бързо вдишване, докато крачеше напред към гаража.
	Малките помещения винаги му се отразяваха така. Той предпочиташе врагът да нареже или да изгори тялото му, вместо да бъде затворен в тясна клетка. По време на подготовката си при тюлените веднъж беше паднал и си беше счупил глезена. Докато се възстановяваше, го накараха да работи на бюро, бюро в малка стая, да подписва ревизии и да попълва формуляри в шкафове, наредени до стените. Ако някой друг влезеше вътре или просто надникнеше, той имаше чувството, че ще започне да крещи, да подскача, да се мята във всички посоки.
	Те не знаеха това. Никога не им показвай каквато и да било слабост, никога не им позволявай да видят ахилесовата ти пета. Под водата беше най-зле от всичко, тонове и тонове, безкрайни тонове тъмна вода, която те притиска в непромокаемия ти костюм, покрива маската, която те предпазва от задушаване със слабата сила на компресирания въздух, преминаващ през малката тръбичка в устата.
	Дисциплина, ето как се справяше. Преборваш се със слабостта си, никога не им позволяваш да видят, че се гърчиш. Ето как беше издържал шест седмици в малка стая, където шумолеше с бумагите, навеждаше се над чекмеджетата и шкафовете — и то винаги толкова спокоен. Научи се да бяга и да се спасява право през листовете хартия, като се нахвърляше върху фактите, плаващи по повърхността им, и се вкопчваше в тях, така че да не изпадне в паника.
	Всяка дреболия го спасяваше.
	Договори. Номера. Главни следователи. Доставчици. Нива на запасите. Получени доставки. Времена, места, количества. Условия за съхранение и превоз. Температурни ограничения за стабилизиране.
	Експлозивите го очароваха, така че бе изцяло погълнат от тях. Не разпространените вещества като С-14 или амониев нитрат, а експлозивите. Те не бяха толкова устойчиви, но бяха по-мощни и по-трудни за проследяване. Нито една пожарна в страната не би могла да проследи работа, тръгнала от нещо наистина екзотично. Зад техните запалителни продукти никога не стоеше стандартно оборудване.
	Така или иначе, ченгетата не бяха толкова умни.
	Както в най-скоро време щеше да докаже.
	Старк стигна до колата на Кинкейд, отключи я и се качи вътре. По това време самият Кинкейд беше някъде над Атлантика, отправил се към Стокхолм. За колко време щеше да отсъства?
	Старк се усмихна. Нямаше никакво значение. Дори ако обърнеше самолета и полетеше веднага обратно, пак щеше да бъде твърде закъснял. Дотогава Старк щеше да е станал богат и да е изчезнал. А Халек щеше да е мъртъв.
	Но първо последните неща.
	Часовникът на мерцедеса проблясваше на 2:27, когато Старк изгаси фаровете и изключи двигателя. Отново беше на 79-а, източно от Саут Стейт, притиснат между автострадите точно както предния път. От шофьорската седалка всичко изглеждаше както преди.
	Но точно там беше проблемът.
	Всички неща изглеждат еднакви, всеки шибан разнебитен камион за плъхове. Еднаквостта ги обзема в една и съща степен, по един и същи начин, по еднакъв брой начини, и се иска сериозно усилие да обясниш защо една разнебитена къща е различна от съседната или от друга някоя — една пресечка по-долу или няколко мили по-далеч.
	Той излезе в ледения брулещ вятър и вдигна яката на скиорското си яке. След това пъхна защитените си с ръкавици ръце в джобовете, където усети успокояващата тежест на пистолета, и пристъпи напред.
	Стъпка по стъпка той отхвърли съмненията си. Това беше, двойните кули, покрити с плочи, тесните прозорци със странните капаци горе вляво, както преди. Увисналата и разклатена отточна тръба хлопаше. Огънатите дъски от обшивката, лющещата се сива боя и закованата врата. Парещата жълта престъпна светлина, която се разливаше през страничния прозорец върху прашния паркет.
	Това беше, добре. Дори веригообразната ограда и портата, която нямаше да се затвори, пазеха голия двор без трева, задръстен с опаковки от бързо хранене. Като кимна сам на себе си, той потъна в сенчестата странична пътека, спусна се към аварийното стълбище и почука.
	Секунди по-късно се чу щракването на светлина, ключалката се завъртя и Лайънел отговори, здраво стиснал карабината.
	— Носиш ли парите?
	Старк се усмихна подигравателно.
	— Изглеждам ли ти толкова глупав, че да се появя без тях?
	— Въоръжен ли си?
	Старк поклати глава.
	— Скачай вътре.
	Старк бързо мина покрай него и видя друга чернилка, която запълваше рамката на вратата, а в дебелата си ръка държеше пушка със скъсена цев.
	— Кой е този?
	— Нали искаше Ранди. Това е Ранди.
	Старк кимна.
	— Готови ли са документите?
	— Колко пари имаш?
	— Колкото се договорихме.
	Лайънел почука с цевта на карабината по масата и му каза:
	— Цената просто скочи, човече.
	Пръстите на Старк се приближиха до спусъка на пистолета.
	— Имахме уговорка.
	— Ще трябва да се споразумеем отново. Ние мислим — Ранди и аз, че една голяма телевизионна звезда като теб трябва да плати повече. И също така мислим — каза Лайънел, пращайки една усмивка към Ранди, — че това струва повече. Не греша, нали?
	Старк повдигна и отпусна рамене, издаде дълбока въздишка и поклати глава.
	— Предполагам, че ме хванахте, красавци.
	Лайънел се засмя.
	— Без майтап. Цената е три хилядарки, мой човек.
	— Три? — Ръката на Старк държеше спусъка, а цевта запълзя нагоре по якето.
	— Точно така.
	— Не знам дали мога да намеря толкова.
	— Тогава ’що не опита някъде другаде?
	Старк се постара да изглежда като притиснат в капан и попита:
	— Работата готова ли е?
	Лайънел бутна настрани недоядената част от големия си сандвич и каза:
	— Тук е, стига да имаш парите.
	— Изработката добра ли е?
	— Първокласна.
	— Ако е първокласна, ще дам три бона за тях. Може ли да видя?
	— Защо не? — изкикоти се Лайънел.
	Старк се промъкна предпазливо, нагласи тялото си точно както трябва. Ранди държеше рамката на вратата от лявата му страна, пушката със скъсена цев се клатеше в скута му като провиснал задник. Докато Старк се навеждаше над масата, дулото на пистолета вече сочеше право към тлъстите гърди на Ранди. Все пак още печелеше време, разглеждаше косо шофьорската книжка, опипваше паспорта и търсеше дефекти.
	— Добри са — промърмори Старк. — _Наистина_ са добри.
	— Нашата част е готова, дай да видим парите.
	— Разбира се — каза Старк и кимна към джоба си, — ето тук са.
	Първият изстрел изгърмя от джоба на скиорското яке и мина право през центъра на огромните гърди на Ранди, разшири зениците му и разтвори устата му за последна глътка въздух.
	Карабината висеше на хълбока на Лайънел, зад гърба му и високо направо. Но рамото му докосваше това на Старк, бе необходимо само рязко да се извие за втория изстрел. Дори още преди да гръмне, Старк беше ударил карабината назад със свободната си ръка и я беше обезвредил. Когато Лайънел натисна спусъка, откос 9-милиметрови патрони надробиха на парчета десния му глезен и петата. Преди последният му писък да заглъхне, Старк стреля пак и куршумът излезе през тила на Лайънел, пръсвайки кръв и мозък по просмукания от вода таван.
	Старк изчака още секунда, преди да пусне човека в прегръдките на смъртта. Веднага щом потрепването спря и кръвта заклокочи от устните на Лайънел, Старк положи внимателно тялото на пода, за да не изцапа новите си дрехи, и като насочи вниманието си изцяло към документите, кимна:
	— Добра работа — и като погледна надолу към тялото, продължи: — Забравихте, че тези игрички може да ги играе и другият. А това е урок, който трябва задължително да запомните, момчета. Следващият път, задници. Приятна смърт.
	Внезапно огладнял, той вдигна големия сандвич, отхапа малко, сдъвка го и го глътна. После още веднъж. Внимателно сложи долу недовършената порция, опакова я и я пренесе през стаята. Отвори вратата на хладилника, пъхна я вътре, после си напомни на висок глас:
	— Не бива да се съсипва.


	Старк паркира мерцедеса на Кинкейд на Шеридан Роуд, далеч над езерото и точно под една табела: „Паркирането забранено“. Северният вятър беше прогонил облаците. Ако човек погледнеше нагоре, можеше да види далечните бели звезди да блещукат ясно между яркия блясък на уличните лампи. Разрошени и натрупани от вятъра, клинове поръсен с черно сняг покриваха постройките на Северозападния университет.
	Старк не се страхуваше от талони за глоби. Типове като Кинкейд паркираха по този начин през цялото време. Лъскавият черен мерцедес излъчваше презрение към властта. Паркирам си където си поискам, казваше той. Така че глобете ме! Мога да си го позволя. Това не е нищо за тези хора. А и когато колата попаднеше в ръцете на Кинкейд, какво значение щеше да има?
	След като заключи всички врати, той пое към езерото, като сверяваше номерата на сградите със спомена си. Спомен, запечатан в мозъка му много отдавна в една стая, тясна и без въздух като ковчег. Помнеше номера на договора от военноморския флот, знаеше го наизуст, разбираше, че той е бил записван последователно в списъците година след година. Познаваше също така длъжностното лице по договора. И ето че сега се беше превърнал в този човек, който внезапно навестява мястото за проверка без предизвестие.
	Абсолютно стандартна оперативна процедура. За три хиляди долара не само се примиряваха с това, но и дори се усмихваха.
	Мина през двойната стъклена врата, влезе в сградата на Химическия факултет и видя нощния пазач, дундест бял тип без никаква коса, с издуто шкембе и пистолет 38-ми калибър; мъжът свали вестника си и погледна към него. Старк прикова пазача с поглед, хвана го като риба на сухо, направи рязък завой наляво и обяви:
	— Името ми е Милър. Инспектор Стенли Милър. Упълномощен съм от Отдела за изпълнение на договорите към Военноморската станция на Големите Езера да проверя на място спазването на договор №100869432YD. Изпратихме съобщение на секретарката днес следобед.
	— Не съм бил тук днес следобед, мой човек. Чакай да проверя… Хм. Нищо.
	— Ако се обадиш на секретарката на факултета…
	— Тя си тръгна в пет.
	Старк погледна изпепеляващо пазача, изпусна една нетърпелива въздишка и продължи:
	— Без значение дали ще я намериш или не, аз съм официалният представител на Министерството на военноморския флот за договор, който се разработва тук от един ваш професор.
	— Кой точно?
	Пазачът изсумтя, измъкна справочника на факултета от горното ляво чекмедже на бюрото си.
	— Хендрикс. Стюарт Хендрикс.
	Човекът хвърли кос поглед, извади справочника и го задържа върху ръцете си, затвори едното си око и се вторачи в страниците, прелиствайки ги според Старк твърде бавно. Най-накрая спря, лицето му светна и той заяви:
	— Да, имаме Хендрикс.
	— Дошъл съм за проверка на лабораторията на място и без предизвестие, както е посочено в договора.
	Пазачът остави справочника, извади друга книга от най-горното шкафче и я сложи на бюрото.
	— Трябва ми някакъв документ за самоличност.
	— Професор Хендрикс вътре ли е?
	Пазачът завъртя широката си челюст върху дебелия си врат и каза:
	— Повечето от тях, дори студентите, са на среща на Химическата асоциация в Ел Ей. Ще се върнат в петък. Предлагам ти да дойдеш отново тогава.
	Когато очите на мъжа се завъртяха нагоре към него, Старк отхвърли предложението му с унищожителен поглед. Бавно, спокойно, с глас абсолютно решителен и също толкова леден, той погледна надолу, прочете името върху гравираната табелка над десния джоб на униформата му и каза:
	— Слушай, О’Мали, изобщо не ми пука за професора. Мога да инспектирам лабораторията му без значение дали той е тук, или не. Непредизвестена инспекция. Ако му кажеш и после аз дойда отново, той може да се подготви. Нали разбираш?
	— Разбира си. Но все пак… Имате ли някакъв документ за самоличност?
	Старк извади скрития си коз, смущението. Вдигна и двете си ръце във въздуха и изпъшка:
	— Нося единствено шофьорската си книжка.
	Хвърли я на масата и наблюдаваше как пазачът я върти насам-натам, за да провери името и снимката. Това не спря канонадата на Старк:
	— От Вашингтон наредиха да го направя веднага. И аз скочих. И знаеш ли какво? Имаш ли някаква представа как ще реагира Хендрикс, като разбере, че му прецакваш субсидията?
	Рязко поклати глава и нареди:
	— Обади се във Военноморската станция на Големите Езера. Провери. Питай ги дали имат инспектор на име Милър. Стенли Милър.
	Пазачът посърна, видя се как адамовата му ябълка засяда на гърлото му, преди да се извини:
	— Е, само си върша работата, нали? Какво ме интересува иначе?
	После се пресегна към телефона и попита:
	— Имаш ли номера?
	Старк му го даде и го наблюдаваше, докато набира.
	Очите на О’Мали се завъртяха наляво и надясно, върнаха се, откъдето бяха тръгнали, а веждите му се надигаха и отново се спускаха. Той затвори слушалката.
	— Освен за спешни случаи всичко останало е затворено.
	— Искаш да те свържа с командващия на базата ли? — изкрещя Старк.
	О’Мали вдигна примирително длани и призова за разбиране:
	— Не е необходимо, наистина. Имаме дипломирани студенти, които идват по всяко време на денонощието и изглеждат като истински нехранимайковци, нали разбираш?
	— Да не би да казваш, че изглеждам като нехранимайко?
	— Не, не, разбира се. Разбира се, че не. Само брадата и всичко…
	— Наистина изглежда ужасно, когато започнеш да си я пускаш. А аз започнах наскоро. И какво? Да не би да ми трябва разрешително да си пускам брада, О’Мали?
	— Не. Почакай. Аз нищо не казвам. Аз просто…
	Старк вдигна ръкава си и провери колко часа показва ролексът на Фелдстайн. После впи очи в пазача и каза:
	— Слушай, наистина е важно. Имаме операция. Нарича се „Пустинен щит“. Трябват ни боеприпаси, и то направо на минутата. Ако не искаш това да струва живота на неколкостотин американци, ще ми разрешиш ли най-после да видя лабораторията?
	— Разбира се, аз самият съм ветеран. Тогава не ни зачитаха особено. Сега е различно. Естествено, че не. Не искам никой да умира. Пети етаж, кабинет 537.
	Старк затвори очи, издиша нетърпеливо и прошепна:
	— Знам къде се намира. Може ли вече да се качвам?
	— Да, право нагоре.
	Старк излезе от асансьора на петия етаж и в носа го блъсна букет противно сладки миризми, непоносими ухания на неразредени химикали, които заливаха въздуха и щурмуваха обонянието му. Премина в малко фоайе, където от двете страни имаше пластмасови пейки и издраскани дървени маси, обсипани със списания и стари научни журнали. Коридорите тръгваха от двете страни на фоайето. От левия идваше монотонният шум на пулсираща помпа и различни гласове се извисяваха, опитвайки се да го заглушат:
	— ESR-машината се развали вчера.
	— Чух.
	— Билингс се опита да я поправи.
	— Стига бе, майтапиш ли се?
	— Не.
	— Дали мога да предположа останалото?
	— Сигурно.
	— Колко ще струва да я поправят?
	— Никой не знае. Служителите от сервиза ще дойдат утре.
	— А какво става с Дилингам?
	— Нещо не е наред, но…
	Голяма табела отпред насочваше посетителите наляво за четните номера и надясно за нечетните. 537 беше вдясно. Старк бавно се отправи натам, като се оглеждаше на всички страни.
	Не видя никого. Може би всички бяха на срещата на Химическата асоциация. Или може би всички вече бяха в леглата си, с изключение на онези двамата, които беше чул да говорят. А може би не? Надолу по широкия коридор, слабо осветен от бръмчащите флуоресцентни лампи, всичко освен една врата тънеше в пълен мрак. В самия край на коридора бе 537. Вратата беше заключена. Това бе кабинетът на Хендрикс, а до него се намираше самата лаборатория.
	Той натисна дръжката на вратата. Тя се завъртя гладко като масло и Старк влезе вътре. Този път нямаше нужда от езичето. Или поне засега. В добре защитените сгради на Университета, където студентите непрекъснато влизат и излизат, много от лабораториите стоят отворени. Знаеше го също толкова добре, колкото и онова, което търсеше.
	Пристъпи вътре, опипа стената, търсейки ключа за осветлението, и не намери нищо. После провери и другата стена. Отново нищо. Като се ориентира по въздуха, който идваше от отдушника, той плъзна ръка по една плексигласова преграда, протегна се зад нея и намери ключа за лампата. Натисна го и цялата стая се обля в светлина.
	Шишета и стъкленици с химикали, всичките изрядно подредени по азбучен ред, заемаха стените на стаята и от двете страни. Вдясно бяха разтворителите и течните вещества. Те не го интересуваха. Вляво върху рафтове, кацнали над покрита с плочки лабораторна маса, стояха твърдите вещества.
	Започна да проверява с ръка от ляво на дясно и после от горе на долу, търсейки „Т“. После спря, бавно придвижи длан по рафта и най-после стигна до него. Исусе! Беше много голям. Надписът го увери, че е намерил точно това, което му трябваше: S{sub}4{/sub}N{sub}4{/sub}. Оранжево твърдо вещество на твърди кристали. Имаше поне триста грама от него. Изключително нестабилен. В сравнение с него нитроглицеринът би изглеждал летаргичен, а живачният фулминат — направо заспал.
	Той внимателно вдигна буркана от рафта, пъхна гърлото му в края на едната ръкавица и покри останалата му част с другата. После пусна пакета в скиорското си яке и го подхвана като бебе с едната си ръка.
	Върна се по същия път, пак през фоайето долу. О’Мали го погледна и попита:
	— Свърши ли?
	— Да — каза Старк.
	— Какво става? — попита пазачът.
	Старк се смрази и бавно се обърна.
	— Моля?
	— Защо се държиш за корема?
	Старк се усмихна вяло, защото знаеше, че един по-бурен смях може направо да го разкъса на две.
	— Просто стомашни болки. Ядох нещо гадно.
	О’Мали се оригна и го окуражи:
	— Разбирам к’во ти е.
	След четири минути, като стъпваше изключително предпазливо на пръсти, Старк най-после стигна до мерцедеса. Дръпна фиша за глобата от предното стъкло, бавно го разкъса на две и хвърли парчетата във въздуха.
	После се мушна зад волана и се отправи на юг.
	След като излезе южно от Шеридан и се вля в движението по Лейкшор Драйв, той набра номера на Халек. Часовникът на таблото показваше 3:34. Но той знаеше, че слепецът щеше да е буден. Беше сигурен в това. И знаеше, че в момента включва глупавата си електроника. Но това вече нямаше никакво значение. Тази година нещата бяха по-различни.
	На четвъртото позвъняване един уморен глас, глас, който винаги би познал, отговори:
	— Ало?
	— Познай кой е?
	— Казвай каква е сделката, Старк.
	Старк почувства буркана да се притиска до тялото му.
	— Каква сделка?
	— Колко искаш?
	— Колко секс искам довечера? Добър въпрос. След като една година бях на сухо. Знаеш ли, че това засяга и теб, Халек.
	— Не я закачай, Старк.
	— Какво е това? Да не би да ме заплашваш, а? Не, няма да я нараня. Ще й хареса. Сигурно отдавна не е била с истински мъж, а не с инвалид като теб.
	— Старк, моля те.
	— Време е да вървя. — Старк се изкикоти. — Или защо пък да не кажа време е да идвам?
	След което затвори. Знаеше, че има достатъчно време за преговори. Точно сега имаше нещо друго наум.


>	Двайсет и девета глава

	Три секунди след като Старк беше затворил, един синтетичен глас издиктува номера, от който се беше обадил. Спайк махна слушалките и го повтори толкова прецизно, доколкото му позволяваше паниката, после се обърна към Ковалски:
	— Би трябвало номерът да излезе в горния десен ъгъл на апарата.
	Почука по мястото, където Дебра му беше казала, че се появяват цифрите — по необходимост се доверяваше на нея за това, което не можеше да види сам.
	Не беше изпитвал нищо подобно, когато Джейни беше в опасност. Беше напрегнат, да. Непреклонен, да. Почти полудял от изопнатите си нерви, също да. Всичко това. Но не и потопен, потънал в дълбок черен страх. Защото сега беше различно. Сега ставаше въпрос за Дебра. И едва сега започваше да осъзнава колко много иска да я усеща край себе си.
	Гласът на Ковалски изглеждаше прекалено равен, прекалено бавен, прекалено, дори дразнещо носов, като че ли денят си беше най-обикновен. Но Спайк знаеше, че не му е безразлично. Все пак Дебра някога е била негов партньор. Така че просто трябваше да чувства нещо по-различно, отколкото друг път. Как го правеше? Как успяваше да запази самообладание?
	Сякаш разбрал какво си мисли Спайк, Ковалски стовари огромната си ръка върху рамото му и със същия студен равен глас каза:
	— И аз чувствам същото, Спайк. Но с нищо не можем да й помогнем, дори и да го показваме. Единственият начин да си я върнем, е да не кипваме от емоции.
	Стаята се изпълни с лекото потракване на нокти, които докосват клавишите на телефона. Ковалски прочисти гърлото си и започна да изстрелва думите:
	— Диспечер, кой е там? Долорес Васкес ли е? _Como estas?_* Лейтенант Ковалски се обажда. Слушай, трябва ми проследяване, локализиране и идентифициране на телефонен номер.
	[* Как си? (исп.). — Бел.ред.]
	Продиктува го и зачака. Секунда по-късно каза:
	— Какво?
	Спайк го чу как затули долния край на слушалката и се обърна към него:
	— Още един автомобилен телефон.
	— Той наистина мисли добре — каза Спайк.
	Когато отвлякоха Джейни Гранвил преди година, Старк и неговият партньор Уейд Хенсън си служеха с обикновен телефон. Внимаваха за продължителността на разговора и никога не се местеха. Но въпреки че Спайк никога нямаше достатъчно време, за да ги проследи, страничните шумове по време на обажданията го отведоха право при тях. Старк никога не би повторил същата грешка отново. Ако наистина си беше научил урока както трябва, щеше да знае, че в най-добрите случаи проследяването може да стане от минута надолу, до десетки от секундата. Идентификаторът на обаждането щеше да даде номера. Ако беше стационарен телефон, патрулните коли щяха да изолират района и да го обградят. При обажданията за откуп неподвижният телефон беше като развързаното въже на палача, което свързва похитителя с жертвата, мястото и, твърде възможно, дори с бесилката.
	— На кого е? — прогърмя гласът на Ковалски. — Кинкейд? Чакай. Само да го запиша. Джаспър Кинкейд. Дай ми официалния му адрес. Какво? Лейк Форест ли? Дали знае, че колата му я няма? Да, знам. Ще спазя процедурата. Слушай, ще се обадя на Кинкейд в Лейк Форест. Намери ми номерата на колите му от Отдела за регистрация на МПС. Давай.
	Дебелият пръст на Ковалски удари вилката на телефона.
	— Телефонни справки ли е? Лейк Форест. Кинкейд, Джаспър. Няма такъв ли? Слушайте, аз съм лейтенант Ковалски… Точно така, К-о-в-а-л-с-к-и. От чикагската полиция. Номер на значката 3865. Разбира се, ще изчакам, докато проверите.
	Спайк усети как устните му се отдалечават от слушалката, обръщат се към него и промърморват:
	— Иска ми се да попадна на него… Да, тук съм. Да. Колата на Кинкейд е била открадната. Трябва да се свържа с него. Разбира се.
	Ковалски повтори дадения му номер, затвори и го набра.
	— Джаспър Кинкейд? Няма го. Къде мога да се свържа с него? В Стокхолм ли? Обаждам се от чикагската полиция. Не, госпожо. Името ми е Ковалски. Смятаме, че колата му е била открадната. Можете ли да ни помогнете? Какво казвате? Добре. Хъ-хъм. Разбирам. Не, ще ви уведомя. Знаете ли номера на книжката му? Не? Няма значение. Кога ще се върне? _Пие театър?_ Къде? Добре. В града значи. Знаете ли къде? Не? Вижте, може би има секретарка в службата? Нищо не намеквам, просто тя би могла, нали разбирате, да знае къде той паркира колата си. Добре. Да. Ще ви уведомим.
	Ковалски остави слушалката и си пое дълбоко въздух. После отново я вдигна и пак набра.
	— Диспечер? Ковалски е. Трябва да говоря с Долорес. Да. Още една Долорес ли има? — Секундите преминаха в друга въздишка, преди Ковалски да каже: — Имаш ли вече номерата? Да, сигурен съм, че има повече от една кола. С адрес в Лейк Форест може да има поне пет. Срещал съм и такива. Търся мерцедес. Не ми казвай, че има повече от един мерцедес. Окей. Добре. Пусни го за издирване. Да, разбира се. Веднага. Естествено, знам, че е Коледа, но няма никакъв Дядо Коледа, Долорес. Весела и на теб!
	Слушалката отново натисна вилката. Обърна се към Спайк:
	— Ако Старк остане в движение още петнадесет минути, броено оттук нататък, има шанс да го засекат. Стискай палци.
	Спайк кимна, но не вярваше нито в късмета, нито в Дядо Коледа, а след злополуката, който отне зрението му, нито дори в господ. Вярваше единствено в това, че играта продължава и Старк иска от него да участва. И този път, както и предишния, тайната към успеха не беше в късмета, а в трезвия разум и сериозния анализ на положението.
	Ковалски каза:
	— Главната резиденция на Джаспър Кинкейд е в Лейк Форест. През седмицата пък отсяда в някакво място, наречено „пие театър“, каквото и да значи това…
	— _Pied-à-terre_ — прекъсна го Спайк, — което на френски означава „второ жилище“, нещо като апартамент на удобно разстояние от кантората. Всички важни хора обичат да имат две жилища — едно в града, близо до работата, и друго извън града, за уикендите.
	— Разбирам — каза Ковалски. — Значи това място е в града. Държи апартамент в Уотърфронт Тауърс, на реката.
	— Знам къде е — каза Спайк.
	— Оставя мерцедеса на гараж някъде наблизо. Жена му казва, че не знае къде. Изглежда, има много неща, който не знае. Може би старият Джаспър държи не толкова да бъде близо до работното си място, колкото да бъде далеч от госпожата. Изглежда, бракът им нещо не върви. Сигурно през годините важният господин е бил хванат на местопрестъплението да разкъсва бикините на доста секретарки. А сега е в Стокхолм и може би тъкмо потъва в някоя дългокрака шведка. За нас остават само колата му и другото му жилище. Трябва да разберем как Старк се е добрал до колата.
	— Случайно — каза Спайк.
	— Моля?
	— Той имаше основни познания в тази област още преди да попадне в Стейтвил. Мога да се обзаложа, че е научил всичко останало вътре, ако през цялото време е планирал това. Така че най-вероятно просто я е задигнал от улицата.
	— Колата не е била паркирана на улицата, Спайк. Съпругата на Кинкейд казва, че той е „мъчително загрижен“ — цитирам, за колата си. Непрекъснато я лакира, лъска, прахосмукира. Този тип ми изглежда абсолютен маниак, така че едва ли би си оставил колата на улицата. Което ще рече, че Старк я е отмъкнал от паркинг също като БМВ-то на Фелдстайн.
	— Естествено — каза Спайк. — Избира си някакъв гараж. Влиза незабелязано, докато пазачът не гледа. Ако някой случайно мине покрай него, той просто се преструва, че заключва колата си или че още търси ключовете.
	— Спайк, лицето му го показват по новините. Не може така просто да продължи да прескача от гараж на гараж. Все някой ще го усети.
	— Трима вече го направиха. И всичките са мъртви.
	Ковалски се забави известно време, въздъхна тежко и издиша още по-тежко.
	— Прав си. Сега е хванал Деб. А аз още съм доникъде — каза той и отново вдигна слушалката.
	— А сега какво?
	— Ще извикам подкрепление — прошепна Ковалски и след това заговори: — Яно? Убиеца се обажда. Искаш ли отново да станеш ченге? Слушай. Дженкинс ми даде трима. Един от тях е вън от играта с грип, на другия жена му е в родилното, така че оставаме само аз и Алварес. Имам нужда от теб, Яно. Не, не можем да чакаме повече. Той отвлече Дебра. Да. Преди около три часа. Не, Спайк е добре. В неговия апартамент сме. Не. Утре… Яно, недей… Исусе, добре. Да, имаме кафе.
	Ковалски затвори и промърмори:
	— Каза, че така или иначе няма да може да заспи.
	— Идва ли?
	— Той е истинско ченге. Е, бивше ченге, но това няма значение. За нас ще е пълноценен помощник.
	Ковалски започна да набира друг номер.
	— А сега какво? — повтори Спайк.
	— По дяволите, приятелю. Толкова съм закъсал, че ще взема всичко, каквото мога. Надявам се, че Сканън не обича да спи прекалено много, защото ще трябва да се сбогува със съня за известно време.
	По-добре с него, помисли си той, отколкото с Дебра.


>	Трийсета глава

	Обля я топла вълна, докато се бореше да възстанови дишането си. След всеки напън да раздърпа здраво завързаните ленени ленти на фона на ослепително черно небе нахлуваха порой светещи точки, но тя въпреки всичко се бореше да не губи съзнание. След като превръзката през устата й се напълни със слюнка, възелът стана още по-здрав. Вече почти не можеше да диша. Голите й гърди потрепваха. Погледна надолу и видя сърцето си да пулсира, да подскача, сякаш готово всеки миг да избяга. Надолу по разтрепераните й гърди от края на зърната се спускаха гъсти струйки пот, потичаха надолу, пропълзяваха по корема и бедрата й, а в пъпа й се събираше малка локвичка. Кожата й започваше да лъщи.
	Не обръщаше внимание нито на времето, нито на каквото и да било друго извън несекващия цикъл: напън, прилив тъмнина, глътка въздух, паническа почивка, и накрая бе успяла да се извие и да опъне лентите с повече от два сантиметра. Не беше много, но все пак е нещо. Сега вече можеше да завърти китките си, да впие пръсти в плата и да се опита да го разкъса с едно-единствено решително движение.
	Всяко дръпване обаче колкото помагаше, толкова и вредеше. Докато лентите се отпускаха, белезниците около китките й сякаш все повече се стягаха и прекъсваха притока на кръв, така че пръстите й бяха изтръпнали. Точно сега, когато имаше такава нужда от тях да пробиват и да разкъсват, те едва помръдваха.
	Продължавай!
	Тя беше на път да се освободи! Още малко и щеше да може да се изпъне, да се извие, да напрегне цялата сила на мощното си тяло, да използва краката и мускулите си.
	Дебра си пое малка глътка въздух — превръзката и без това не позволяваше повече — и отново се напъна. В същия миг през вратата внезапно влезе Старк. Без да я поглежда, той прекоси стаята, извади много внимателно нещо от джоба си и го сложи на рафта. Каретата на скиорското му яке бяха в различни цветове, а не както когато тръгна, като че ли бе обърнал якето наопаки. От другия си джоб извади пистолет — къс Магнум 357, и го сложи върху издрасканото бюро.
	Чак тогава се обърна към нея, за да я погледне.
	И зениците му се разшириха, ноздрите му широко се разтвориха, а челюстта му увисна. Втурна се към нея и изсъска:
	— Ах, ти, кучко!
	Вдигна високо ръка и я зашлеви през лицето.
	Чу и почувства замаха, удара и изгарящата болка почти едновременно.
	С невероятна сила той я изрита с коляно право в стомаха. Тя се опита да си поеме въздух, засмука мъчително превръзката и ослепя от вихрушката малки светли точици сред мрака, а той изрева:
	— Никога, никога не се съпротивлявай! Чуваш ли ме, кучко такава?
	Протегна ръце към лентите и ги завърза отново, но този път ги стегна много по-силно отпреди. После Старк съблече скиорското си яке и каза:
	— А сега онова, за което си мечтаех цяла година. Най-сетне му дойде времето.
	Стори й се, че чува стъпките на смъртта някъде съвсем наблизо.
	Дотук мъртъвците бяха трима. Той беше обучен да убива, може би дори изпитваше някакво удоволствие да го прави. Защо да отложи присъдата сега?
	Бе скована от ужас, опъната като тетива. И изведнъж усети, че от очите й бликват сълзи. Не! Не му доставяй това удоволствие. Не показвай слабост. Ала въпреки твърдостта й силно ридание разтърси цялото й тяло.
	— Не се бой — прошепна той, докато разкопчаваше ризата си. — Ще ти хареса.
	Внезапно Дебра осъзна, че той нямаше намерение да я убива. Или поне не веднага. Първо смяташе да й направи нещо дори по-лошо.
	Разтворената му риза разкри гъста мрежа от възлести мускули, снопчета маса и сила, които човек можеше да постигне само след стотици часове, прекарани във вдигане на тежести. Не можеше да се пребори сама срещу такава сила. Не и с надежда да победи. Така й говореше гласът на разума, но друг един глас изкрещя в отговор: „Бори` се въпреки всичко! Въпреки всичко можеш, все едно как! Само не му позволявай да пречупи волята ти“.
	Старк беше завързал здраво възлите на китките й, но беше забравил да провери лентите на краката й и те останаха непристегнати. Нямаше нужда да ги изпробва, за да разбере, че все пак леко се бяха разхлабили. Сигурна беше, че може леко да вдигне краката и коленете си, настрани и нагоре. Но за да го заблуди, тя ги отпусна ниско и се престори на напълно безпомощна.
	Старк разкопча панталоните си, спусна ципа надолу и каза:
	— Знаеш ли колко време съм бил без жена? А?
	Устата ми е запушена, задник такъв. Какво искаш? Да те гледам с ужасен поглед и уплашено да клатя глава, така ли?
	— Знаеш ли какво е това за един мъж?
	Ако имаше наблизо някой, който да е достатъчно мъж, може би щях да го обсъдя с него. Но след като се мислиш за толкова голям мъжкар, трябва ли да ме връзваш? Ако си чак такъв чукач, не трябва ли аз сама да коленича и да ти се примоля за капка благоволение?
	— Ти само гледай, сладурче.
	Панталоните на Старк се смъкнаха до глезените и се засукаха върху маратонките му. Той внезапно загуби равновесие и протегна едната си ръка, за да се подпре на бюрото, после измърмори някаква псувня, намести задника си върху бюрото и изу обувките си. Изрита настрани панталоните си. Те шумно се удариха във вратата и тупнаха на твърдия под. През слиповете му се подаваше еректиралият му член.
	Дебра се опита да не се задави. Беше наистина голям. Ако й го вкараше насила, ако тя се стегнеше, той можеше със сигурност да я нарани. Но ако си наложеше да се отпусне… Какво казват в такива случаи?… Ако изнасилването е неизбежно… „Престани!“ — заповяда й друг глас. „Бори` се!“ Обаче по-хладнокръвният глас започваше да надделява. И какво? Да умре? Заради едно изнасилване? „Той не иска да умираш. Има нужда от теб жива заради Спайк.“ Тогава ще мога да опазя Спайк много по-добре, ако сега умра. Така поне ще умре само единият от нас. „Престани!“
	Гласът на Старк премина в нисък ръмжащ шепот, когато той хвана ластика на слиповете си и започна да ги сваля.
	— Малка Деби, твоето нещастие е, че си била без мъж твърде дълго. Не трябва такава готина дупка като твоята да остава незадоволена, да я оправя някакъв инвалид като Халек. Време е да разбереш какво точно е секс. Време е да го научиш от един истински мъж.
	Избери подходящия момент.
	Ще имаш една-единствена възможност, така че направи го както трябва.
	Но Старк още не беше пуснал в ход цялото си въображение. Имаше още един елемент, който трябваше да се изпълни. Почти нежно той протегна ръце зад врата й и разхлаби превръзката на устата й. Тя жадно засмука и изпълни гладните си дробове с въздух. Добре. Сега беше по-силна. Сега, каквото и да правеше, можеше да го извърши с пълни сили, без да се страхува, че внезапно ще й причернее пред очите.
	Старк се наведе към нея, хвана гърдата й с цяла ръка, поднесе зърното й към устните си и жадно засмука.
	— Хм — прошепна той, докато се отдръпваше. — Виждаш ли, искам да се наслаждаваш на всичко това. Няма никакъв смисъл да крещиш. Никой не може да те чуе. Абсолютно никой. А дори някой случайно да чуе, ще реши, че просто нощният пазач прави малък въргал. Никой няма да ти се притече на помощ, Деб.
	После той сложи лявата си ръка долу и бързо вкара единия си пръст вътре.
	Тя мъчително изви глава, но той я обърна насила и прониза с поглед очите й.
	— После като свърши, може и да не искаш да те спасяват. Хм? Може да е толкова хубаво, че да не поискаш да се върнеш обратно при слепеца. — Той се изхили и продължи: — Но ще трябва да се върнеш. Ти си примамката.
	Старк отпусна силното си жилаво тяло върху нея и заби коляно между бедрата й, размахвайки дългия си корав пенис като меч.
	— Но можеш да издаваш каквито си искаш звуци. Искам те разсънена, нали разбираш? Искам да го почувстваш, да го обикнеш, да викаш от удоволствие, да ми казваш, че той е най-добрият, който някога са ти слагали.
	Той сграбчи челюстта й като в менгеме и разтърси главата й:
	— Ще го направиш, нали? И ще се движиш заедно с мен, нали?
	Тя прошепна в отговор:
	— Ако наистина искаш да ми е добре, защо не ме развържеш? Ще ти хареса какво мога да правя с ръцете и краката си.
	Старк се изкиска и бавно поклати глава.
	— Още не, кучко. Мислиш ме за тъпак, а? — Той кимна и продължи: — По-късно може би да. След като ти покажа неща, които никога преди не си изпитвала, след като разбереш колко много го искаш всъщност. Чак тогава.
	Старк започна да се намества, отпусна тежестта на тялото си върху левия й крак. Когато вече се беше нагласил, Дебра изстреля коляното си толкова силно, бързо и нагоре, колкото й позволяваше превръзката, и го ритна с все сила в топките, преди обтегналото се засукано въже отново да прикове крака й.
	Ченето на Старк увисна. Въздухът свистеше в устата му. Той изпъшка и мъчително преглътна, докато се свличаше с цялата си тежест отгоре й. Побесняла от омраза и от усещането, че тялото му докосва нейното, тя дръпна врата си рязко напред и жестоко впи зъби в шията му. Това го върна в съзнание.
	— Оооууу! — изкрещя той, претърколи се на една страна и се сгромоляса на пода като сгъваемо ножче.
	Тя се извъртя, за да може да го гледа. Ръцете му бяха върху засегнатите слабини, а дробовете му неистово се бореха за въздух. От врата му, където го беше ухапала, шуртеше кръв. Той леко обърна тялото си и се изправи на колене. Сумтейки от болка, я погледна, а очите му преливаха от ненавист. И силно изръмжа:
	— Това никак не беше мило. Сега ще видиш какво може да направи мистър Голямата пушка.
	С трепереща ръка той се протегна нагоре, сграбчи леглото, подпря се, залитайки, и се изправи. После отново намести тялото си върху нея, но този път предпазливо натискаше коляното й с ръка. Като я мачкаше грубо с тежестта си, той започна да вкарва, каквото му бе останало. Натискаше силно и бързо, но нищо не се получаваше. Мистър Голямата пушка беше във ваканция!
	Яростно, настоятелно, накрая неистово Старк помпаше и буташе, опитвайки се да го втвърди. Ала така и не успя и изригна в опустошителен вулкан от гняв. Скочи и изкрещя:
	— Мръсна курва!
	Дебра се усмихна.
	— Та къде, казваш, е този истински мъж?
	Не биваше да го прави. Но ако преди това все пак имаше някаква вероятност той отново да се приготви за мъжествени подвизи, подигравката й окончателно го отказа. Той погледна надолу към увисналия си член, после пак към Дебра и гърдите му се надигнаха в диво ръмжене.
	Жилавата му ръка замахна и я зашлеви. Тя успя да извърти малко глава и това спаси челюстта й от счупване. Ударът я уцели във врата, точно под ухото, и предизвика тътнеща болка от върха на главата чак до раменете й. Преди да може да изохка, тежката ръка се заби от другата й страна. Той се надвеси над нея и закрещя:
	— Мръсна кучка!
	И започна да я засипва с удари, равномерни като полудяло махало, докато най-сетне раздиращата болка не се стопи в блажена тъмнина.
	Когато отново дойде в съзнание, него вече го нямаше.
	Лицето й пулсираше от болка, чувстваше го цялото подпухнало. Опита се да го извие настрани, но агонията бе направо непоносима. Отказа се и отново клюмна, после преглътна с мъка. Дори това болеше. Прокара език по устните си, откри разцепената кожа и вкуси засъхналата кръв. Въпреки това нещо, което блещукаше в слабо осветения ужас на съзнанието й, й помогна да се усмихне. През болката на тази усмивка подутите устни дрезгаво изрекоха:
	— Прав си, Старк. Ти си истински мъж!


	Старк трепереше в мерцедеса на Кинкейд. Завъртя ключа, запали двигателя и като форсираше силно, включи отоплението и захранването на телефона. Набра номера, натисна копчето за връзка и поднесе слушалката към ухото си.
	Колата беше паркирана във високата част на южната рампа, която бе отворена към отдушника и осигуряваше на антената безпрепятствен достъп до клетъчната система.
	Когато Халек се обади, той каза:
	— Доста добра беше, Халек.
	— Копеле проклето!
	— Но има още много жени. Засега свърших с нея. Пука ли ти дали ще живее, или ще умре? А, красавецо?
	— Кога и къде — отвърна Халек. — И колко?
	— След четиридесет и осем часа. Един милион долара. Подробностите по-късно.
	— Искам да чуя Дебра.
	— Четиридесет и осем часа — повтори Старк. — Стой на телефона и чакай второ нареждане.
	После затвори. А сега какво? Вече смята, че съм я изнасилил. Но това не е толкова спешно. Какво наистина ще го извади от релсите? Какво трябва да направя, за да изпадне в паника? Това е много важно. Разбира се, Халек играе игри. Ето как спечели предишния път. Но когато вдигнеш залозите и ги направиш твърде лични, ще се смрази и край. Тогава ще направи всичко, което искаш. Ще се втурне към собствената си екзекуция.
	Старк се усмихна и изключи мотора. Той внезапно замря и го остави напълно сам. И в този миг на самота откри какво щеше да направи и как. Но знаеше, че този път няма да има номера, няма да има никаква възможност за преговори и условия. Ако достатъчно вдигнеш залога, не се налага да правиш отстъпки. Минеш ли една определена точка, оттам насетне ще направят всичко, което ги накараш.
	Оттам нататък вече не ставаше въпрос за победа. Ставаше въпрос да вземеш парите и да избягаш — и да ти се размине.


>	Трийсет и първа глава

	— Нещо против, ако запаля? — Зипото на Лу Сканън щракна два пъти още преди да е довършил. Спайк измрънка своето „Защо не?“ сред облаците лютив дим, които пурата му вече бълваше в апартамента.
	Просмукваше го обезсилващ страх и присъщата му разсъдливост бе парализирана от неговата — как се беше изразил Фелдстайн? — импотентност. Чувствата му се мятаха бясно от паника към отчаяние и не му оставяха време да мисли. А в мисленето бе най-добър. Останалите — Ковалски, Яновски, Сканън и прозяващият се Майк Майлс — можеха да наблюдават, да се придвижват, да тичат и да стрелят далеч по-добре от него. Но досега всички усилия на официалните власти да засекат — а камо ли да заловят Старк, бяха останали напразни.
	— Повтори условията — изръмжа Сканън.
	— Един милион до четиридесет и осем часа — отвърна Спайк.
	— Това ли е всичко?
	— И да стоим на телефона — каза Спайк.
	— Пак ли се обади от колата на този същия, Кинкейд?
	Спайк кимна.
	— Значи не я е зарязал — каза Яновски и шумно се изсекна. — Защо тогава не можем да я засечем?
	— Може би я е паркирал някъде — каза Ковалски.
	— Или пък е сменил номерата — измуча Майлс, заглушаван от поредната прозявка.
	— Има кафе — рече Сканън.
	Спайк чу как Майлс се дотътри до кухнята, взе кафеварката от котлона и си наля догоре. Каза:
	— В хладилника има мляко. Захарта е в купата над мивката.
	— Аз лично така бих направил — обади се Ковалски.
	— Щеше да смениш номерата, а? — заяде се Сканън.
	— Разбира се. Има толкова много мерцедеси. Забрави за книжката — първо гледат фасона, после нея. Дори и да не е наред, направо те подминават. Все едно си невидим. Ще те спрат само ако минеш на червено.
	— Ами да ги проверим всичките — предложи Яновски.
	— Моля?! — викна Ковалски.
	Майлс се намеси в разговора, подрънквайки с лъжичката, с която си бъркаше кафето:
	— Няма нужда да ги проверяваш всичките — само модела, който те интересува, и само колите с телефонна антена.
	— Виждаш ли? — каза Яновски.
	— А може би дори само тези с номера от другите щати — продължи Майлс.
	— Твърде много се набива на очи — възрази Яновски. — Той се стреми да е незабележим. Ще сложи номер от Илинойс.
	Ковалски се намеси:
	— Знаем, че действа в гаражите. Там осъществява набезите си, така че в момента някой друг се разкарва наоколо с номерата на Кинкейд.
	— И изобщо не си дава сметка — каза Яновски. — А ако _той самият_ не мине на червено в неподходящ миг, когато някое ченге гледа _право_ към него, най-вероятно никога няма да узнае.
	— А на Старк му трябват само четиридесет и осем часа — промълви Спайк.
	Сканън ревна:
	— Какво от това? Нали последния път му каза, че не можеш да събереш сумата толкова бързо? И двамата го приеха, нали?
	— Да — призна Спайк, — но оттогава той проучва. Сигурно знае, че Брайън е старши вицепрезидент в банката. Също че може да заложи къщата си и да получи парите веднага. Ще го направи за двайсет минути.
	— А дали ще го стори? — запита Сканън.
	Спайк овладя яда си. Многото пари са разбили не едно семейство. Но Брайън никога не би забравил, че Спайк спаси Джейни. Значи можеше да му вярва. След като преброи до десет, отговори простичко:
	— Да.
	— Обади му се.
	— Колко е часът? — настоя да знае Спайк.
	— Почти четири. — Майлс се прозя, докато бъркаше кафето си и посръбваше. Ухаеше страхотно.
	Спайк се надигна и отиде да сипе и за себе си.
	— Дай аз да ти сипя.
	Спайк го спря с ръка:
	— Мога и сам.
	— Гаражите! — извика Яновски.
	Спайк се обърна и се опита да си представи как другите са зяпнали старото ченге и се питат дали Яно не си е загубил ума. Тогава едрият мъж каза:
	— Баровски коли — и след няколко секунди: — Автотелефони… вили край града — продължи малко по-спокойно: — Е, какво излиза от всичко това?
	Спайк почти чу как останалите повдигат рамене в мълчание. Накрая Ковалски промълви:
	— Това са само допирни точки, Яно. Старк само се разписва и ги оставя след себе си без следа.
	— Да, но колата на Кинкейд не я зарязва. Вече три пъти все от нея се обажда.
	— Вероятно ще се отърве от нея, преди да позвъни за четвърти — рече Ковалски.
	— Може и така да е, Убиецо. Но работим с каквото разполагаме. А с какво разполагаме?
	— Един, който броди дявол го знае къде — намеси се Сканън.
	Майлс добави:
	— Знаем със сигурност, че се обажда от място, което е в обхвата на телефона. Не може да стигне по` на север от Милуоки. От това, което ми каза Спайк, си мисля, че може дори да е безжичен, например „Моторола“. Ако е така, значи разчита на батерия с презареждане. И стига да я презарежда, винаги може да се свърже. Няма нужда да е около колата. Всъщност ако има безжичен телефон, колата може да е тук, а Старк в Елкхарт, и ние изобщо няма да усетим разлика.
	— Прав ли е, Спайк? — попита Ковалски.
	Спайк кимна.
	— Добре, може да е така. — Яновски се прокашля, обикаляйки наоколо, и изсумтя силно, за да прочисти гърлото си. — Вие се занимавате с техниката, момчета — аз не разбирам нищо. Спайк не вижда, но изключителният му слух и острият му като бръснач ум ни отведоха до Джейни Гранвил миналата година, когато никой не предполагаше, че ще успее. Дори аз. А аз съм като Спайк — жива антика. Не разбирам от транзистори, компютри и преносими автотелефони и нямам намерение тепърва да ги уча. Защото докато го направя, Старк ще се чупи, ако не и по-лошо. Но Спайк има слуха си, а аз — нюха на старо ченге. И точно в момента много осезаемо надушвам нещо.
	— Какво? — поинтересува се Ковалски.
	— Момчета, вие виждате празната половина на чашата. Прави сте за всичко, което казвате. Но случай не се разплита с взиране в онова, което липсва. Верният път е да разнищиш под микроскоп онова, което е налице.
	Спайк внезапно се заслуша и подкани Яновски:
	— Продължавай!
	— Кинкейд — що за птица е той? Не ми отговаряйте, аз ще ви кажа. Той иска да ви накара да го мислите за голяма клечка. И в момента се перчи в Швеция, без да знае, че някой му е задигнал колата. Не става дума за някакви хлапетии, които са искали просто да си направят кефа. Става дума за човек, комуто цялата работа доставя удоволствие. Три обаждания.
	Спайк си представи големия мъж с три вдигнати пръста. Изхриптя и запита:
	— И защо го прави?
	— Явно за да не можем да го засечем. Нали това каза и Майлс току-що? — рече Ковалски.
	— Не! — щракна с пръсти Яновски. — Нюхът ми ми подсказва, че той иска ние да си мислим така. Всъщност го прави поради същата причина, поради която и Кинкейд, тъй като няма време за губене. Трябва едновременно да преговаря и да обикаля тук и там.
	Майлс започна:
	— Значи, ако открием колата…
	— … откриваме и Старк — довърши Ковалски.
	Явно Яновски кимна. Възцари се тишина. Сканън здравата си дръпна от пурата, изпусна дима и попита:
	— Как да се доберем до мерцедеса на Кинкейд? Жена му каза, че не знае къде е паркирал.
	Яновски се изсмя.
	— Ето това научих от Спайк миналата година. Наистина не знаем къде. Но знаем къде не е паркирал.
	— Яно, какви ги говориш?! — изстена Ковалски.
	Яновски въздъхна, отново се изсекна и им рече:
	— Кинкейд е важна клечка и не си губи времето. Стои в града, за да е близо до работата си. Всичко сочи, че колата му е някъде наблизо до Уотърфронт Тауърс.
	Майлс си допи кафето и предложи:
	— Нещо против да помогна на сержант Яновски да огледаме няколко гаража…?
	— Аз определено съм против — отвърна Сканън.
	Сега бе ред на Спайк да зададе въпрос:
	— Какво?
	— Защо да оставяме питомното и като слепци да гоним дивото?
	— Инспекторе, да не би да знаете нещо, което ние не знаем? — попита Ковалски.
	— Все още не — отвърна Сканън, — но може би ако потърся мениджъра на Уотърфронт Тауърс, ще науча нещичко. Обикновено такива фирми наемат гаражи за клиентите си. Мислите ли, че господин Заетост — Кинкейд — би пропуснал такъв шанс?


>	Трийсет и втора глава

	Това, което Старк харесваше в Чикаго, беше, че по всяко време на денонощието можеш да намериш всичко, и то на две крачки. А колата на Кинкейд предизвикваше странно усещане в него — сякаш излъчваше някакво гибелно сияние. Не беше нещо, което се вижда, нищо определено, просто инстинкт. Ако колата можеше да говори, вероятно щеше да му изкрещи: „Изчезвай!“.
	И така, той тръгна за покупки, зави по денонощно отворения и пуст в този час Уолгрийнс две пресечки на север, завъртя се около денонощно отворения Джуъл пет преки на запад и си осигури и последното, от което се нуждаеше.
	Тези разходки бяха самата свобода. Никакви стени, никакви скитащи банди мошеници, никакви копои. Никакви простотии.
	Само небето над главата му и бъдещето пред него. Нещо, за което да се хване, всичко друго да върви по дяволите. Бе чакал този миг през целия си скапан живот. И сега той най-сетне щеше да дойде — след два дни.
	Стиснал хартиени кесии и в двете си ръце, Старк се прибра през задния вход на Уотърфронт Тауърс, промъкна се по тесния къс коридор и се вмъкна в своята подобна на гробница стая. Щом влезе, усети как стените се стесняват, и потисна задъханото си дишане.
	Но не беше единственият, който дишаше. Обърна глава наляво и зърна голата си затворничка, подутото й лице бе цялото в синини. Тънка струйка засъхнала кръв се бе процедила от ъгълчето на подпухналите й устни. Но това не беше всичко — гърдите й потрепериха, тя се закашля и почервеня, после изстена, докато си поемаше въздух.
	Изхриптя нещо. Старк не я разбра, нададе ухо и попита:
	— Какво?
	— Горещо… — Думата прозвуча дрезгаво и бе последвана от конвулсивен гърч. Старк погледна надолу. Красивото й, покрито с отоци тяло лъщеше от пот. Кожата й бе почервеняла. Дишането й зачестяваше неравномерно, пресичано от внезапни пристъпи на кашлица.
	— Ясно е, че ти е горещо — каза той и се обърна. — И аз съм много доволен от това. Скоро. — Улиса се, докато трупаше покупките на малката маса. Придърпа си стол и започна да ги реди пред себе си, като наум сравняваше със списъка. Електрическа платка, спойка, чипове, трицифрен екран от течен кристал, батерии, електронен брояч, малко място в средата за опасно чувствителния на сътресения оранжев кристал — тетратиотетранитрид.
	За съд, в който да го сипе и да го свърже с детонатора, избра тънка прозрачна торбичка от пластмаса. Служеше за опаковка на детски слънчеви очила. Той ги извади, пусна ги до масата и сложи торбичката настрана.
	— Лошо ми е. — Гласът зад гърба му изхриптя отново, задавен от кашлица.
	Старк си спомни за треската в Афганистан, когато беше затворник. Мислеше, че ще го убие. Спомняше си я, сякаш е било вчера. А болеше ли го стомахът? Не. Руснаците смятаха, че ще го гледат как полека си отива пред очите им. Изненада! Полека се оправи.
	— Лекар! — просъска тя. — Имам нужда от лекар.
	Хората са много по-издръжливи, отколкото си мислят.
	— О, моля те! — изстена тя.
	Не можеше да понася това! Не можеше да ги понася тези жени! Изправи се и се надвеси над нея. Очите й се вдигнаха и се насочиха към ръцете му. Той проследи погледа й и видя стиснатите треперещи юмруци. Пое си дълбоко въздух и каза:
	— Добре де, горещо ти е. Ще отворя ей това прозорче да се разхладиш малко. Става ли? Може да взема тиленол следващия път, като изляза. Само спокойно, ще се оправиш.
	— Лекар! — това бе единственото, което успя да изрече, преди изтощените мускули на врата й да отпуснат главата й обратно на възглавницата.
	Хитруваше. Не можеше да е друго. Може би имаше овулация. Нали в това състояние жените вдигаха температура? Значи ако я оправеше сега, можеше да стане баща. Но не. Ако наистина беше болна, осени го много по-добра идея.


	Брайън Гранвил седна да закусва. Отляво на масата лежеше „Уолстрийт Джърнъл“ и очите му го поглъщаха така лакомо, както устата — шунката, яйцата и картофките от бялата чиния с позлатен ръб. Кафето без сметана беше в чашка и чинийка от същия сервиз, както и чашата с портокалов сок. Когато вдигна китка, стрелките на неговия „Пиаже“ сочеха седем и петнайсет.
	Отново закъсняваше.
	Според стандартното работно време това всъщност бе дори рано, но винаги трябва да си едни гърди пред него, за да преуспееш. Сдъвка последните парченца шунка, приглуши стомашния си напън и стана. Сгъна „Уолстрийт Джърнъл“, мушна го под ръка, пресегна се за чашата с кафе и отпи. Щеше да я допие в колата, а вестника остави за влака. Изтри устни с ленената кърпичка и точно потърси с очи куфарчето си, когато телефонът иззвъня.
	Нямаше време.
	— Ели? Ще вдигнеш ли?
	Ели влезе в кухнята. Изглеждаше небрежно — и страхотно. Бежов плетен пуловер покриваше ханша й, а оттам надолу се спускаше кремав клин, чиито ластици пристягаха глезените й. Медената й коса, дълга до раменете, сияеше в златни и червеникави отблясъци на яркото сутрешно слънце.
	Вдигна слушалката в мига, в който той взимаше куфарчето си, и каза:
	— Семейство Гранвил.
	Дългото й мълчание прерасна в тежка въздишка. Още преди да прошепне „Не“, Брайън разбра, че нещо не е наред. Остави куфарчето и попита:
	— Какво има?
	Ели му махна да замълчи. Каза:
	— Кога? Как?… Той… А-ха. Кой друг? Искаш ли да дойда? Момент… Да. Какво можем да направим? Така ли? Ясно. Добре, ще му кажа. Не, не, не се притеснявай за това. Разбира се.
	— Какво става? — запита Брайън.
	— Старк е отвлякъл Дебра.
	— Божичко!
	— Миналата нощ.
	— Защо Спайк не се е обадил?
	— Обадил се е на Ковалски, Сканън, дори Яновски — те биха му помогнали най-много.
	— Яновски?! — Брайън се надяваше, че удивлението в гласа му си е проличало. — Яновски едва не уби Джейни. Защо ли Спайк ще иска той да…
	— Старк се е обадил за откуп. — Ели скръсти ръце на гърдите си, пристъпи до прозореца и погледна навън.
	— Какво иска?
	Продължителното мълчание погълна тихата въздишка:
	— Един милион.
	— Долара?!
	Ели повдигна рамене.
	— Не вярвам да се пробва за йени, Брайън.
	— Но това е цял милион! Боже мили! Откъде ще намери толкова пари?
	Ели рязко се извърна и на лицето й безмълвно се изписа пълно неразбиране. После рече, като се запъваше:
	— К-к-ка-кво каза?
	— Не, почакай…
	Ели впи очи в него. Ноздрите й потрепваха, когато проговори:
	— Не е само защото ми е брат, Брайън. Не е и защото забравяш, че той спаси Джейни и отнесе куршум заради това. Работата е там, че никога не ни е искал по-голяма услуга от това да го преведем през Мичиган авеню в пиковия час. А сега е само слепец, изправен пред опитен убиец, и при това няма много време.
	— Колко време му остава?
	— Четиридесет и осем часа.
	Брайън прекара ръка през гъстата си русолява коса и предложи:
	— Може би е възможно да спечели време, както направи миналия път? Точно така — ще пробваме този номер и после ще се опитаме да му пробутаме пачки хартия с няколко банкноти отгоре, за да се върже, както последния път, и като ги вземе, ще го заловят и…
	— Точно там е проблемът, Брайън. — Ели се втурна към него и здравата го разтресе за реверите. Тя снижи глас, вдигна очи към тавана, натам, където бе спалнята на Джейни, после отново ги закова върху Брайън. — Има „минал път“. Изгърмяхме си патроните и си върнахме Джейни. Вече нищо не ни е останало. Нямаме дори следа къде е Дебра.
	— И дали е жива — подсети я Брайън.
	Ели преглътна, кимна и повтори думите му:
	— И дали е жива. Но незнанието не спря Спайк миналия път и той рискува живота си, за да спаси Джейни.
	— Зная.
	— Оттам нататък няма знак на признателност, с който да можем да му се отплатим за всичко, което получихме — и което имаме днес, за всичко, което му дължим. Освен това не зная дали без Дебра няма отново да се подхлъзне в онази пропаст, в която беше, преди да отвлекат Джейни. Дебра е нещо повече от жена, нещо повече от негова спътничка, Брайън. По дяволите, та тя е почти всичко за него.
	Брайън се обади:
	— Един милион долара?
	Тя кимна.
	— Четиридесет и осем часа?
	Ели бавно затвори очи и направи отрицателен жест с глава.
	— Колкото е възможно по-скоро.
	— Но… — Той погледна часовника си, после пак нея. Очите й не го пускаха да тръгне.
	— Спайк имаше само един живот и го заложи за Джейни. Ти разполагаш с повече от един милион долара, Брайън. Не забравяй, че това са само някакви проклети пари!
	— Може би ще го хванат до четиридесет и осем часа. Искам да кажа… По дяволите, колко време може да се скита незабелязано? Снимката му я показват по новините и всеки…
	— „Всеки“ се готви за Коледа, Брайън. И не иска нечии чужди кошмари да му я развалят. Сега не е като последния път. Друго е. Тогава имахме почивки, изпросихме си отсрочка. Според закона за пропорциите сега право да си играе с времето има Старк. Ако стане нещо, той ще поиска парите по-скоро.
	— Но това е цял милион!
	— Вземи някой от охраната — каза му Ели.
	— Ще кажеш ли на Джейни?
	Ели обърна очи и отвърна:
	— Този път кошмарът не е свързан с нея. Достатъчно й мина през главата.
	Брайън кимна и повдигна рамене.
	— Значи една нормална Коледа? Може би Дебра ще се върне и ще се съберем заедно пред коледното огнище?
	— Можеш да ни дадеш още милион надежди, Брайън — смигна му Ели.
	Той погледна часовника си и промърмори:
	— Закъснявам. Виж, ще говоря със Спайк. Може да ми хрумне нещо.
	— Не се престаравай в мисленето, Брайън. — Ели го държеше за ръкава на ризата. — Има един правилен отговор. Ако не направиш за него това, което той направи за теб, пращаш един слепец да се състезава с времето, да търси сам и безпомощен една отвлечена жена в град, който е голям за претърсване дори за зрящ човек. И ако се върнеш без парите, не се надявай аз и Джейни да те чакаме.
	Брайън понечи да отговори, но още преди да отвори уста, Ели се извърна, тръгна към стълбите и се качи горе.
	— Джейни! — викна тя. — Още ли си горе? Хайде, мързеланке. Време е да се приготвяш за училище.


	Спайк стоеше вцепенен от напрежение и очакваше телефона да звънне. Напомняше си, че трябва да се справи и да измъкне Дебра стъпка по стъпка. Това не беше игра, но много приличаше. Ако можеше да проумее на какво табло играеше Тим Старк и каква стратегия прилагаше, можеше и да победи. Ако играеше играта на Старк, щеше да загуби и за двамата.
	Току-що бяха предприели първата необходима стъпка. Федералният агент Майк Майлс, който бе специалист по електроника, разясняваше особеностите й на Ковалски, който щеше да използва системата.
	— Тази нощ телефонната компания прекара дотук три извънредни линии за сметка на агенцията. Първата, сержант, е вашата връзка с външния свят. Дори Спайк да говори със Старк, вие можете да давате заповеди или да предавате сведения на някой друг, в това число и на нас.
	— Ясно — обади се Ковалски.
	— На втората линия е прикачен модем. Тя е връзката ви с моторизирания патрул в Спрингфийлд. Спайк смята, че ще бъде по-бързо да се търси веднага, докато разговорът още тече, вместо да чакаме да приключи.
	— Това с какво ни облекчава?
	— По катодния кабел въвеждаме крайния резултат от програмата в нов прозорец, в средата вдясно. Когато получим номера на човека, който се обажда, го пращаме по компютърен път на телефонната компания и оттам ни посочват абоната. След това името и адресът се препращат в Спрингфийлд, където са колите. Ако Старк се придържа към автотелефони, вече можем да установим на коя улица е още преди да е затворил.
	— А за какво е третата линия?
	— Това е факсът.
	— И защо ни е факс?
	По всяка вероятност Майлс вдигна рамене.
	— Един бог знае! Лу го поиска.
	— Да видим сега — ако аз… — Телефонен звън прекъсна думите на Ковалски.
	Спайк вдигна слушалката с надеждата, че е Брайън.
	— Приятелката ти нещо се поразболя, ще трябва да ускорим доставката на парите.
	— Почакай…
	— Почакайте още малко и ще умре. Ако искате да я спасите, поразмърдайте се малко.
	— Как да съм сигурен, че е още жива?
	Спайк усети зад себе си ченгетата, които се туткаха, засичаха номера и мърмореха нещо в слушалките. Системата действаше. Но докъде ли щеше да доведе?
	— Просто ми вярвай — изръмжа Старк. — Нямаш голям избор.
	— Не ти вярвам — отвърна Спайк и сам се учуди на дързостта си.
	— Жива е, просто не е добре.
	— Дай й да говори с мен.
	— Не и този път, Халек. Нова игра, нови правила, нов изход. Чуй ме. Ако наистина си толкова голям мозък, за какъвто явно те смятат всички, ще спасиш кучката. Но трябва да слушаш дяволски добре, казвам ти — дяволски добре, за да я измъкнеш от тази бездна. — Старк наблегна на последната дума, _бездна_.
	Какво ли намекваше? Дали че предстоят още терзания и мъки? Или че непрестанно насилва Дебра? Дали пък не беше просто уловка, един от капаните, които щяха да отведат Старк до желания завършек? Спайк нямаше представа.
	Нечия едра ръка — може би на Ковалски — го стисна и му даде да разбере, че са засекли автотелефона и са пратили данните в Спрингфийлд. Ако Старк бе някъде там, той трябваше да се опита да го задържи.
	— Старк, щом е болна, намери й лекарство. Погрижи се за нея.
	— Ти пък се погрижи за себе си, Халек. Няма да прекалявам с телефона — ще ти кажа само, че има промяна.
	— Промяна ли?
	— Искам парите за момичето до тридесет и шест часа.
	— Тридесет и шест?!
	— Доведете и лекар. Не съм сигурен дали ще издържи още дълго.
	— Искам доказателство, че все още е жива.
	— Не настоявай толкова — отвърна грубо Старк, — че може да си я получиш мъртва или да ти я пратя парче по парче.
	При тази мисъл стомахът на Спайк се сви на топка. Нямаше съмнение, че ако го раздразнят, Старк е в състояние да направи подобно нещо. Търсейки равновесието между настоятелност и предпазливост в опит да се задържи на хлъзгавата почва, той каза:
	— Нека Дебра ти каже на кой зъб Джейни трябва да си сложи пломба.
	— Какво?!
	Спайк повтори въпроса и рече:
	— В следващия разговор искам да ми кажеш отговора.
	— Хей, я чакай…
	— Съжалявам, Старк, трябва да търся цял милион. Обади се, когато си готов за размяната. — Спайк затвори и се обърна към мястото, където знаеше, че стоят останалите.
	— Така, значи става дума за автотелефон — обади се Ковалски.
	— Отново ли този на Кинкейд?
	— Не. — Майлс подсвирна. — На някоя си Дениз Блаущукен. Познайте къде живее.
	— Чикаго? — предположи Спайк.
	— Къде по-точно в Чикаго?
	Спайк вдигна рамене.
	— Лейк Форест?
	— Не — отвърна Майлс. — Уотърфронт Тауърс.
	— Обадете се на Яновски — каза Спайк.
	— Точно така! — рече Ковалски. — Вече трябва да е стигнал.


>	Трийсет и трета глава

	Жената на рецепцията на Уотърфронт Тауърс закри с ръка слушалката, погледна над мраморния плот и запита:
	— Вие ли сте сержант Яновски?
	Яновски се пребори със сумтежите и важно кимна.
	— Сержант Ковалски.
	Яно се плъзна към нея, пресегна месестата си ръка, взе слушалката и я притисна със скула към рамото.
	— Какво ново?
	— Старк току-що ни звънна от друг автотелефон — отвърна Ковалски. — Засякохме го чрез отдела за МПС на Илинойс Бел и се оказа, че собственичката живее в Уотърфронт Тауърс.
	— Как се казва?
	— Блаущукен. — Ковалски каза името буква по буква, преди да продължи: — Дениз Дженифър.
	— Ясно — рече Яно. — Ще проверя. — Нямаше нужда да казва нищо повече. С Ковалски работеха рамо до рамо от толкова отдавна, че вече пропускаха елементарното. Също като баскетболистите знаеха следващия ход на съотборника си, следващото му действие. Този род близост между мъже трудно се обяснява, неудобно е да се обсъжда и е невъзможно да се замени. Пенсионирането я бе заменило с всепроникваща празнота, която той не знаеше как да запълни. Сега вече нямаше защо да се тревожи за това.
	Сега бе дори по-приятно от редовната полицейска служба. Сега той бе упълномощено лице, а това бе различно. Упълномощените можеха да се издънят. Можеха да вършат неща, които ченгетата копнеят да извършат най-малко през ден. Не, не им се разминаваше, но поне нямаше защо да се безпокоят от Отдел вътрешни провинения или от уволнение. Значката те поставяше в положението на редник. Влезеш ли веднъж в строя, длъжен си да забравиш волностите.
	Яно върна телефона на поставката под плота и повика служителката. Тя остави кочана с фактури, изправи се и се приближи. Очите й блестяха, зъбите също, цялото й лице бе свежо и жизнено като на кутре. Вероятно това бе първата й служба и не искаше да я загуби. Поне така предположи Яно.
	Изплувайки от облак парфюм, тя отметна бухналите си къдрици и попита:
	— Какво мога да направя за вас, сержант?
	Яно се наклони напред и сви рамене.
	— Какво ще кажеш за малко слънце и топлина, а? Можеш ли да поръчаш да донесат? Със сигурност биха ни дошли добре.
	Видя как тя се отпусна при вида на усмивката му. Клепачите й запърхаха като екзотично ветрило, когато се разсмя:
	— Нещо друго?
	— Да — отвърна Яновски. — Отнася се до един от живеещите тук, господин Кинкейд?
	Тя кимна.
	— Завчера са откраднали колата му. Днес ни докладваха, че още една — на госпожица, или госпожа Блаущукен…?
	Момичето кимна отново.
	— … е открадната.
	— Не мога да повярвам!
	Дойде ред на Яно да кимне.
	— На вас не казаха ли?
	— Н-не, не мисля. Момент да попитам управителя. — Тя се втурна и изчезна зад ярко осветена врата.
	Яно чу оживен разговор, дълга мъжка въздишка и после отместването на стол от бюрото. Секунда по-късно един висок прегърбен мъж с орлов нос и в скъп костюм се понесе към него.
	— Аз съм господин Холст, управителят — каза той.
	— Яновски — отвърна и след кратко колебание добави: — От чикагската полиция.
	— Някакъв проблем ли има?
	Яно повтори разговора си с момичето и попита:
	— Тези двамата нищо ли не казват по въпроса?
	— Господин Кинкейд е извън страната — побърза да уточни господин Холст, — а госпожица Блаущукен е на почивка в Аспен.
	— Кой знае за това? — зададе въпрос Яно.
	— Моля?!
	— Ето вие например знаете.
	— Да не би да твърдите… — просъска управителят.
	Яно го възпря с ръка.
	— Длъжен бях да попитам, нали разбирате?
	— Около Коледа доста от хората тук заминаха. Често ни предупреждават, за да наглеждаме собствеността им.
	Яновски кимна.
	Холст скръсти ръце зад гърба си и започна да се клати, после разхлаби яка и поясни:
	— Освен охраната уведомяваме чистачките и кухненските работници. Обръщаме внимание и на инспектора по поддръжка на сградата и неговите хора. Така нищо съмнително не остава незабелязано.
	— Имате ли си паркинг? — попита Яно.
	Холст наклони мъртвешката си глава върху тънкия си врат.
	— Разполагаме с няколко места в подземен паркинг тук долу.
	— Кой ги ползва?
	— Първоначално беше кой превари, той завари, но откак осигурихме платен паркинг, откъдето за две минути докарват колата пред входа, всеки него предпочита, нали разбирате. Напълни се за нула време и сега паркираме останалите коли другаде, докато отворим и другия наш паркинг.
	— Но знаете чия кола е тук и чия не, нали?
	— Разбира се.
	— Възможно ли е някой от персонала да е излязъл да поживее? Нали знаете — като я няма котката, мишките празнуват.
	Холст сви устни, здраво стисна очи и поклати отрицателно глава.
	— В началото имаше два такива инцидента. Уволнихме служителите и взехме мерки да се разбере. Оттогава нямаме проблеми.
	— Значи никой не може да отмъкне колите на господин Кинкейд и госпожица Блаущукен оттук?
	Усмивката на Холст бе повече от самодоволна. Когато отвори уста, стана ясно защо:
	— Абсолютно никой, сержант Яновски. И двамата не паркират в Тауърс.
	— Къде тогава?
	— В допълнителния паркинг.
	— Той върши ли работа?
	— Не чак толкова — въздъхна Холст. — Не е с обслужване. Дадоха ни паркинга под наем, но не докарват колите. Заради това имаше куп оплаквания, особено през зимата. На три пресечки е, нали разбирате.
	— Всички ли паркират там?
	— Всички, които имат коли, да.
	— Къде се намира паркингът?
	— В гаража на ъгъла на Орлиънс и Гранд — отговори Холст. — Точно до отбивката за експресното шосе. През реката е, при…
	— Да, да, знам го къде е — прекъсна го Яно. — Вижте, вашите коли имат ли отличителен белег? Пропуск, ключ-карта, нещо такова?
	— Лепенки, сержант. В долния десен ъгъл на предното стъкло, ако са си на мястото. Там пазачът на входа ги вижда най-бързо.
	— Да, разбира се — рече Яновски, — звучи разумно. Дали ще имате нещо против да проверя кой друг е заминал за празниците?
	— Защо?
	— Ами не съм съвсем сигурен. Може някой просто да краде коли наслуки. Може да си е избрал онзи гараж, защото там е лесно. Ако съм прав, скоро ще вземе още някоя. Такъв е стилът му. И ако е наслуки, може и да не е от вашите. Нали и други коли паркират там?
	Холст кимна.
	— Там се целят в парите — плащаш си на излизане.
	Яно вдигна длани нагоре.
	— Тогава не мога да ви причиня големи щети, нали?
	Холст преглътна, оправи червената си вратовръзка, и измрънка:
	— Предполагам, че не.
	— Добре де, няма значение — рече Яно. — Щом смятате, че ще се чувстват по-щастливи, ако им свият колите, ще им предам думите ви.
	— Не! — изстреля Холст. — Разбира се, че не. Сега ще ви донеса списъка.
	— Благодаря ви, господин Холст — рече Яно с официална учтивост.


	Тридесет и петте години убийства, пороци, и далавери, борба с дрогата, внезапни акции и специални поръчения бяха изградили у сержант Яновски представа за Чикаго, за която хора като Холст не щяха и да чуят. Затънал до шия в този порядъчно гнусен житейски опит, Яновски веднага направи дръзка между въпросния гараж и организираната престъпност. Първо, негови собственици бяха Джими и Сал Сицилиано. Оттук нататък нещата се влошаваха и гаражът бе нещо далеч повече — и по-малко — от няколко площадки с места за паркинг под наем срещу долар и половина за повече от час. Но Яно не желаеше да пришпорва въображението си. Засега искаше само да поразгледа.
	А за това не му трябваха щит и доспехи.
	По дяволите, та той спокойно можеше да е някой от хилядите изтощени люде, които се тътрузят обратно след умопомрачителен набег из магазините и се готвят да се метнат на колите, за да се приберат при жените си. И така, Яно се гмурна в тълпата по стълбището за паркинга откъм Орлиънс и пое нагоре. До последния етаж. Щеше да започне от последната площадка надолу. Инак бе много изморително.
	Сега само си дръж очите отворени.
	Задъхан от изкачването на петте етажа, Яно влезе през вратата. Скърцането на пантите отекна между голите каменни стени. Иначе ни звук. Той се огледа бавно още веднъж, за да е напълно сигурен. Нищо не помръдваше.
	Като кимна сам на себе си, той тръгна напред.
	Докато обикаляше, започна му се завива свят — възможностите бяха направо безчет. Всяка втора кола бе луксозна: вносна или спортна. Кадилаци и градски коли. Ягуари и мерцедеси. Поршета и корвети. И от всяка четвърта стърчеше антена.
	Внезапно се почувства объркан.
	Къде беше колата на Кинкейд? Коя? Беше ли тук изобщо и как щеше да я познае? А ако…
	Изведнъж, както си минаваше покрай една еднометрова колона, той замръзна. Точно отпред стоеше една кола — нито на Кинкейд, нито на Блаущукен. Нищо подобно. И това го шокира.
	Там, сред милионите долари в хромирана стомана, емайл и стъкло, стоеше един очукан, пребоядисан форд пикап. Учудването му бе толкова голямо, че отиде да го погледне. Отдясно имаше черно BMW-735i, същото като на Фелдстайн и като стотици други в града.
	Щом стигна до багажника на пикапа, Яно със стон приклекна на старите си кости. Приближи се и разгледа номера — регистрация от Илинойс. Знаеше, че не са за този тип кола, но трябваше да се убеди. И проверката потвърди опасенията му.
	Горе, където винтовете са държали номера за скобата, личаха петна кал. Изведнъж му хрумна нещо, нещо повече от самата подмяна… _Остави`. Довърши проверката._
	Като напредваше полека, той мина покрай задното стъкло и зърна празната рамка за оръжие, а после се промъкна до вратата за пътници. Хвърли светкавичен поглед вътре и видя… Нищо. Постави ръка на дръжката, отвори вратата и надникна вътре.
	Обонянието му усети мириса.
	Кръв.
	Не се съмняваше. Пресегна се, прокара ръце по пода и се натъкна на нещо твърдо, обло и студено под пътническата седалка. Извади го, вдигна го, погледна и видя какво държи — пушка с рязана цев.
	В ума му като мълнии, като изстрели на картечница се появиха образи. Пикапът… щатското ченге близо до Трищатската магистрала… Старк!
	Истината го връхлетя така внезапно, че се разтрепери. Беше тук сам, без прикритие. Беше стар, уплашен и… _Успокой се_, каза си той, заповяда си даже, но ръката му трепереше, докато тършуваше между хартийките в джоба си, за да намери това, което бе записал. Беше на обратната страна на една бележка от тефтерчето на Дебра.
	Върна се при багажника и свери номера с този на форда. Съвпадаха. Значи Старк е сложил номерата на мъртвия психиатър на форда. После е взел колата на Кинкейд оттук, понеже е научил, че той ще заминава. Как? И как е разбрал за Дениз Блаущукен?
	Преди Яно да е отговорил на собствените си въпроси, главната аварийна врата зад него се отвори. Бързи тежки стъпки отекнаха по полирания под. Яно се завъртя, притисна ръка към гърба си и пръстите му обхванаха дръжката на пистолета. Проследи приближаващата се фигура.
	Мъж. Провери`! Едър, млад. Движеше се бързо. Провери`, провери`! Яно точно разкопчаваше кобура си, когато мъжът се обърна и се усмихна.
	— Весела Коледа! — каза той, без да спира.
	— Да, да. — Яно си пое дъх: — Подобно.
	Не беше Старк. Е, а къде беше той?
	Не знаеше отговора. _Но знам къде ще го получа_, помисли си той. И като шляпаше по твърдата настилка, се заклатушка към стълбището.


	Яно слезе чак до мазето, промъкна се покрай изцапаните и издраскани бели тухлени стени, спря при последната врата вдясно и застана на прага. Без да му обръща внимание, мъж около четиридесетте с дълга мазна коса сложи крака на металното бюро, отпусна се в стола на колелца, започна да подхвърля ядки към тавана и да ги лови с уста. Междувременно очите му зяпаха в 13-инчовия екран, закрепен на една полица на стената.
	Дори след като се прокашля, единствената реакция на мъжа беше:
	— Да? К’во искаш?
	Яно скръсти ръце и изръмжа:
	— Руди Сметката.
	Руди му хвърли един поглед, предъвка бързо и пак се втренчи в телевизора.
	— Сержант — проговори той. — Как си? Искаш ли да погледаш?
	— Какво дават?
	— Мач на „Нотр Дам“.
	— В девет сутринта в неделя?! Мислех, че всички тези дълбоко вярващи ирландци ще са на служба. Какво ще каже папата?
	Руди Сметката се обърна и преглътна сдъвканите ядки.
	— Това е последният мач от ноември. Запис. Чаткаш ли, спортният отдел праща записи, за да осигури благотворители за Университета. Така ни наричат, „благотворители“.
	— Ясно.
	— След като по-малкият ми брат Дейл си контузи коляното и не можеше да играе повече, аз го уредих в „Нотр Дам“, казвал ли съм ти?
	Руди Сметката никога не пропускаше нито да плати, нито да се похвали. Оттам и прякорът му — уреждащо сметките на по-малкия си брат в колежа. Пратете на Руди сметката, пък той ще ви научи вас.
	— Къде е Хаунд, Руди?
	— Хаунд е болен. Грип или нещо такова. Плъзнал е навсякъде, сержант. Пази се, не се преуморявай. Съвсем ще ти разсипе Коледата, чаткаш ли. Лекарите съветват по-възрастните да бъдат по-внимателни. Така че пази се, става ли?
	Яно му се усмихна лъчезарно. Мършави отрепки като този тук щяха да му бъдат ясни като бял ден до гроб. Единствената им защита бе да го бъзикат за годините. Вярно, вече не можеше да ги надбяга. Но господ да им е на помощ, ако ги стигнеше.
	Яно се приближи с тежки стъпки към бюрото. Руди точно се готвеше да улови падащия лешник, когато на терена започна голямото надбягване. Лешникът се удари в устната на Руди и падна на земята.
	— Първи пропуск за деня — обяви той.
	Яно се опря на пръсти на бюрото и се надвеси над Руди. С непоколебима усмивка ченгето рече:
	— Вие поемате колите от Уотърфронт Тауърс, нали?
	— Ха, че това не е тайна — отвърна Руди.
	— Имаш ли списък?
	— Ъ-хъ. — И очите, и акълът на Руди все още бяха в мача, тялото му се поклащаше наляво-надясно, сякаш и той бе един от играчите.
	— Всички коли си имат лепенка, защо тогава имате списък?
	Руди повдигна рамене.
	— За да попречим на коли с фалшиви лепенки да паркират безплатно.
	— Има ли много такива? — поиска да знае Яно.
	Руди пак сви рамене.
	— Появяват се и такива. Не знам. Отвсякъде ментета, всичко копират вече. Не мога да съм все нащрек.
	Яновски така бурно се изсмя, че Руди насмалко да разсипе шепа ядки.
	— Какво му е толкова смешното?
	Явно нещастникът наистина не разбираше какво толкова му е смешното — един от най-големите фалшификатори на документи се беше загрижил някой да не го преметне със собствените му номера.
	Яно мушна ръка под палтото си и извади снимките на Старк. Но Руди не отлепяше поглед от екрана.
	— Глей’, егати тичането бе, Яновски! Леле майко! Виждал ли си някой така да търчи…
	Яно се наведе и изключи телевизора.
	— К’во правиш бе?
	Яно се изправи, застана пред бюрото и почука с показалец по снимките на Старк в едър план.
	— Някога да си зървал това лице, Сметка?
	Руди хвърли един поглед, вдигна очи, после и рамене.
	— Не и напоследък. Кой е този?
	— Да не ти е издишал или остарял акълът, Руди?
	— Абе какво…
	— Отговори на скапания въпрос, копеле! Или ще те окача на тавана.
	Руди се смръщи, погледна снимките, после нагоре.
	— Никога не съм го виждал — рече, преглъщайки.
	— Дори по телевизията?
	Руди придърпа стола си и се вгледа отблизо.
	— Я, ама това е оня, дето се измъкна от Стейтвил. — Щракна с пръсти: — Как му беше името?
	— Старк, Тим Старк — отвърна Яновски. — Ако го видиш, ми се обади.
	— Разбира се.
	— И кажи на Хаунд да ми се обади!
	— Ама той е болен.
	— Обади му се и му кажи да ми звънне.
	Руди кимна. Яно включи телевизора с усмивка и каза:
	— Предполагам, че скоро ще се чуем с него…
	— Вече ти казах, сержант…
	— Иначе ще се върна, Руди. И ще съм побеснял. А ти не искаш такова нещо, нали?


>	Трийсет и четвърта глава

	Е, добре, кучката на Халек беше болна. Болна и кротка. Имаше температура. Старк нямаше термометър, но бе гореща и потна. От време на време я втрисаше. Ту почервеняваше, ту пребледняваше мъртвешки, менеше се като ключ за лампа. Понякога имаше и треска, която пробягваше като вълни по потното й голо тяло.
	Вече не му изглеждаше секси или жизнена, не я желаеше. Старк я намрази заради болестта, страхуваше се да не се зарази и той. За нея беше без значение — така или иначе щеше да умре — но бе важно да остане жива до края на играта, а той — силен и здрав и след това.
	— Затвори прозореца — изхърка тя отпаднало. — Донеси вода. Моля те — изхлипа, — не ме оставяй да умра.
	Той остави електрическата верига, сложи ръце на кръста си и я изгледа с презрение. Поклати глава и отвърна:
	— Няма да умреш.
	И го мислеше. Не беше дошло времето за умиране, и то от треска. Нямаше да стане, не преди края, който бе планирал за двете гълъбчета — погледна откраднатия часовник на ръката си — след двадесет и шест часа.
	Стана и й донесе вода. Все още имаше сила да вдигне глава и да я изпие. Просто за да види колко бързо може да я изгълта, Старк започна да накланя чашата все по-бързо и по-бързо, докато накрая тя се задави. Тогава плисна остатъка в лицето й. Така треската щеше да се успокои.
	— Затвори прозореца — изхлипа тя.
	Той кимна, отиде и го затвори.
	Права беше. Не искаше студеният въздух да повява върху свръзките, докато той работеше над спойките. Резките промени в температурата не бяха добри за калая. Ако платката се охлади, по-късно може да кондензира влага от въздуха, така че спойките и чарковете да се скапят. Освен това ако жената извикаше, някой минувач би могъл да я чуе през отворения прозорец. И така, стъклото с трясък се затвори, пресичайки и последната надежда за спасение.
	— Благодаря — промълви тя.
	Учтива докрай. Старк й кимна с жестока усмивка. Тъпата кучка си мисли, че съм го направил заради нея.
	Основната работа по свързването бе свършена, закрепващата скоба бе сложена, зарядът бе на място и батериите готови. Можеше да гръмне във всеки един момент, преди броячът да стигне нулата. Това също беше част от тръпката. Тя бе най-голяма, когато острието бе опасно като бръснач.
	Трябваше или да го направи, или да умре. Едно от двете, само не и обратно в Стейтвил. Никога вече. Да умира също не искаше — животът беше прекалено сладък, а свободата — още повече. Но най му се услаждаше победата.
	Обърнат към стената, с усмивка на уста, той й заговори:
	— Вече подсказах на кьорчото как да те измъкне, той е достатъчно умен. Всъщност съмнявам се. Както и да е, ще изживеете един хубав миг заедно преди смъртта. Това ти го обещавам.
	Нахлузи си зимното яке и бързо го закопча.
	— А аз никога не нарушавам обещанията си.
	— Доведи доктор — обади се тя. — Чувствам се…
	Затвори вратата и се заслуша внимателно. Нищо. Е, почти нищо. През една застопорена метална врата се чуваше бумтежът на някакви машинарии, и пак, и пак, и пак. Старк спря, затвори очи и се опияни от възхищение в студа, като си представи колко продуктивно е нещо, което върви по план, има цел и не спира, не почива нито за миг. Гладко и в същото време могъщо — като неговия план.
	Отвъд мрака на клепачите му един глас му извика:
	— Гари? Ей, тъпа главо. Обади се Руди Сметката, мой човек. Иска да знае къде си.
	Старк се обърна, уж се закашля в свитата си длан и измърмори:
	— Болен съм, Спук.
	Спук се приближи ядосан и се тросна:
	— Казвам ти, никога не ме наричай така. — Стисна юмруци и поклати глава. — К’во си пипнал, братче?
	Старк пак се престори, че кашля, още веднъж, този път по-силно:
	— И аз не знам. Май че е грип.
	— Най-добре иди на доктор, братче. — Спук изведнъж омекна. — Хората си мрат така, ’щото чакат. Няма бъзик, братче.
	Старк се завъртя и се насочи към коридора, който водеше към товарното помещение. През деня този изход не се затваряше и той можеше спокойно да влиза и да излиза. Двама мъже седяха до няколко кашона и пушеха. От дясната им страна бяха асансьорите. Старк бе обзет от неочаквано вдъхновение и потърси с поглед индикатора за етажите.
	Проследи как светлинката слезе от дванайсет, през П — предположи, че това е партер — до М, и спря. Вратата се отвори, двамата мъже лениво се изправиха на крака и недоволно изръмжаха:
	— Май ние сме на ред.
	— Май да — каза по-високият, който бе вързал косата си на рошаво опашле отзад. Той протегна ръка, пъхна ключ и отключи вътрешните врати. После се върна да си допуши фаса.
	— К’во гледаш бе? — попита по-дребният и издиша дима от широките си гърди.
	Старк посочи към асансьора.
	— Това нещо слезе, а?
	— Нов си тука, а, момче? — Високият се засмя. — То е ясно, че ще слезе. Как мислиш разните там тежкари стигат до колите си.
	Старк повдигна рамене. Прекалено много въпроси пораждаха съмнение. Поклати глава и рече:
	— Май доста имам да се уча, а?
	— Нямаш грижи! — и дребният се смееше. — Време ти дават бол. Само дет’ пари не дават, колкото трябва.
	Високият го сръга и каза:
	— И никакви грешки. Една шибана грешчица и ти изритват белия задник оттук. Съветвам те без издънки, мой човек.
	Старк кимна и ги изчака да влязат в асансьора. Щом тръгнаха нагоре, извади от джоба си езичето и го мушна в процепа за свободния асансьор. Числата светнаха от П3 — платформа 3? — минаха през П1, Мl мазе първи етаж? — и накрая спряха на М.
	Щом вратите се отвориха, той пъргаво се шмугна в кабината.
	Отвътре асансьорът се управляваше чрез таблото. Натисна копчето за П1. Бе толкова хубаво, идеално. Направо се чудеше как не се е сетил по-рано. А най-хубавото беше, че макар да бе очевидно, те не можеха да предприемат нищо. Нямаше значение колко знаеха или колко бързо щяха да реагират, винаги щеше да се окаже твърде късно.


>	Трийсет и пета глава

	Миналата година по това време, едва ли не на същия ден, Спайк Халек беше с Дебра и двамата упорито търсеха начин да открият и да спасят Джейни Гранвил. Заедно успяха. Сега Дебра имаше нужда от помощ. И без да го показва, Спайк не беше сигурен дали ще се справи, а това го ужасяваше. Този път времето течеше по-бързо. Старк нямаше да се издаде сам, а Спайк не разполагаше с никаква следа, за която да се хване и да го открие.
	Тази година Майк Майлс се въртеше наоколо и му помагаше, вдигаше служебния телефон, получаваше информацията, проследяваше обажданията от колите. Ковалски бе тръгнал да засича обажданията на натрапчивите информатори, истеричните майки и изплашените възрастни дами. Досега всички се бяха оказали глуха линия. Систематичен през цялото време, но може би прекалено муден, Лу Сканън уточняваше дреболия след дреболия и с помощта на някаква нова програма с изкуствен интелект за изготвяне на личностни характеристики чертаеше схеми относно евентуалното скривалище на Старк, вероятните му ходове, изяви и заплахи. С други думи, тъй като нямаше нещо стабилно за основа, той занимаваше ума си с игрички. Яновски следваше съмненията си и обикаляше улиците около един гараж за паркиране с надежда да попадне на нещо.
	Освен Старк можеше да вини само себе си. Ковалски беше останал и се беше опитал да намери хора за охрана, които му бяха отказани. Сканън бе предложил да използват програмата за защита на свидетелите. Знаеха, че Старк се бе разписал едва ли не на входната им врата, без да го усетят. Знаеха също, че е тръгнал да убива. И въпреки това се беше съгласил с Дебра, че трябва да си останат у дома. Срещу човек, избягал от Червената армия в Афганистан! Но не бяха ли виновни също господ и малките деца? Дори да обвиняваше когото трябва, това с нищо не помагаше.
	По дяволите, та те дори не знаеха кога и къде Старк иска парите!
	Секунда по-късно телефонът зазвъня. Касетата за запис се включи автоматично. Компютърът бе в готовност моментално да проследи обаждането.
	Специалният агент Майк Майлс се приближи и преди да вдигне слушалката, каза:
	— Ще погледна номера на екрана и ще изчакам проследяващата програма да заработи, Спайк. Като получа данните, отивам на служебната линия в спалнята. Задръж го на телефона максимално дълго. Ако мога да сведа показанията до едно конкретно място, ще го направя. Окей?
	Спайк усети потупване по рамото и мъжът го стисна също като Дебра преди една година. Стегна се, вдигна слушалката и бавно я поднесе към ухото си.
	— Спайк Халек.
	— Познай кой…
	Връзката бе лоша, пращеше. _Овладей се_, рече му някакъв вътрешен глас. _Дай насока на разговора._
	— Кой зъб, Старк? — запита.
	— К’во?
	— Ако Дебра е жива, трябва да ти е казала на кой зъб Джейни има кариес.
	— Тя… н… г-во-и. И… тр-ск…
	— Чакай. Връзката е много лоша. Можеш ли да завъртиш отново?
	— Ам…! С… уш… й!
	— Ако ще си поставяш условията, трябва да те чувам по-добре.
	— Слу…! И… з… н… ува… обре. Само тр… ва… а.
	— Не чух половината от това, което каза!
	— Пр… пр… сто.
	— Какво?
	— Повтори во… ка…!
	— Повтаряй какво ти казвам?
	— Схв… ш.
	— Схващаш?
	— А така.
	— А така. — Спайк бе сигурен, че е чул това ясно.
	— Х-х-х… м… он… ой.
	— Един милион в брой.
	— Точно така.
	Спайк повтори.
	— Н… чки… то.
	— На пачки по сто?
	— … б нов… но… к… ф… че.
	— Ъ-ъ-ъ, в куфарче за ръчен багаж?
	— Донеси го сам.
	Спайк се вледени. Миналогодишният белег от куршума пламна с нов огън. Преглътна нервно и повтори чутото. В сравнение с останалото това се чу относително добре.
	— … в… б… лет…
	— Вземи билети?
	— Два б… лета! Н… с… ра и… рен!
	— Два билета. Не се прави на ударен.
	— Пол… 92… Париж. В… ч… рта.
	— Полет 920? Предполагам 920, Старк, изобщо не те чувам. Париж? Довечера? — Спайк спря и го обзе паника. — Старк, имаш предвид утре вечер. Все още има един ден пре…
	— Млък… й!
	Спайк потресено мълчеше.
	— Само повтаряй!
	— Само повтаряй! — прошепна той.
	— Тази вечер.
	— Тази вечер. Но…
	— Момичет… же… н… ржи!
	— Момичето може и да не издържи? — повтори Спайк и запита: — Какво й е, Старк?
	— Млъквай!
	— Добре.
	— Д… б… ле… Пан… м… кан… 20. Париж.
	— Два билета? — Спайк се обърка и думите прозвучаха като въпрос.
	Старк му отвърна със злобен смях:
	— З… теб… ен.
	— Какво? — Той съвсем се вледени.
	— Повтаряй!
	— За теб и мен.
	— Вземи си паспорта.
	— Вземи си паспорта — измънка Спайк.
	Старк щеше да го вземе със себе си като заложник в Париж. Щеше да направи опит да се екстрадира оттам, тъй като във Франция нямаше смъртно наказание. А в Америка отвличането бе углавно престъпление. Съвършено изпипано! Зловещо, но съвършено!
	Но защо да не спрат полета?
	Ясно е. На претъпканото летище нямаше да се размине без невинни пострадали.
	Но Спайк веднага си даде сметка, че това не е единствената причина. Истинската причина се криеше в любимото занимание на Старк. Той беше специалист. Специалист, обсебен от своите идеи. Можеше да превърне тялото си в бомба и ако някой — или нещо — го ядосаше, да разруши всичко и всеки — в радиус от сто метра. Експлозията на борда на самолет, спрял на края на пистата например, щеше да се прехвърли и на съседния, който зарежда, и на следващия, и така, докато цялото летище не лумне в пламъци.
	Спайк се опомни от думите на Старк:
	— Би… т… ми… ме… о… на… Тр… в… с Б… ню… н.
	— Билетът ми да е на името на Травис Бунюин?
	— Роджър.
	Спайк повтори.
	— Об… чи си… т… мн… р… хи.
	— Облечи си тъмни дрехи.
	— Ела рано.
	— Рано. Ела рано — прошепна Спайк.
	— Аб… лю… о… са…
	— Абсолютно сам.
	— К… ла шо… р… кат в… риж.
	— Кола и шофьор да чакат в Париж?
	— … се в… дим в ч… ра.
	— Чакай, Старк! Времето е прекалено малко. Нали каза двадесет и…
	Пропукващият глас на Старк го сряза с крясък:
	— Н… лко. К’ви с… я ши… б… ни… ме… а! Д… м… слиш, ч… и… рая, а? Нали искаше напътствия? Е, сега ги получи.
	— Почакай! — примоли се Спайк, но още преди да довърши, връзката се разпадна.
	Внезапно телефонът звънна отново. Спайк се стресна и не вдигна веднага, а чак на третото позвъняване. По шума, който се чуваше, се досети, че е портиерът. Сложи разтреперана ръка на челото си и промълви:
	— Халек.
	— Сержант Яновски се качва — изчурулика напереният, противно познат глас на Харолд.
	В това време на вратата силно се почука.
	— Чакаме ли някой? — обади се Майк Майлс.
	Спайк долови с острия си слух как агентът извади оръжието си от кобура.
	— Яно е — отговори той. — Връща се от слухтене.
	— Аз ще отворя.
	Входната врата отляво на Спайк се отвори и вътре заедно с подсмърчането и кашлицата на Ед Яновски нахлу и вълна хлад. Още преди той да си е съблякъл палтото, Майлс го засипа с новини:
	— Старк се обади и постави условията. Чух всичко по подслушвателя, докато засичах обаждането. Пак се обади от автотелефон. И знаеш ли откъде?
	— Уотърфронт Тауърс — не беше предположение.
	— Точно така.
	— Името?
	— Фентън, Джанет.
	— Така — рече Яновски. — Да вземем разрешително и да действаме.
	— Чакай — прекъсна го Майлс. — На какво ще се опрем?
	— Като начало на това.
	Спайк усети раздвижването на въздуха, когато Яно показа нещо на Майлс. Но и Майлс, който го виждаше, не разбра какво е.
	— Какво е това?
	— Обзалагам се, че Спайк знае — отвърна Яно.
	Изведнъж нещо студено и кръгло, явно от метал, допря брадичката на Спайк. И той мигновено се сети. Още преди Яно да го дръпне, рече:
	— Това е оръжието, което Старк използва миналия път, когато бе тук.
	— Не — каза Яно. — Това е дългата цев на рязана пушка. Намерих я в един очукан форд пикап, паркиран в гараж, пълен с лъскави возила от Уотърфронт Тауърс. Номерата бяха сменени. Както и на БМВ-то 735i с автотелефон, за което се обзалагам, че принадлежи на доктор Фелдстайн. Обзалагам се също, че пикапът е на каубоя, който извадиха от снега край Трищатската магистрала.
	— Това значи само, че Старк е скрил две от колите си в този гараж — заяде се Майлс. — Освен това, кажеш ли на съдията, че си отворил пикапа без разрешително, ще те вкарат в затвора.
	— Просто ще си премълча за цевта. Ще му кажа само за колите. Ти добавяш последните разговори и имаме повод за съд.
	— Но ние подслушваме противозаконно! — възпротиви се той.
	Спайк чу как Яно тупна с едрата си лапа Майлс по гърба и му обясни с носовия си глас:
	— Майлс, синко, ти най-добре от всички би трябвало да знаеш, че подслушване е, когато трето лице записва разговор между две други лица без тяхното знание и разрешение. Но в Илинойс всеки е свободен да записва разговорите си с който и да било, когато и да било. Дори не е нужно да казваш на другата страна. Напълно законно си е. Така че имаме легално придобито доказателство, което може да бъде представено на някой разбран съдия.
	— А ти познаваш ли такъв? — запита Майлс.
	— Знам точно човека, който ни трябва.
	— Чакайте — прекъсна ги Спайк. — Какво точно разрешително ни трябва?
	— Да претърсим Уотърфронт Тауърс за Дебра Серафикос — отговори Яно.
	— Задръжте. Знаем единствено, че използва коли от същия гараж, в който паркират от Уотърфронт Тауърс — каза Спайк.
	— Е, да, ама баш на тези коли налита — обяви Яно.
	— Може би имат някакъв отличителен белег? — предположи Спайк.
	— Така е — призна Яно. — Ама как става тая работа, че все уцелва коли, чиито собственици са заминали?
	Спайк се предаде и промърмори:
	— Може би повечето хора са заминали за празниците?
	— Той знае със сигурност — отвърна Яно. — А единственият начин да разбере е отвътре.
	— Може би прониква в компютъра на Уотърфронт Тауърс с помощта на номер, който започва с 800 и му осигурява достъп — предположи Майлс.
	— Там няма модем, Майлс — рече Яно. — Това да не ти е странноприемница. Това е луксозна кооперация. Проблемът им не е да напълнят леглата, а да се опазят от нежелани клиенти.
	— Добре де — настоя Майлс. — Откъде тогава знае? Как се вмъква?
	Спайк почти чу усмивката на Яно. Макар и зрящите да не им обръщаха внимание, Спайк се бе научил по промените в говора — пауза, триумфална самоувереност в началото на някое изказване, понякога вметната трохичка смях, да долавя кога човек се усмихва, докато приказва, сякаш се кани да сподели някоя лична тайна. Както сега Яно.
	Старк е получил информацията в Уотърфронт Тауърс. За да успее, трябва да работи там. След толкова години зор човек научава това-онова. Знаем, че братята Сицилиано помагат на избягали затворници чрез връзките и препоръките си. Попитах надзирателя Олховски и познайте какво ми каза. Онзи тип, когото Старк убил в затвора — Колкинс, имал нещо общо с Джони Сицилиано. Може той да е казал на Старк къде да отиде. Просто го улеснява, предлага му къде да отиде, ако стане напечено. Така че Старк пристига и се хваща на работа. Може би просто паркира колите и дебне сгоден момент да се захване със сатанинския си план. И изведнъж какво разбира — може Кинкейд да се е разприказвал по типичния за тези раздувки начин: заминава зад граница, да се грижиш добре за колата, добре ще ти се отблагодаря, бър-бър-бър. Което Старк не пропуска да си отбележи. Мисли си, колко ли хора, които живеят сами в Уотърфронт Тауърс, ще си пътуват вкъщи по празниците? И напипва златната жила за автотелефоните.
	— Какво друго освен лепенките на колите го свързва с Уотърфронт Тауърс? — попита Спайк.
	Яно изхихика, подрънка пълния си с монети джоб и отговори:
	— Братята Сицилиано държат гаража, където паркират колите от Уотърфронт, за които там няма място. Пращат ги при тях, тъй като ония им взимат пари за противопожарна охрана и срещу разбиване. Дрогата отдавна е вкарала Сицилиано в Уотърфронт Тауърс — продават кока. Така че всичко е в пакета, спретнато, ефективно, толкова хубаво, че направо да го вържеш с панделка и да го пратиш на баба си за Коледа. А потърсиш ли Старк, те са наясно и той е сигурен, че ще го скрият вдън земя за известно време.
	— Вдън земя ли? — попита Спайк.
	— Да — отвърна Яно.
	— Съвършено изпипано, измислил го е с вдъхновение — възхити се Спайк.
	— Какво?! — излая Яно.
	— Под земята. В мазето. Машините вдигат голям шум. Никой не би могъл да чуе каквито и да било крясъци. И кой живее по мазетата на кооперациите? Отговорниците и портиерите, ето кой!
	Явно Яно кимна. Поне паузата съвпадаше.
	— И аз така си го представях и мислех, че ще можем да го сгащим. Само си избираме подходящ съдия. Тия работи за братята Сицилиано, за връзките с дрогата, не ги споменаваме. Казваме само, че похитител се обажда от автотелефони, които принадлежат на хора от Уотърфронт Тауърс, заминали извън града. Съдията се сеща, че работата се движи отвътре. Оттам нататък, както се казва, негова е грижата да изготви подходящо обвинение. Но няма как да стане, а и нямаме време. Никой няма да ни даде разрешително за обиск при толкова малко информация, още повече като му се изтресем вкъщи в неделята преди Коледа.
	— И какво ще правим? — попита Спайк.
	— Ами — рече Яно и се прокашля в кърпичката си: — И за нас е неделя, Майлс. Може да погледнем Уотърфронт Тауърс. По дяволите, аз съм в пенсия, може да си търся по-удобно жилище.
	— Съжалявам, Яно, но не е редно. — След кратка пауза Майлс продължи: — Аз не съм пенсиониран, не разбираш ли? А и трябва да се подготвим да заловим Старк довечера на летището. Май ще действаш сам, сержант — завърши Майлс.
	— Ох, какво ли разбираш и ти! — изръмжа Яно.
	— Виж, ако ще го проверяваш, погледни и новото име, Джанет Фентън. Сигурен ли си, че е заминала?
	— Надявам се — промърмори Яно.
	— Надяваш се?!
	— Ами ако не е заминала, обзалагам се, че е мъртва.


>	Трийсет и шеста глава

	Бил Критъндън, президент на клона на Първа национална банка в Чикаго, се облегна на масивното си бюро, сплете пръсти и закова немигащите си очи върху Брайън Гранвил.
	— Един милион долара?
	Гранвил усети как адамовата му ябълка се опря в яката на ризата му, преглътна, преди да се усмихне, и каза спокойно:
	— Бумагите са наред, Бил. Може би е малко странно да искам такива суми като частно лице, но ако представлява проблем, мога да приложа допълнение за ипотеката на къщата, притежаваните от мен ценни книжа и капиталовложенията ми.
	Критъндън се усмихна, показа с жест, че не е необходимо, разтвори ръце и поясни:
	— Не е въпросът в кредита, Брайън. И двамата го знаем. Не е и в доверието. Стига да поискаш, ще подпиша. Това като че ли е най-простото.
	Брайън се обърка и, без да знае защо, го обзе страх. Затова попита:
	— Ако има проблем, с какво е свързан тогава?
	Критъндън се надигна от бюрото си, докъдето стигаше — беше нисък тънък човечец и се бе изпъчил на внушителни обувки с високи токове — и отиде до прозореца. Изви рязко шия, стисна устни, опря се с ръка на стъклото и се загледа в студения Златен бряг, брулен от вятъра. Затъмненото стъкло отрази гласа му:
	— Не е и заради сумата. Хората непрекъснато теглят и повече от милион на кредит. Така най-вече печелим милионите си. Просто няма ли друг начин да осъществим превеждането на парите?
	— Превеждане?
	Критъндън не се обърна, отговорът се изписа на раменете му.
	— Дявол да го вземе, не ми пука за какво са ти. Дали ще си правиш вноска за пенсия, или ще пращаш Джейни в частно училище, университет или колеж. Въпросът е да е за място, където можем да пратим парите с чек или по компютърен път, за да те предпазим от… — Критъндън спря, за да потърси точните думи, и накрая завърши, като просто тръсна сивата си коса: — … риска да излезеш през централната врата право в сърцето на Чикаго с един милион долара в брой.
	Брайън се размърда и погледна пред себе си. Проговори с дълбока въздишка:
	— Имам прекрасна охрана: в случай че някой от служителите не се разбърбори, никой няма да знае, че нося нещо повече от най-обикновено кожено куфарче.
	— И това е достатъчно подозрително, след като излизаш от банка.
	— Слушай, Бил. Ще слезем със специалния асансьор до платформата за паркиране на охраняваните служители, ще натоварим куфарчето и изчезваме. Не е същото, като да излезеш през централния вход. А и, по дяволите, ако го изгубя, проиграя парите на комар или се оставя да ми го откраднат, проблемът по изплащането си е мой.
	— Именно — вметна Критъндън, обърна се, кръстоса ръце върху костюма си и се втренчи мрачно в пода.
	— Какво искаш да кажеш?
	— Да бъда ли искрен?
	— Както винаги!
	Критъндън го погледна и му рече:
	— Един от начините да ме разбереш, е да помислиш за разсроченото изплащане на един милион долара на базата на процент от годишните ти доходи. Така. И двамата знаем, че годишният ти доход е дяволски добър, по-добър от този на повечето ни клиенти, които използват чекови книжки или имат спестовен влог. Това е идеята, Брайън.
	— Не разбирам — отвърна той и наклони глава.
	— Ти набираш точки тук. Столът, на който седя, след време може и да е твой. Кълна ти се, има дни, в които направо усещам как приема твоите очертания. И ето че влиза при мен човек, когото смятам, че познавам, и който, откакто се знаем, не е направил нито една прибързана финансова операция с личните си средства, а изведнъж иска да изтегли на свое име цял милион, без да дава обяснения.
	Брайън кимна.
	— И какво? Ти сам каза, Бил, че ежедневно разписваш заеми за милиони. Помислих, че по този начин ми казваш, че няма проблем.
	— Ако семейство Падучи поиска заем — сви рамене Критъндън, — а големият бум в търговията секне, всички банки в града ще научат. И изведнъж семейство Падучи много трудно ще може да изтегли дори грош.
	— Но това все още си е проблем на Падучи, нали?
	— _Освен ако_ — наблегна Критъндън — не могат да поемат изплащането. Защото тогава, ако ние сме им дали пари, това става проблем на банката и на клиентите.
	— Нали не се опитваш да ми кажеш, че смяташ, че не мога да се справя с вноските?
	Критъндън рязко размаха ръка към него и после се удари в гърдите.
	— Казвам ти, че имиджът ни се гради на увереността, че хората, които обработват парите на клиентите ни, го правят много професионално. Те добиват тази увереност, като следят как служителите ни се оправят със собствените си финанси.
	— Хей, Бил, чакай малко. Никой не бърка в касичката. Всичко е напълно открито, всичко е напълно законно. Всичко…
	— … се забелязва веднага — довърши Критъндън, — ако направят финансова ревизия. — Президентът изчака, докато заплахата упражни цялото си въздействие в тишината, и после продължи бавно, с нисък тон: — Що се отнася до мен, цялата история няма да излезе извън тези стени. Но ще дойде време, когато ще те предложим за това място, Брайън, и ти гарантирам, че тогава някой от борда ще изрови това от гадното си мозъче.
	— Но как ще се усетят, Бил?
	Критъндън се приближи бързо до бюрото си, грабна формуляра за заем и го размаха:
	— Това ще им помогне. Всичко е законно, нали? Следователно какво ще стане с бланката, ако задвижим нещата?
	— Ще я попълним — прошепна Брайън.
	Критъндън кимна.
	— А кой има достъп до документацията?
	— Всеки служител над четвърто ниво.
	Критъндън наведе глава и отново сбърчи устни. Пое дълбоко въздух и каза:
	— Разбира се, може би няма да изглежда чак толкова като наркосделка…
	— Наркосделка? — изхили се Брайън. После си помисли, естествено. В брой. През задната врата. Въоръжена охрана. Никакви обяснения.
	— Н-не че си го мисля… — започна Критъндън неуверено, — … но просто…
	— Искаш да знаеш за какво става дума?
	— Измисли нещо, ако не можеш да ми кажеш истината. Направи го да изглежда правдоподобно.
	Брайън се устреми към огромното бюро, надвеси се през него и постави пръст на попивателната преса. Втренчи се диво в очите на президента и кимна.
	— Чудесно — прошепна. — Но без лъжи. Лъжите ще си ги оставим за друг път, за да прикрием петте милиона, които преведохме на Джак Армстронг за покупката на автоматично оръжие за Ирак. Не, ти явно искаш нещо _по-правдоподобно_ от това.
	Критъндън потрепери и отстъпи.
	Но Брайън не беше свършил:
	— Трябват ми един милион долара, за да откупя годеницата на зет си от един убиец психопат, който в момента я държи като заложница, Бил. — Той заобиколи бюрото, снижи глас до напрегнат шепот и продължи: — Бил, помниш ли брата на Ели, Спайк? Само преди около десет месеца тържествено му връчи награда за изключителни граждански заслуги. Нарече го „изключителен и достоен за подражание член на обществото, човек, когото не можем и не трябва да позволим да загубим“. Помниш ли думите си?
	Критъндън кимна и силно преглътна.
	Брайън постепенно се наклони дотам, че носът му почти докосна носа на президента.
	— Е, надявам се това да ти звучи достатъчно правдоподобно, Бил. А ако не е, нека просто да скъсаме формуляра и да забравим всичко. Ще си потърся друга банка да ми отпусне заема. А после ще разкажа случката в „Трибюн“.
	Брайън вдигна треперещ показалец, тикна го в стегнатия възел на вратовръзката на Критъндън и пошепна:
	— А, и още нещо. Смятам, че подценяваш ценностната система на постоянните ни клиенти. Лично според мен те биха приветствали по-скоро президент със златно сърце, отколкото с каменно, Бил.
	Брайън взе писалката „Монблан“, забучи я между стегнатите пръсти на Критъндън и заповяда:
	— Подписвай.
	Президентът сложи нервно подписа си на празното място, оставено за управата. Брайън се протегна, прибра формуляра, скъса второто копие и го остави при пресата на Критъндън.
	— За документацията — поясни той.
	След което се завъртя на пети и се отправи към отдел „Плащания“.


>	Трийсет и седма глава

	Старк кимна, пъхна ръце дълбоко в джобовете на скиорското яке и размърда нос в студения въздух. Слънцето блестеше ярко в прозрачното синьо небе. Лек свеж ветрец разроши косата му, духна върху дрехите му и ги развя. Свобода! Край на стените. Никога повече в клетка. Чувството, че е навън, така го омая, че можеше да забрави всякаква предпазливост. Но не стана така. Той не му се остави. Това бе дисциплината, а само тя даваше истинската свобода.
	Още щом подкара по улиците, очите му вече шареха. Не просто нащрек за патрулни коли. Това беше лесно. Трудното бе да намери места, откъдето да се снабдява. Към края — а той почти го беше стигнал — щеше да се нуждае от такива пунктове много наблизо. Все пак предполагаше, че накрая ще разберат откъде взима колите. Дори ги очакваше още сега — или поне скоро — пред гаража. Но той вече нямаше да се върне там.
	Нито пък щеше да свие друга кола откъдето и да било. Нямаше да се затруднят да засекат, че следващото обаждане е от Уотърфронт Тауърс. Ще си помислят, че е сгрешил. Не е вярно. Те му трябваха пред гаража. Трябваха му също още две-три нещица от списъка с покупките.
	За два дена каране си бе набелязал подходящи места, не по-далеч от три пресечки, между Стейт и Мичиган на юг от Ерий — поредица ниски, схлупени търговски постройки в сянката на истинското сърце на търговията право на юг.
	Първата спирка на Старк бе пред изоставено кино шато, преправено на магазин за преоценени дрехи. Високо горе, на неосветено мръсно бяло платнище, висяха пластмасови букви: „Западният Свят на Уилко“. Под тях пишеше: „Мъжко и младежко облекло“. И най-отдолу, едва събрано на оставащото място: „Големи номера“. Още по-долу, намацано на прозореца с червена боя, прочете: „Магазинът се закрива!“, после с жълто: „Всякакви намаления“, пак с червено: „Облечете се като западняци за Коледа“, и накрая подчертан жълт надпис: „Плащаш и получаваш“.
	Попипа пачката банкноти в джоба си и се огледа нагоре и надолу по улицата. Не забеляза нищо смущаващо. Кимна си и се шмугна странично в магазина. Тъй като знаеше какво точно иска, той се устреми направо към щанда с каубойските шапки. Още преди да спре отпред, дофуча продавач с карирана риза и ватирана жилетка отгоре, втъкна палци в колана си и попита:
	— Да ти помогна, шефе?
	— Готини шапки имаш ли?
	— Иска ли питане. Същите са като „Стетсън“. Казвам ти, направили са ги лика-прилика. Но са внос от Мексико и са по-достъпни.
	— Ей онази там. — Старк посочи черна шапка с перо, затъкнато в лентата от змийска кожа.
	— Добър избор. — Дебелакът изпъшка, като се протегна да я вземе. — Само да намерим твоя номер. Знаеш ли го?
	Старк поклати глава.
	— Опитай тази, струва ми се, че ще ти стане. Я да видим имаме ли късмет. Как е?
	Старк си я сложи.
	— Малко ми стяга. Но и не искам да ми я отвее вятърът.
	— Половин номер по-голяма. Ето.
	Старк сложи другата.
	— Тази е добре.
	— Нещо друго, шефе?
	— Едно палто до земята, като това, дето го носеше Клинт Истууд в сериала „Нещавена кожа“.
	— О, имаме ги всякакви, шефе.
	Старк се доближи до закачалката на лявата стена и започна да преглежда палтата.
	— Искам нещо с много джобове, и да са дълбоки. Вътрешни и външни. Такива, дето увисват, но не се разбира какво има вътре.
	— К’во ще правиш бе, шефе? — изкиска се продавачът. — Банков обир, а?
	Старк му хвърли смразяващ поглед и го накара да млъкне. Избра си едно бежово палто с широки кожени ревери, провери джобовете и дължината и го откачи.
	— Това става.
	— Още нещо, шефе?
	— Дънки „Левис“ имаш ли?
	— Ето тук. Кой номер?
	— Трийсет и едно, и две.
	— Какъв цвят?
	— Най-обикновени сини дънки.
	— Искаш ли да ги пробваш?
	Старк поклати глава, върна ги на продавача, който ги взе, сгъна ги върху палтото и го погледна с очакване.
	— Ботуши — каза той.
	— Хвана намалението, шефе. Виж, ботуши като тези — „Десперадос“ — са два-три пъти по-скъпи. Ако не ми вярваш, хвърли едно око надолу по улицата. В магазина на скъпчията Диърборн, дето…
	Старк седна и погледна чифта за показ. 44-ти. Неговият номер. Сложи си ботушите. Ставаха му. Малко го стягаха, но като ги поносеше, щяха да се отпуснат.
	— Ето тези — рече и ги подаде на продавача.
	— Тези са от витрината, шефе. Чакай, ще ти извадя други от склада.
	— Не искам от склада. Тези ми харесват.
	— Сигурен ли си…
	— Какво сигурен ли си? — заинати се Старк.
	— Искам да кажа, разбира се, господине.
	Старк се засмя почти очарователно.
	— Не, не, кажи: „Дадено, шефе“.
	Продавачът нервно се ухили.
	— Дадено, шефе. Ъ-ъ-ъ, нещо друго?
	Старк се огледа наоколо на път за касата. Натоварен като магаре, продавачът се тътреше отзад. Под стъкления капак на касата имаше смайващ куп джунджурии за по-импулсивните купувачи. Старк мушна пръсти в купчината и извади парче рижи косми.
	— Това купува ли го някой?
	— Щръкналите мустаци на Дивия Бил? Че как. Та това е едно от най-търсените…
	— Взимам го — прекъсна го Старк.
	— Има руси, черни и…
	— Искам ето тези.
	— Дадено, шефе.
	Очите на Старк пробягаха по касата и се натъкнаха на друго съкровище. Той посочи и рече:
	— Това.
	— Кое?
	Старк посочи по-точно. Продавачът несигурно взе нещо. Старк поклати глава.
	— По-нагоре.
	— Зак ли?
	Старк кимна.
	— Добър избор — въздъхна онзи. — Десетсантиметрово извито острие и дълга дръжка от палисандър, удобна за хващане. Хубав е. Виж изработката. Десетсантиметрово острие, но съвършено изпипано. Има калъф, който се привързва за глезена, за лов, така че…
	— Имаш ли перуки, Уилко от Дивия Запад?
	— Не, тук няма. До нас има заложна къща — опитай там.
	Старк кимна.
	— Още нещо за днес?
	— Това е — отвърна Старк и пак се огледа. В отдалечения ъгъл на един пилон до тавана бяха накачулени грозд груби мешки.
	— А, и една такава — посочи Старк.
	— Цвят?
	— Обичайното тъмнозелено — отвърна.
	— Военен ли си?
	— Бях — каза Старк.
	— Често идват такива като теб. Какво мислиш за тая бъркотия с Ирак?
	— Колко ти дължа? — Старк подмина въпроса.
	— Да видим… — Човекът се умълча и започна да трака цифрите на старомодна сметачна машина. — Общо двеста деветдесет и девет долара и деветдесет и осем цента. Което включва и данъка за щат Илинойс.
	— Това е добре — кимна му Старк, — защото не бих ти платил данъка за Тексас.
	— Моля? — обърка се продавачът, после се засмя. — Майтапиш се, а?
	Старк кимна отново и извади кредитната карта „Американ Експрес“ на Фелдстайн.
	Дебелакът погледна и сви устни.
	— Съжалявам, приемаме само в брой.
	— Зарежи! — въздъхна Старк.
	— Момент. Ще попитам шефа.
	— Кажи му, че ще платя десет процента отгоре.
	Дебелакът се заклати навътре, спря, за да махне някаква треска от панталона си, и продължи. Хвана един плешив прегърбен мъж с дебели очила и му посочи Старк, който ги зяпаше. Заприказваха се. Поглеждаха към него, кимаха, вдигаха рамене. Като че бяха малко предубедени.
	— Но да се легитимира.
	Продавачът се появи и преглътна.
	— Може, но трябва да се легитимирате. Нали няма проблем?
	— Какво?
	— Нали няма проблем?
	— Нали няма проблем…?
	Накрая продавачът се усмихна.
	— Нали няма проблем, шефе?
	Старк отвърна на усмивката, кимна и му подаде картата.
	— Първо я провери. Аз ще почакам.
	— Разбира се — рече онзи и допълни, — шефе.
	Щом продавачът изчезна в задното помещение, Старк бързо се огледа за плешивия старец с очилата. Отзад се чу суматоха. Но на вратата нямаше никой. Старк взе покупките и се изнесе.


	Мушна се в следващата врата на север, в заложната къща. Начинът да се измъкнеш от напечено положение обикновено е смесица от смелост и предпазливост. Ако нямаш достатъчно кураж, никога няма да преодолееш сдържаността си. Ако не си достатъчно потаен, никога няма да се измъкнеш. Понякога най-доброто скривалище е точно под носа на ловеца.
	Огромен негър в ослепително бяла фланела бе разгърнал „Илюстрован спорт“ и пуфкаше дълбоката си лула в такт с трещящия касетофон, който щеше да го проглуши. Той го надвика и запита Старк:
	— Какво предлагаш, мой човек?
	— Моля? — кресна Старк в отговор и намести ножа в джоба си.
	Чернилката се пресегна и намали звука.
	— Какво ще пробуташ днес, мой човек?
	Старк сви рамене.
	— В чантата? — предположи негърът и посочи.
	— Тя си е моя! Имаш ли перуки?
	Дългата черна ръка се мушна под страничния щанд.
	— Какъв цвят предпочиташ?
	— Рижа. Ето тази — посочи Старк.
	Негърът остави лулата и си завря мутрата в неговата.
	— Дванайсет долара. От истинска коса е.
	Старк задържа дръжката на чантата със зъби, докато със свободната си ръка тършуваше из джоба на ризата за пари.
	— Плюс данъка. Нещо друго?
	— Това е. — Старк вдигна глава. — Чакай.
	— Какво има?
	— Прахосмукачката — отвърна той и посочи зад решетката.
	— Давам ти я за трийсетак.
	— Може ли да я погледна?
	— Що бе, работи идеално.
	— Трябва да видя дали маркучът ще влезе.
	Негърът раздрънка връзката с ключове, докато се опитваше да отключи.
	— По дяволите, мой човек. Караш ме да отварям решетката. Знаеш ли как го мразя това.
	Но я отвори. Когато мъжът дръпна пръчките на вратата, Старк пусна перуката, остави мешката на земята, обърна се внимателно и заби десетсантиметровото острие до дръжка в гърдите на черния. Задържа го, докато дебелите устни не изпуснаха и последния си дъх, усети последния измъчен напън на спиращото сърце, после отстъпи назад. Гигантът се люшна напред и се строполи на пода.
	Старк прибра обратно ножа в калъфа, а калъфа в джоба, прокрадна се покрай стената и затвори вратата на решетката. Пред витрината профуча дундестият продавач от Уилко Западняка, после пак се показа и трескаво се заоглежда нагоре-надолу по тротоара. Внезапно се врътна, хвърли един поглед през прозореца на заложната къща и се втурна обратно към Уилко. Скоро ченгетата щяха да са тук. Но всичко беше наред. Имаше нещо по-важно, което да им задържи вниманието.
	Спокойно.
	Едно, две, три.
	Първо, вземи парите от касата. Старк вдигна мешката и натъпка перуката вътре. После прекрачи жертвата си, запъти се към касата и я опразни. Набързо хвърли един поглед — имаше повече от четиристотин долара. Напъха парите в джоба си, грабна един бръснач и го хвърли при перуката в чантата.
	Добре.
	Второ. Взе кибрита, който стоеше до тлеещата лула на мъртвия исполин. Клекна зад щанда, драсна една клечка и подпали крайчето на парче вестник в кошчето за боклук. Изправи се бързо и се вмъкна обратно зад решетката, разтвори папките с документи — една, две, три — драсна втора клечка и ги възпламени и трите.
	Така беше по-добре.
	Щом към тавана се заиздига гъст дим, той помъкна чантата си към:
	Трето. Задната врата. На червената табела пишеше: „Алармен сигнал“, „Авариен изход“. Старк погледна трептящите пламъци и кълбата дим и пошепна:
	— Ето ви и шибаната авария! — и се втурна навън. Щом махна резето, аларменият звънец се разтрещя до ухото му.
	Сега вече бе просто страхотно.


	Мешката се удряше в якето му, докато тичаше. Заобиколи пробитите кофи, прецапа през заледените локви по тясната задна алейка и се насочи към строежа отпред. Алеята свършваше пред стена от шперплат, до която един до друг се виждаха три нужника. Зад тях бе вратата към изкопа, вързана с верига. Отвъд се извисяваше оранжев кулокран, който със скърцане спускаше куката си надолу. Старк стигна до клозетите и видя, че едната врата е затворена. Сети се и захлопа яко.
	— Заето! — долетя отговорът.
	— ’Айде по-живо бе — извика Старк.
	Секунда по-късно гласът изпъшка:
	— Опитвам се, братче. Тези неща не можеш да ги командваш.
	— Там долу избухна пожар. Ченгетата опразват района. ’Айде!
	Вътре в нужника от фибростъкло гласът се размрънка, изруга и промърмори нещо. Старк пусна мешката на земята още преди дръжката да се завърти. Преди мъжът да успее да запита „Къде е пожарът?“, очите му зърнаха кълбата дим, които бълваше задната част на заложната къща. Започна:
	— Мам… — но Старк задуши думите в гърлото му.
	Завлече отпуснатото тяло вътре, взе каската, ръкавиците и значката-пропуск, разкопча колана с инструментите, сложи си го и заряза трупа в клозета. Като излезе, затвори вратата, натъпка пастелното си яке в мешката и мина през вратата.
	Неговата цел бе от другата страна на подемника, притисната в ъгъла на изкопа в малка барачка от дъски. Довечера щяха да я заключат, но през деня не. Вътре имаше точно каквото му трябваше. Като влезе, намери три отворени водоустойчиви сандъка с динамит и малка червена кутийка с взривни капси до тях.
	Бързо грабна три червени пръчки и също толкова взривни капси, пъхна ги под ризата си и се обърна. Неочаквано в бараката влетя бригадир с трескав поглед и го попита:
	— Какво търсиш тука?
	Старк се сви и изхленчи:
	— Сестра ми почина, исках да остана за малко сам.
	Мъжът не се трогна, само поклати глава.
	— Е, съжалявам. Но не тук. Ей там е избухнал пожар.
	— Да ти помогна ли да изнесем това?
	Началникът го отпрати.
	— Просто ще наглеждаме какво става с огъня.
	Старк подсмръкна и каза:
	— Е, съжалявам.
	— И аз.
	Старк излезе. Когато си взе мешката, вратата на тоалетната все още бе затворена. Пожарните — цистерни със стълби, маркучи и всичко останало — бяха наобиколили заложната къща. Сигналът за кражба от „Западния свят на Уилко“ бе забравен. Какво значение имаше? Така или иначе бяха обречени на провал. Като Халек.


	Последната спирка на Старк бе през две пресечки. Дори оттам можеше да види стълба бял дим, който се извиваше в небето от заложната къща. Няколко минувачи се загледаха натам, преди да продължат по пътя си. Беше прекалено студено, за да любопитстват. Той влезе в магазина за авточасти „Милтън“, приближи се до щанда и дрънна звънеца.
	Отвътре излезе възрастен мъж, около седемдесет и пет, с бяла коса и набола от няколко дена брада, който бършеше ръцете си в парцал. Носеше си миризмата, която го свързваше с другия механик, Еди, преди да си изнесе багажа към по-светли светове. Дядката остави парцала, смигна, прокашля се и изграчи:
	— С какво мога да ви помогна?
	— Осветители за магистрала.
	— Колко?
	— Двайсет.
	— Друго?
	— Една ролка изолирбанд.
	— Друго?
	— Това е.
	— Как ще платите?
	— В брой.
	— Хубаво е да се плаща в брой. Винаги е хубаво — рече старецът на някого от друго измерение и примлясна. — Отдавна не са ни плащали в брой, доколкото помня.
	Старк отброи няколко банкноти от парите от заложната къща и прибра останалите. На стареца му отне доста време да преброи два пъти парите с разтрепераните си ръце, да ги прибере в касата, да извади дребни и да отброи рестото. Като се увери, че не е объркал нищо, той вдигна очи и попита:
	— Искате ли торбичка?
	Клиентът му се беше изпарил.
	— Забрави си рестото — рече си дядото и се зачуди какво да го прави.


	Толкова близо беше. Старк се почувства изнервен, запита се дали някой не го е видял. Голата глава нямаше да им направи впечатление, ако кучката не се изпуснеше. Но на нея не й беше до описания. Освен това брадата и очилата бяха добро прикритие за лицето. Но ръстът, теглото и възрастта все още съвпадаха. Бе сам. Забърза се. Все още можеха да го разкрият, стига някой да пожелаеше. Но бе Коледа, а никой не искаше да си разваля празника.
	На връщане обиколи два пъти, като забавяше и спираше на пресечките, все неща, които щяха да му покажат дали някой го следи. Нямаше никой, нито пеша, нито с кола. Сградите бяха ниски, пълни с прозорци, втренчили очи право към него. Но по тях нямаше никой. Беше Коледа.
	Като стигна до двете чернилки в товарното помещение на Уотърфронт Тауърс, той си затананика „Тиха нощ“. Тази година Коледа се зададе по-рано и му носеше най-хубавия подарък, който бе получавал през целия си живот. Един милион доларчета.
	— Ей, Гари — провикна се по-високият. — Спук каза да се обадиш на Хаунд, мой човек. Пита къде си.
	— Майка ми умря, мой човек — отговори Старк през рамо.
	— Мамка ти!
	Старк продължи напред. Милион доларчета и сладко отмъщение.
	Миналата година можеше и да си получат детето срещу парите. Може би. Разбира се, Уейд не искаше да я убива. Което бе глупаво. Живо, детето щеше да забави преследването и да им даде повече време да се измъкнат. Можеха да го свършат, както казваше Халек, чисто. Но той ги изигра. Сега сам щеше да се изиграе. Нещо като внезапен обрат, честна игра, такива работи.
	Вътре се спря при монетния телефон за работниците, пусна четвърт долар и набра куриерски услуги „Тутакси“. Когато отговориха, каза:
	— Искам да доставите едно пакетче на господин Спайк Халек в „Карлтън“, на северния бряг на езерото. Ще бъде на входа на Уотърфронт Тауърс след, да речем, двайсет минути.
	Търпеливо ги изслуша, после изпъшка:
	— Добре, половин час. Но не по-късно, ясно?
	После затвори и се плъзна по белия тухлен коридор към обиталището си.
	Бутна вратата и за последен път влезе в малката стаичка. Погледна жената на Халек. Изглеждаше зле. Косата й се бе сплъстила от пот. Бледа и трепереща, тя дишаше учестено. Погледна го и рече с усилие:
	— Вода.
	Старк постави мешката на пода и сложи динамита и капсите до осветителите. Взе мръсна чаша с вода и я поднесе към устните й. Тя загълта бързо, задави се и се разтресе от кашлица. Лицето й бе почервеняло, когато отпусна глава на възглавницата. Допря ръка до челото й. Горещо. Пламтеше.
	Може би нямаше да издържи.
	Изведнъж го обзе страх. Съвсем скоро тя може би вече нямаше да може да говори свързано. Което бе добре дошло. В бълнуванията си нямаше да им каже, че е с бръсната глава. Но да умре по-рано не беше по плана. По план тя трябваше да остане жива до… до края. После да умре, но не по този начин.
	Трябваше да придвижи нещата напред.
	За да ги накара да се раздвижат, трябваше да им позвъни. Сега. Надвеси се над нея и й прошепна нежно, почти с умиление:
	— Затвори очи, отпусни се!
	Тя се подчини веднага, стисна клепки, вероятно от страх да не го ядоса.
	— Отпусни се — рече той и погали малките й обеци. Опъна ухото й и запита шепнешком: — Диаманти? Той ли ти ги подари?
	Бързо кимване. Очите й все още бяха затворени.
	— Успокой се. — Старк измъкна от джоба си ножа с десетсантиметровото блестящо острие и го вдигна в лявата си ръка.
	— Дали ще ги познае? — прошепна той и постави острието под ухото й. Преди тя да довърши своето „М?“, той рязко и грубо резна с ножа и вдигна в ръка кървящото парченце.
	Тя рязко си пое въздух и потисна писъка си. Кръвта потече по потната й шия, после по рамото и попи на възглавницата. Очите й ужасено се взираха ту в ножа, ту в парчето от собствената й плът, ту в очите му.
	Той вдигна рамене.
	— Искаше да се увери, че си още жива. Ето го доказателството.
	Обърна се към бюрото и остави ножа и отрязаното парченце. Надраска бързо няколко думи на една бележка, зави кървящото месо в нея и се върна към любимото си занимание. Докато работеше, й обясни:
	— Слагам бомба под задника ти, скъпа. Ако Халек не успее да я обезвреди за шест часа, ще гръмне. Нали ще издържиш още шест часа?
	Като погледна Дебра, видя само как клепките й трепнаха. Само толкова.
	Пъхна се под леглото и закрепи по една поддържаща скоба за всеки от четирите му крака, така че да стигат точно до една пластинка, плътно прилепнала под устройството с жичките. Нагласи я да се спуска надолу или да се издига, когато жената помръдне. Върна се до бюрото, взе бомбата и я постави отдолу.
	Облян в пот, рече на Дебра:
	— Ще им кажеш да не я мърдат, разбираш ли. Скрил съм възпламенителите. Ей в това оранжевото е цялата тайна. — Затаи дъх, докато поставяше бомбата, и затегна поставката, като прищипа ъглите й с клещи.
	— Това оранжевото е наистина много чувствително. И е десет пъти по-мощно от динамит. Ако малко повече го размърдат… БУМ! — зашепна й той. — Така че твоят човек ще трябва просто да налучка кода, за да я обезвреди. Иначе след шест часа ще станеш на хамбургер.
	Преди да се измъкне, Старк закрепи устройството и сложи експлозива в чистото найлоново пликче. После съвсем внимателно, без изобщо да помръдва пакетчето, включи електронния брояч. Червените числа започнаха да отброяват: 5:59:59, 5:59:58…
	Изправи се на крака и погледна голото й тяло.
	— Нагласихме те — каза и вдигна мешката си. — Опитай се да не мърдаш. Ако се опиташ да се измъкнеш, както преди, ще гръмне. Просто чакай. Помощта вече е тръгнала насам. Ако са достатъчно умни, ще живееш. Ако не… Е, сещаш се какво ще стане тогава. Междувременно аз ще се чупя.
	Пъхна австрийския пистолет и паспорта във вътрешния си джоб и грабна мешката. Прибра ножа в калъфката и го мушна в джоба си, хубаво уви бележката около ухото, отиде до вратата и я отвори.
	— Одеяло — изхлипа тя.
	— Какво?
	— М-м-моля те, з-з-завий ме.
	— Никой няма да те види, докато дойдат. Пък и не си падам по морала.
	— С-студено ми е. — Тя потрепери.
	— Аха. Студено ти е.
	Тя наведе леко брадичка. Той се загледа в тракащите й зъби и вдигна рамене.
	— Не се притеснявай. Ще се сгорещиш за нула време.


	Старк сви наляво, спря за последен път при телефонния автомат за персонала и набра номера на Халек. Отговори на третия път.
	— Познай кой е!
	— Движим се по плана — каза му Халек.
	— Планът се променя — отвърна Старк.
	— Какво?
	— Чу. Съвсем скоро ще разбереш къде съм. Засега това е всичко. Аз съм на ход. Започваш да сглобяваш пъзела, Батман. Което е добре, защото ще трябва да мислиш и да действаш малко по-бързо.
	— Искам да говоря с Дебра.
	— Наистина не й е лесно да говори, Халек. Всъщност не й е лесно и да диша. Така че колкото по-скоро млъкнеш и ме слушаш, толкова по-скоро тя ще получи помощ — може би.
	Спайк усети как вътрешностите му се свиват на кълбо.
	— Добре.
	— Просто се отпусни. Нали ти си големият експерт. Сещаш се, че мога да ти пусна запис на нещо, което е казала по-рано, след като вече е мъртва. Затова ще ти дам по-добро доказателство от гласа й, Халек. Посрещни го на вратата — скоро ще пристигне.
	Халек не зададе въпрос и Старк продължи:
	— Пращам ти нещо топло и нежно, за да ти напомня какво трябва да спасиш. Като узнаеш какво е, ще разбереш защо трябва да следваш инструкциите ми. Ясно?
	— Ясно — рече Халек.
	— Именно.
	— Именно.
	— Ето каква е уговорката — бъди на летището час по-рано.
	— В пет и половина?
	— Да. Сложи парите в не много голямо дипломатическо куфарче, което да можем да вземем като ръчен багаж. Донеси паспорта си и билетите за полет 920 на Пан Ам за Париж. Чакай ме пред рентгеновия апарат в залата на Пан Ам. И да бъдеш сам!
	— Разбрано.
	— Ще нося бомба, Халек. Ако отпусна едно копченце под пръста си, аз, ти и още около сто човека ставаме на пара. Чаткаш ли?
	— Чаткам.
	— Браво. Твоята мадама е готова за сделката, но никак не ми изглежда добре. Ако си получа милиона и теб, ще прескочи бездната и ще оцелее. И най-малка хитринка от ваша страна обаче и с едно обаждане я правя на хамбургер. Това чу ли го?
	— Да. — Чу как Халек преглъща.
	— Я още веднъж да преговорим разписанието, господин гений. И не ме прекъсвай, защото ми е ясно, че записвате. Ако пропуснеш нещо, пусни си го на запис.
	— Добре.
	— Млък. Лично ти, Халек, идваш с парите. Лично ти, Халек, чакаш в края на залата на Пан Ам. Носиш билетите и паспорт. Ще отидем да проверим парите насаме. И ако надуша нещо нередно, гърмим. Ясно ли е?
	— Да.
	— Само че преди да излетим, ще трябва да се справиш с нещо!
	— Кажи.
	— Три магически цифри, господин гений.
	— Три цифри?
	— Преди да се съберем, трябва да кажеш на приятелите си кода за обезвреждане на коледния подарък, който оставих на твоята любима, Батман. Ако си сгрешил, след шест часа става на пара.
	— Как…? Какво…? Какви три цифри?
	— Отговорът, умнико, е на записа. Вече съм ти го казал. Просто трябва да го откриеш.
	— Ясно.
	Старк се разсмя.
	— Нищо не ти я ясно. Нали си сляп. — Спря да се смее и продължи: — Слушай сега как ще откриеш кучката. Като тръгнем да се качваме на самолета, ще подхвърля на пътеката към него едно ключе от гардероба. Щом се отделим от терминала, ченгетата могат да го вземат. Отговорът е в шкафчето. Като се доберат до нея, ще разберат останалото.
	— Разбирам — каза Халек и явно му премаля.
	Старк довърши:
	— Ако приятелите ти изпишат верните цифри на екранчето на електронния детонатор и после натиснат „пренастройка“, приятелката ти ще живее щастливо. Ако не — бум! — Старк силно се изсмя. — Ще се видим в пет и половина. И да не забравиш за малкия ми подарък — вече е на път.
	Изкачи служебното стълбище и се озова на партера. Управителят вдигна пръст и посочи назад:
	— Помощният персонал да ползва задната врата, моля.
	Старк вдигна среден пръст и рече:
	— Напускам.
	— Не ни уведомявате, както му е редът, господине. Може и да не ви платим.
	Старк вече беше излязъл. Колата на куриера от „Тутакси“ вече чакаше отпред. Вътре едно хлапе със слушалки дъвчеше дъвка и разглеждаше списание „Мощта на Нинтендо“. Вдигна очи и каза:
	— Вие ли сте с пакета за Халек?
	Старк кимна.
	— Сложете го в плика и го запечатайте.
	Старк го направи.
	— Как ще платите?
	— Колко?
	— Петнайсет.
	Старк му подаде една банкнота от десет долара и една от пет.
	Хлапето ги прибра, взе пакета и каза:
	— Обикновено дават нещичко и на шофьора.
	Старк задържа мешката си на рамо, сложи ръка на шофьорската врата и се усмихна.
	— Ще ти дам съветче. Карай внимателно, задник такъв.
	Като се отдръпна, Старк вдигна ръка. След три секунди едно такси спря да го вземе.


>	Трийсет и осма глава

	Преди Спайк Халек да е свършил разговора, една клечка се плъзна по драскалото, връхчето й се възпламени със съсък и запали пурата на Лу Сканън. Когато той си дръпна, гъст дим се понесе на талази из апартамента, разяждайки тишината. Специален агент Майк Майлс се премести до Спайк, за да вижда по-добре отговора, дошъл по катодния кабел, и рече:
	— На „Илинойс Бел“ е. Или пробен, или абонат. Може би е с монети. — Затрака по клавиатурата. — Да видим.
	— Хайде, хайде — намеси се Сканън.
	Спайк долови с острия си слух как тлеещото връхче на пурата му описа кръг във въздуха, когато той застана зад него.
	— Засякох го — каза Майлс и пое въздух. — Телефон с монети на Франклин и Лейк. Къде е това?
	— Задният вход на Франклин и Уакър. Близо до реката.
	— Уотърфронт Тауърс! — извика Спайк.
	— Бинго! — рече Сканън и понижи глас, като се обърна към Майлс. — Обади се на Яновски. Кажи му, че е бил прав.
	— Да поискам ли разрешително?
	— Майната му на разрешителното — отговори Сканън. — Може би Старк още е вътре.
	— Не е толкова глупав — обади се Спайк.
	— Тогава защо ще се обажда оттам? — попита Майлс.
	— Може би знае, че не можем да получим разрешително така бързо — изпусна дим Сканън.
	— Или както каза доктор Фелдстайн, ни унижава — рече Спайк.
	— Това мога да го понеса — каза Сканън, — тъй като не ни отнема време. Но се страхувам, че той не е спрял да лъже и да ни подвежда. А така губим много време, при положение че ни остават пет часа.
	— Седем — поправи го Спайк. — Докато самолетът излети за Париж.
	— Но ако не го пипнем до пет часа, ще влезе в летището, опакован с двадесет килограма мощен експлозив, който ще гръмне, ако палецът му отпусне детониращото копче.
	— На входа ще го засекат — обади се Спайк.
	Сканън мълчаливо наведе глава и рече:
	— Детекторите?
	Спайк му кимна.
	— Трябва да дезактивираме тези системи.
	— Какво?
	— Чу добре — отвърна Сканън. — Ще удари най-голямото летище на света точно по време на коледната врява. Колко човека според теб ще избие, ако се самовзриви?
	— Не можете ли да го затворите? — попита Спайк.
	— О’Хеър? — Сканън се разтресе в дрезгав смях. — На какво основание?
	— Може би само сектора на Пан Ам…? — Спайк усещаше, че се хваща за сламка.
	Сканън сложи ръка на рамото му.
	— Може би ако имаше време, щяхме да опразним един сектор и да го задръстим с цивилни агенти и ченгета. Може би. Но все се намира някой загубен пътник, дето се втурва вътре в последната минута и крещи, че са отменили безценния му полет. Не. Прекалено е рисковано. — Отдалечи се от Спайк и каза на Майлс: — Уведоми охраната на О’Хеър. Прати им снимката на Старк. Може да го забележим, преди да е влязъл вътре.
	— И тогава какво? — запита Спайк.
	— Ще му попречим да взриви стотина души, Спайк.
	— А Дебра?
	— Действаме по въпроса — отвърна Сканън.
	— Хайде да играем играта като хората. Той ще ни посочи къде е Дебра, убеден, че така или иначе не можем да я спасим. Но нека първо я намерим.
	— Ако не ни лъже, няма да ни подскаже, преди да хване теб.
	— Щом е така, аз съм готов — каза Спайк. — Само да не го следите.
	Сканън изръмжа:
	— Но това е глупаво. Спайк…
	Телефонът отново иззвъня.
	Сканън грабна един подслушвател от терминала и промърмори:
	— Старк?
	Спайк сложи ръка на слушалката и отвърна:
	— Не вярвам.
	Когато вдигна, в слушалката проехтя бодрият глас на Харолд:
	— Доставка от куриер за вас, господин Халек. Да я донеса ли веднага горе?
	Харолд звучеше особено, обезпокояващо странно.
	— Има ли нещо нередно? — попита го Спайк.
	— Предполагам, че не. Но тече.
	Спайк се сепна, рече:
	— Слизам — и стана.
	Сканън и Майлс хвърлиха слушалките на поставката и изтичаха напред. Спайк чу вика на Сканън през затварящата се врата на асансьора:
	— Задръж куриера. Ако си е тръгнал, обади се на фирмата. Виж дали може да идентифицира Старк.
	— Какво е? — попита Спайк, като стигнаха до гишето на портиера.
	Сканън с шумолене нахлузи някакви ръкавици и опипа плика, като пазеше евентуалните недокоснати отпечатъци.
	— Имаш ли писалка?
	— Тънкописец става ли? — попита Майлс.
	— С капачка ли е?
	— Да.
	— Става.
	Спайк чу как пликът се скъса и в мълчанието се стаи ужас. Накрая гласът на Сканън запита:
	— Дебра с диамантени обеци ли беше, когато Старк я отвлече?
	Още си спомняше усещането под пръстите си, когато ги докосваше; задавено промълви:
	— Да.
	— Боже! — прошепна Сканън. — Обади се на съдебния лекар, Майлс. Провери дали можем да идентифицираме парчето.
	— Какво е? — настоя Спайк.
	— Отрязал й е парче от ухото, Спайк.
	Спайк се втурна към Сканън, сграбчи дебелите му ръце и го разтърси:
	— Трябва да я намерите, Лу. Веднага!
	— Обади се на Яно, Майлс — нареди Сканън. — Съобщи му. Кажи му да побърза.
	Сърцето на Спайк биеше като лудо. Притисна се към Сканън. Инспекторът внимателно се освободи и каза:
	— Бе увито в бележка.
	— Прочети я — каза Спайк.
	— Да, инспекторе — изстена гласът на Харолд, — какво пише?
	Спайк усети как Лу обърна гръб на портиера, преди да прочете:
	— Ако ти… — започна той. — Чакай да я разгадая. Правописът хич го няма. Така. Според мен иска да каже следното. — Хартията прошумоля, преди Сканън да продължи: — „Ако искаш тя да оцелее, подчини се на заповедите. Ако не го направиш, ще я завариш горе-долу на такива парченца. Ти решаваш, готин. Премисли всичко, което съм ти казал. Само ти можеш да я спасиш. Няма друг начин“. Подписано е Т. С.
	Гласът на Майлс долетя откъм телефона в портиерната:
	— Яно е докопал нещо. Ще действа. Ковалски ще се присъедини към него. Искаш ли и аз да…
	— Те ще се справят — отговори Сканън.
	— Искам да отида — намеси се Спайк.
	— Не — каза Сканън.
	— Това не си ти, Лу!
	— Казвам „не“ като федерален агент. Като човек от плът и кръв съм повече от съгласен. Яно е напипал нещо. Значи не става дума за подвеждане. Следва унижението. Не знам какво става в извратения ум на Старк сега, освен че следващата стъпка е отмъщение.
	— Дебра има нужда от мен — рече Спайк.
	Изведнъж Сканън го сграбчи и здравата го раздруса.
	— Дебра има нужда да си напънеш мозъка. Това е някаква проклета гатанка мозайка, Спайк. Не разбираш ли? Миналия път си използвал нещо от записите — нещо, което Старк дори не е знаел, че ти казва — за да го заловиш. Сега иска да те бие със собствените ти карти, приятелю. Зная го! Чувствам го! Всяка молекула в тялото ми ми подсказва, че именно това е истината! Какво по-голямо унижение за някого от това да му изтръгнеш най-скъпото със същите хватки, в които той самият е най-добър?
	Спайк го изслуша, разбра го и накрая кимна.
	Сканън продължи шепнешком:
	— Аз няма да се справя. Майлс няма да се справи. И Старк го знае. Той си дава сметка, че ти си майсторът в тези изкуства. С достатъчно време и внимателно мислене ще успееш. Той знае и това. Но се обзалага, че парчето ухо ще те разстрои. Обзалага се, че ще загубиш, Спайк. А ако стане така, Деб ще умре.
	— Как да сме сигурни, че още е жива?
	— Старк я иска жива, уязвима, до мига, в който самолетът на Пан Ам се откъсне от пистата за Париж. Ако тя загине, няма мангизи, няма Халек, няма отмъщение. А той го чака цяла година.
	Спайк веднага разбра, че Сканън е прав, и кимна. Сега трябваше да спаси Дебра, също както миналата година спаси Джейни. Или да помогне да я спасят. Така каза Яно на празненството по случай своето пенсиониране: „Вече не можете да се справите сами… Иска се сила да познаваш собствените си слабости. Иска се ум да познаеш добрата идея…“.
	Спайк събра всичките си надежди, цялата си вяра и дисциплина, пое дълбоко въздух и каза:
	— Ще прослушам касетките.
	— Добро момче. — Сканън го потупа по ръката. — Яно ще действа в Уотърфронт Тауърс.
	— Кажете ми веднага щом…
	— … разберем нещо. Разбира се — прекъсна го Сканън. — Ние отиваме на летището.
	— Ще съм готов навреме.
	Сканън замълча. Нещо не беше наред. Накрая проговори:
	— А къде са парите?
	Спайк се завъртя и изкрещя:
	— Парите ли? А къде е Дебра?


	— Сержант Яновски. — Господин Холст с усмивка се приближи до бюрото.
	Яно извади снимката на Старк.
	— Някога да сте виждали този човек?
	— З-защо ви интересува?
	— Първо вие ми отговорете.
	— Не така.
	— Какво значи това?
	— Обръснал си е главата и си е пуснал брада. Но да, работеше тук.
	— Работеше?
	— Тази сутрин си тръгна. Не взе нищо освен дрехите на гърба си и…
	— Какво работеше?
	— Нощен помощник-пазач. Ъ-ъ-ъ, все още бе в пробен период, така че ако е направил нещо нередно, ние…
	— Имаше ли стая тук?
	— Да, малка стаичка долу.
	— Може ли да я погледна?
	— Имате ли разрешително за обиск, сержант?
	Яно се облегна на бюрото и се ухили.
	— Да кажем просто, че искам да знам. Да се съгласим и двамата, че този човек — той потупа снимката — е напуснал жилището си и така или иначе трябва да почистите тия дни. Да речем също, че ако не получа съдействие, полицията може и да зареже откраднатите коли на хора от Уотърфронт. И ако те се оплачат, ще им кажа, че не сте пожелали да ми помогнете.
	— Но това не е вярно!
	— Е, покажете ми колко много искате да ми помогнете — засмя се Яно. — По дяволите, може би точно това е човекът, който краде колите ви.
	— Възможно ли е?
	Яно сви рамене.
	— Спомнете си, че сте го назначили с препоръка от братята Сицилиано, нали?
	— Момент да взема ключовете. Стаята е отзад, близо до товарното помещение.


	— Господин Гранвил е тук — обяви Харолд. — Има… компания — това бе думата, която избра.
	— Прати ги горе — каза Спайк.
	— Това парите ли са? — попита Сканън.
	Спайк кимна.
	— Затова си води „компания“.
	Минута по-късно на вратата се почука. Спайк отвори и във въздуха се понесе миризма на нова кожа и едва доловим мирис на одеколон.
	— Влез, Брайън.
	Брайън раздвижи въздуха покрай него, последван от здравеняк, който бе представен на Сканън и Майлс като Джон Соренсен.
	Спайк затвори вратата. Чу рязкото изщракване, с което се отварят закопчалките на куфар, и после въпроса на Сканън:
	— Четирите пачки отгоре ми изглеждат странно.
	— Той ако търси нещо странно, веднага ще се убеди, че това не е обикновено дипломатическо куфарче — отвърна Брайън.
	Напрегнатото мълчание бе прекъснато от следващия въпрос на Сканън:
	— Не мисля, че е редно да се опитаме да му пробутаме нещо подобно. Спайк ли ви подучи на това?
	— На това какво? — попита Брайън.
	— Каквото сте пъхнали тук.
	Брайън въздъхна и преброи до пет, преди да обясни:
	— Куфарчето е с около сантиметър по-широко между пантите и закопчалките от обичайното. Ако не беше така, две пачки просто нямаше да се съберат една до друга. Нямаше да има място. Обзалагам се, че като види парите, няма да се втурне да измерва куфара с рулетка.
	— А четирите пачки отгоре, не можахте ли да ги пъхнете някъде? — каза Сканън. — Да изглежда по-спретнато.
	— Това тук не е като по филмите, инспекторе. Направихме каквото можахме. Във всяка пачка има сто банкноти по сто долара. Това прави по десет хиляди в пачка. Както виждате, на дължина са по шест пачки, в две колонки. Значи на ред имаме сто и двадесет хиляди долара. Осем реда — деветстотин и шестдесет хиляди. Значи не ни достигат четиридесет хиляди до милион. Затова четирите пачки остават отгоре. Вероятно няма да премери куфарчето, но парите със сигурност ще преброи. По дяволите, та миналия път отнесе цяло куфарче с нарязани вестници.
	— Знам. И аз бях там — напомни им Сканън.
	— Този път парите са налице, инспекторе — каза Брайън, — ако потрябват. Няма да има изненади.
	Телефонът отново звънна. Спайк, който знаеше къде точно е застанал, се обърна и отиде да се обади. Когато вдигна, Харолд му съобщи:
	— Господин Алварес е тук.
	— Явно е сгрешил апартамента — отвърна Спайк.
	— Търси инспектор Сканън.
	Спайк закри слушалката с ръка и запита:
	— Очакваш ли някой си Алварес, Лу?
	Сканън се изсмя веднъж, само веднъж, и рече:
	— Да, Спайк. Изненада, за която Старк няма да е подготвен.


	— Отвори — изсъска Яновски. — И се отдръпни.
	Холст и охраната на сградата застанаха отзад, а Яновски бавно натисна дръжката. Щом вратата помръдна, той чу някой да кашля и отпусна дръжката. Последва ново кашляне, отпаднало и хрипливо. Не беше Спайк Халек, специалистът по звуците, но смяташе, че може да различи кога кашля мъж и кога жена. Сега беше жена.
	Помисли си само — дали Старк бе заложил взрив на вратата, преди да тръгне?
	Отговорът бе, че нямаше начин да разбере.
	Говори. Установи връзка.
	— Деб? — извика той, вдигнал заредения си револвер до рамото.
	— Яно? — Съвсем слабо. Нещо не беше наред. Дали кървеше? Загуба на кръв от ухото? Не. Раната не беше голяма, пък и не беше минало много време, откак Спайк получи пакета.
	— Деб? Отговаряй с „да“ или „не“ Има ли някакви жички на вратата? Виждаш ли нещо? Той сложи ли…
	— Не — отвърна тя.
	Не, не влизай? Или не, няма жици?
	— Няма нищо — изхърка тя. После пак се закашля.
	— Влизам — каза той.
	— Не, Яно… — Този път викаше. Какво ставаше?
	Яновски инстинктивно бутна вратата с рамо, целият нащрек, и снижи оръжие. Тогава я видя — лежеше на леглото гола, безпомощна, с ръце, вързани с пресукания чаршаф.
	— Господи, не — възкликна той и после меко добави: — Ето, имам одеяло. Дай да…
	Като понечи да я завие, тя извърна ужасеното си лице към него и изхъхри предупреждението:
	— Яно! Под леглото.
	След като полека метна одеялото върху треперещото й тяло, той седна на колене. Стари колене. Изгарящи от болка колене, но, дявол да го вземе, колене, които все още се сгъваха, слава богу. И докато пъшкаше на пода, очите му забелязаха прикритото в мрака устройство — блещукаха само електронните цифрички, които намаляваха към нула.
	Старк бе обещал бомба.
	Дали беше бомба? Дали и това не беше част от унижението? Не виждаше нищо, което да прилича на взрив. Никакви пръчки динамит, никакви заряди C-4, нито правените като по калъп опаковки „Семтекс“. Само някакво найлонче с оранжеви кристалчета в прозрачна пластмасова кутийка. Никога преди не беше виждал такова нещо, може би беше шега.
	— Яно — потрепери тя, — недей!
	Той вдигна глава.
	— След малко всичко ще бъде наред.
	— Н-не го докосвай. Ш-ш-ще гр-ъх-ъмне, ако го р-размърдаш.
	Усети как по челото му изби пот и дишането му се ускори.
	— Добре. Хайде да те…
	— Обезвредете го. Ако помръдна… — Тя прехапа устни, мъчително преглъщайки риданията си.
	Яно кимна и вдигна поглед. Холст и идиотът от охраната надничаха ужасени от касата на вратата. В коридора проехтяха тежки забързани стъпки. Яно вдигна страшното си оръжие точно когато Ковалски се появи и бързо вдигна ръце.
	Яно преглътна, опря се на свободната си ръка, за да запази равновесие, и с мъка се изправи на крака.
	— Доведете лекар! — нареди той и прибра патлака в кобура. — И…
	Ковалски го сряза:
	— Стига самоинициатива, Яно. Господи, ще се обадя да пратят двама униформени до Северозападната болница. Сигурен съм, че ще докарат някой добър лекар.
	— А ако не тръгне с тях? — настоя Яно.
	Ковалски вдигна рамене.
	— Ще го вземат на мушка и пак ще го доведат. — Той се обърна към мъжа от охраната и рече: — Повикай отряда за обезвреждане на бомби. Дай им адреса и опиши положението. Кажи им кой е на място. — Спря, после показа на човека картата си. — И отцепи района. Никой друг да не влиза.
	— А онези, които живеят тук?
	Ковалски пак сви рамене.
	— Прати ги на пазар. Все едно къде. Скоро ще ти кажем дали ще има евакуация.
	— Евакуация ли? Но…?
	Яно наблюдаваше как човекът, когото бе обучавал и тормозил десет години, внезапно поема нещата в свои ръце.
	— Да, за по-сигурно. Защо още сега не опразните стаите, които се падат точно отгоре?
	Холст кимна и понечи да тръгне, но Ковалски го хвана и го задържа.
	— На идване видях, че имате бойлер.
	— Да?
	— Спри го.
	— Но на наемателите ще им спре топлата вода.
	— Да, само че ако не им спре и това нещо тук избухне, ти обещавам, че доста ще се попарят. Повикай и служители от газовата компания, ясно? Накарай ги да прекъснат захранването.
	— Декември е!
	— Тя газта се възпламенява и през декември. Провери складовите помещения на този етаж и ако има нещо запалително, го разкарай. Ако не знаеш кое гори, извикай пожарната.
	— Нещо друго? — изръмжа Холст.
	Въпросът му бе изпълнен с толкова сарказъм, че Яно настръхна. Ковалски явно го прие дори по-навътре, защото му се тросна грубо:
	— Да, ето ти нещо друго… Две нещица. Първо, свържи се с проклетия архитект на сградата и разбери какво ще стане, ако задният ъгъл на постройката се срине. И ако се окаже, че цялата къща ще падне, изкарай всички навън, по дяволите, ясно ли е. Ако не, просто не ме вбесявай повече, разбра ли?
	Яно докосна Дебра с ръка. Челото й беше като котлон.
	— Как си, моето момиче? — прошепна той.
	— Отвратително, Яно — отвърна тя. Закашля се и рече: — Ще умра.
	— Докарайте по-бързо лекар! — извика Яно, после отново се обърна към нея: — Няма да умреш.
	Но тя бавно сведе глава и каза:
	— Лоша кашлица — и със странна усмивка довърши: — Ще размърдам тая проклетия отдолу, ако не се овладея. А представи си… — зашепна тя.
	— Недей да приказваш!
	Но тя искаше да довърши:
	— Цялата съм овързана. Не мога дори да се свия и да те целуна за сбогом.


	— Това е специален агент Джизъс Алварес — обяви Сканън.
	— Хесус — поправи го Майлс.
	— Моля?
	— Агент Майлс е прав — долетя мек симпатичен глас. — Испанското произношение е Хесус.
	Сканън кимна.
	— Хесус ще замести Халек тук.
	Спайк рязко се изправи.
	— Той не може да поеме такава отговорност.
	Агентът испанец имаше собствено мнение по въпроса.
	— Моля ви, господин Халек. Не е, защото все още имам зрение. Не бих ви обидил така. Но и да имахте очите си, щяхте да се нуждаете от още много неща. По време на полета от летище Андрюс край Вашингтон до Мидуей Еърпорт тук прегледах досието на Старк. Експерт по оръжията и бойните изкуства. Неуравновесен. Аз също съм експерт по оръжия и бойни изкуства, освен това съм завършил психология в Дюк. Така че, честно казано, двамата с него си подхождаме много повече, отколкото вие двамата.
	— Всичко това е чудесно, но той ще разбере, че не съм аз.
	— Пропускате една друга необичайна подробност, която инспектор Сканън отбеляза.
	— И тя е?
	— Очевидна за всички освен за хора във вашето положение.
	Имаше предвид слепи.
	— И каква е тя?
	Хесус доволно се засмя.
	— За голям късмет на всички ни аз и Спайк Халек сме като две капки вода. Дори огледалото ви няма да усети разликата.
	— Но ако го обземе паника… — започна Спайк.
	Сканън го сряза:
	— Няма, Спайк. Той очаква паниката да обземе теб. Като има предвид, че миналата година застана на мерника на снайпер „Драгунов“, очаква да отидеш и сега. А отидеш ли, той печели.
	— Защо?
	— Защото крайният срок за явяването ти на летището наистина е краен, защото води право към смъртта. А останеш ли тук, при записите, това води към спасението на Дебра. Кое ще избереш, Спайк?
	Спайк бавно се обърна и протегна ръка в мрака, уверен, че я насочва в правилната посока.
	— Успех, Хесус!
	Силна мазолеста ръка пое неговата и силно я стисна:
	— _Y tu, Spike. Buena suerte._*
	[* И на теб, Спайк. На добър час (исп.). — Бел.ред.]
	Когато ръката пусна неговата, телефонът иззвъня. Преди Спайк да вдигне, се обади Майлс. След секунда гласът му проряза тъмнината:
	— Яновски е открил Дебра.
	Спайк изрече:
	— Тръгвам!
	Сканън го хвана и го разтърси.
	— Защо?
	— Какво? — Спайк не вярваше на ушите си.
	Като отпусна хватката си, Сканън рече:
	— Старк точно това иска, да отидеш.
	— Какво?
	— Защо ще прави нещо толкова глупаво, като да се обади от Уотърфронт Тауърс, ако не го иска? Той си играе с теб, Спайк. Познава инстинктите и слабостите ти. Разиграва те като котка мишката. Първо издава къде е Дебра, после иска да отидеш на летището в пет и половина. Избирай. Отвътре ти идва, че трябва да отидеш и на двете места, но не се сещаш, че всъщност трябва да бъдеш тук, при записите. Това е единственото място, откъдето наистина можеш да помогнеш и на нея, и на себе си. Остани — примоли се той. — Моля те.
	Спайк никога не се бе чувствал толкова дребен, нищожен, толкова объркан и безпомощен. Нямаше добри ходове, нищо, за което да каже — както направи миналата година с Джейни — че е първият и най-подходящият ход, а всичко останало е неуместно и ще завърши безплодно.
	Но щом кодът за обезвреждането на бомбата бе скрит в думите на Старк, то той бе най-подходящият човек да го открие. Никой друг не би се справил по-добре. Ако сега оставеше тази работа и по-късно тя се окажеше решаваща, той щеше да е предал всички.
	Може би вече нямаше герои — зрящи или слепи — може би имаше само хора, които дават всичко от себе си там, където са най-опитни, за да не се провалят завинаги в опита си да бъдат силни заедно. Ако наистина беше така, значи бе длъжен единствено да свърши своя дял, макар сега да му изглеждаше толкова незначителен.
	Помести мъртвите си очи към мястото, където знаеше, че стои Сканън, кимна и каза:
	— Добре.
	Приемайки ролята, която щеше да играе, той изведнъж си даде сметка каква огромна разлика може да внесе това в положението. Прегърна със страст задачата си и спря стъпките, които се бяха отправили към вратата, с внезапен вик:
	— Хесус… Алварес.
	— _Si._ Да, господин Халек?
	— Не говорете.
	За кратко настъпи тишина, преди мъжът да прочисти гърло и да попита:
	— Простете, не ви разбрах?
	— Старк е говорил с мен. Познава гласа ми, неговата интонация. Може би не си давате сметка, че хората — дори току-що новородените бебета — познават по-лесно гласа, отколкото външния вид. Инспектор Сканън ще ви разправи за хитреци, които обират семейства, променят си лицето с пластични операции, но накрая все някой ги разкрива. Гласът им ги издава.
	— Предполагам, че не съм знаел това.
	— За двадесет години гласът се променя много по-малко от външния вид. Следващия път, когато отидете на сбирка на приятели от колежа, затворете очи и се заслушайте. Гласът ще ви посочи кой кой е, дори след като са качили двадесетина килограма или са останали без коса.
	— Но ако Старк ме попита нещо?
	— Кимнете му положително или отрицателно.
	— А ако иска информация?
	— Вдигнете рамене. Престорете се, че не знаете.
	— И ако все пак той настоява?
	— Престорете се на болен. И ако може, изчистете изцяло испанския си акцент. Разбирам, че сте се опитвали да се отървете от него, но като се отпуснете, той се връща. Днес няма да е достатъчно да изглеждате като мен. Може да се наложи и да звучите като мен.
	— Ще се постарая. Благодаря ви.
	Дръжката на вратата се завъртя и те излязоха така бързо, че никой не чу неговото:
	— Няма защо.
	Ала времето на любезните формалности бе минало, а детонаторът под леглото на Дебра отчиташе секунда след секунда.
	Той бавно седна пред устройството и подреди записите по реда на обажданията. След това спря, взе слушалката и набра 411. Когато отсреща се обадиха, Спайк попита:
	— Уотърфронт Тауърс, моля.
	Служителката му даде номера.
	Без да се колебае нито за миг, той каза:
	— Аз съм сляп. Бихте ли ме свързали?
	Жената веднага изпълни молбата му.
	Дебра беше права. Не трябваше да върши всичко сам. Точно сега искаше единствено едно — да открие трите числа, които щяха да спасят живота й.
	След две позвънявания служителката на рецепцията вдигна телефона.
	— Уотърфронт Тауърс.
	— Може ли да говоря със сержант Яновски от чикагската полиция?
	— Кой се обажда?
	— Един от неговите хора.
	— Как се казвате?
	— Халек.
	— Момент.
	След малко слушалката изгъргори:
	— Яновски. Какво има, Халек?
	— Как е Дебра?
	— Няма да те лъжа. Има почти четиридесет градуса температура. Не изглежда добре, Спайк. Специализирана линейка от интензивното е тръгнала насам да помогне на лекаря, когото повикахме от Северозападния медицински център.
	— Не ме баламосвай, Яно. Ще оживее ли?
	— По дяволите, Спайк, та какво разбирам аз? Има толкова много системи и спринцовки, че им загубих броя. Мога да ти кажа само, че ние няма да се откажем.
	— Колко време имаме?
	— Това е проблемът.
	— Какъв проблем?
	— Отрядът за обезвреждане пристигна тук на оглед. Това не е обикновен експлозив. Ако Старк не е излъгал Дебра, става дума за нещо, което се нарича „ударочувствително“. Изпуснеш ли го, размърдаш ли го прекалено силно, и гръмва. А Деб кашля доста лошо. Направиха нещо като лек щит под гърба и врата й, но краката и ръцете й все още са вързани.
	— Не могат ли да обезвредят бомбата?
	— Разбира се, стига жичките да са в съответните цветове. Но ако Старк ги е разменил? Знаеш, че той играе игрички, Спайк. Ако успеем да обезвредим детонатора, може да го смъкнем в кутия за взривяване. Но ако не…
	— Колко време, Яно?
	— Броячът показва три часа и петдесет и две минути, ако не гръмне преди това.
	— Ще открия числата. Само я запазете жива дотогава.
	Яновски му каза:
	— Правим всичко възможно. Точно в момента от Северозападния университет с хеликоптер пристига един професор по химия. Сигурно тъкмо кацат на покрива.


>	Трийсет и девета глава

	Невзрачният линкълн бързо сви вляво, за да мине, и се плъзна по размекнатия асфалт на експресната магистрала Кенеди. През десния край на предното стъкло един Боинг 727 се носеше през посивялото небе и започваше да се снишава към летище О’Хеър на десет мили отпред. Лу Сканън беше на предната седалка. Той изчака телефона да звънне и прехвърли разговора по говорителите, така че Майлс и Алварес също да чуват.
	— Джарноу.
	— Лу Сканън, ФБР. Получи ли факса ми?
	— На бюрото ми е.
	— Федерално разрешение за задържане на беглец. Нашият човек си е купил билет за полет 920 на Пан Ам за Париж. Има билет и за Халек, Джон.
	— Проверихме за Халек. Има такъв пътник. Но Старк няма.
	Сканън преброи наум до пет, облегна се и рече:
	— Ще пътува под друго име, Травис Бунюин. Направи ми една услуга.
	— Кажи.
	— Провери системата за резервации. Виж дали някоя друга авиолиния няма резервация на името Бунюин, Травис. Не мога да повярвам, че ще ни издаде номера на полета и часа на излитане.
	— Готово, включихме се.
	— Слушай, сложили сме дегизирани ченгета от щатската полиция на Илинойс на входовете. Дебнат го кога ще пристигне — по всяка вероятност луксозна кола с автотелефон.
	— На мен ми звучи като да търсиш игла в купа сено, Лу. Може би да използваме камерите, за да го засечем, и да го последваме вътре.
	— Не става — отвърна Сканън. — Целият се е опаковал във взрив. Влезе ли вътре, играем по неговите правила.
	— Ясно. Нещо друго?
	Сканън обърна китка и погледна часовника си.
	— Пристигаме след дванайсет минути. Искам да се видя с хората ти, събери ги.
	— Добре.
	— После искам списък на всички пътници за Пан Ам 920. Агент Майлс ще го разгледа.
	— Ще го имаш.
	— Трябва да спрем системите за сигурност в сектора на Пан Ам.
	— Би ли повторил?
	— Ако стане засечка при тях, ще се взриви.
	След кратка пауза се чу:
	— Мислиш ли?
	— Няма съмнение. Хайде да не го дразним, Франк. Да ускорим качването му на борда. Ако ще има някакви спънки, разбери го още сега. Той ще помисли, че му кроим номер.
	— Разбирам.
	— А, и чужденците. Да избегнем каквито и да било напечени положения на гишето за регистрация или при самолета. Разбери откъде са и намери преводачи.
	— Ще видя какво мога да направя.
	— И гледай да не се вдига много шум.
	— Сканън?
	— Да?
	— Имаш ли представа колко народ ще има в общия сектор в пет и половина следобед четири дни преди Коледа?
	— Не — отговори Сканън.
	— Не ти и трябва да знаеш. Кой ще опере пешкира, ако го направи?
	Сканън се засмя.
	— Аз първи чух за това, Франк. Предполагам, че ти имаш повече информация от мен. Аз просто се опитвам да си върша работата.
	Джарноу се умълча за известно време, след което въздъхна.
	— Може и да го забележите, преди да е влязъл; така ще спестите сума ти неприятности на всички ни.
	Сканън се измайтапи:
	— Как ли пък не, Вирджиния — и затвори.

	* * *

	Таксито, в което пътуваше Старк, се изкачи пред входа на „Заминаващи“ и се плъзна сред суматохата от коли със светещи аварийни светлини. Щом един автобус „Авис“ се изниза, колата се шмугна чевръсто на негово място и шофьорът рече:
	— Тридесет и два долара, братче.
	Старк извади пачка банкноти и му плати.
	— Няма бакшиш, братче.
	Старк повдигна слънчевите си очила и изпепели онзи с поглед. После се усмихна, козирува бързо и каза:
	— Весела Коледа.
	Преметна с рязко движение брезентовата мешка през рамо и тя се удари в бронежилетката на гърба му. Той се обърна, затвори задната врата с шут и се отправи напред, смесвайки се с тълпата, която се буташе през вратите. След секунда се озова в общата чакалня. Точно пред него имаше дълга редица билетни гишета.
	С бодра крачка се доближи до тях и се сви, за да не го разпознаят. Дотук сградата му се видя чиста. Както и се надяваше, имаше много забързани пътници. До стената двама носачи държаха изправен един кол, ръчкаха се един друг и се смееха.
	Дотук добре.
	На гишето плати билета си в брой.
	— Да проверя ли чантата ви, сър? — изпъшка служителката.
	— Ръчен багаж — каза Старк.
	Момичето поклати глава.
	— Опасявам се, че е твърде голяма. Според федералните ограничения трябва да се събира под седалката ви.
	Старк щракна с пръсти.
	— О, да. Забравих да ви кажа. Пълна е с коледни подаръци за племенниците ми, които ме изпращат. Като им ги раздам, ще влезе.
	— Е, добре. Но се уверете…
	Старк й махна с ръка.
	— Сигурен съм. Ще влезе.
	Впусна се през блъсканицата, погледна часовника си, охраната и възможностите, които имаше. Вече беше вътре. Точка първа изпълнена. Движеше се по план, дори бе подранил. Провери отново. Голямо летище. Не само тоалетни. Магазини, ресторанти, зали за пресконференции, кухни, товарни помещения. Просто изпълни следващата точка от плана и после се размотавай до пет и половина! След това всичко ще се нареди и излиташ свободен към къщи.


>	Четирийсета глава

	— Трябва да я преместим — настоя лекарят и скръсти ръце на гърдите си.
	Яновски посрещна настоятелността му с още по-твърд отказ:
	— Не може. Не сега.
	Лекарят издърпа Яновски настрана за ръкава и прошепна:
	— Дори и да успея да си осигуря навреме оборудването, което ми е необходимо — а това не е възможно — тук не разполагам с достатъчно място за него.
	Яно изви врат, погледна надолу към почервенялото лице на Дебра, видя я как преглъща и кашля.
	— Как е тя?
	Лекарят го придърпа още по-настрани.
	— Знаем само, че е онази малка гадинка, която едва сега започваме да забелязваме. Но всички симптоми са налице, включително и температура. Засега се задържа на четиридесет градуса, но това е подлъгващо. Ако болестта се развива по познатия начин, не след дълго температурата ще се покачи до четиридесет и един. Първият подобен случай бе толкова изненадващ, че се усетихме едва когато пациентката изпадна в конвулсии. След двадесет минути загуби съзнание; на следващия ден почина.
	Яновски се впечатли.
	— Това е бил първия случай. Какво стана с втория?
	— Втория път спасихме пациента, но не седяхме над някаква проклета бомба, сержант. И ако останем тук, не мога да продължа.
	— Защо не? — упорстваше Яно.
	— Защото — изсъска лекарят, — когато тръгне към четиридесет и един градуса, трябва да поставим тялото й в корито с лед. Огледайте се. Къде ще дяна цяло корито, а и кога ще ми разрешите да я поместя?
	— Веднага щом обезвредим това чудо, докторе. Защото не сторим ли това, ще имаме не една, а половин дузина жертви.
	— Не обещавам нищо — рече лекарят, — докато съм с вързани ръце.
	Яно кимна. Зад него настъпи раздвижване и се появи широкоплещест мъж с къдрава брада, облечен в бяла престилка, разкопчана отпред. Иззад хромираните рамки на очилата стоманеносивите му дяволити очи защъкаха из малкия разгорещен кошер. Когато се ориентира, той мушна Яновски с дебелия си пръст, насочи го и към Ковалски, после обратно към Яно и каза:
	— Ченгета. Кой от двама ви отговаря за случая?
	— Аз — отговориха двамата в един глас.
	— Идеално. — Едрият мъжага се ухили над измачканата си червена вратовръзка, почеса се по главата и се представи: — Аз съм Ед Забо от Химическия факултет на Северозападния университет. С какво мога да ви бъда полезен?
	— Под леглото е — отвърна Ковалски.
	— От бомбения отряд казаха, че съдържанието на торбичката било нещо екзотично. Не знаят какво е — уточни Яновски.
	— Този, дето го е сложил, е предупредил, че ако го разклатим силно, ще гръмне.
	— Момчета, някой от вашите униформени да има фенерче? — попита Забо. Един полицай на вратата пъхна фенера си в протегнатата му ръка. Той потупа сестрата край леглото по рамото и й рече: — Пусни ме да се шмугна отдолу за миг и ти обещавам, че няма да ти гледам под престилката, става ли?
	Сестрата поруменя, заклати глава и се дръпна встрани, без да отговори. Забо се пъхна внимателно и се плъзна навътре, за да разгледа по-добре материала.
	Ковалски се подпря на ръце и колене и го видя да тършува нагоре-надолу с лъча на фенера, докато накрая го насочи към оранжевата съставка на торбичката. Светна насам-натам още няколко пъти, погледна назад и каза:
	— Хм.
	— Достатъчно ми е трудно да обслужвам пациентката и без това — изръмжа лекарят. — Не можете ли…
	Забо се размърда внимателно и се измъкна навън. Покани сестрата да се върне на мястото си и каза:
	— Видя ли, не надзърнах. — Лека усмивка пробяга по лицето му и той се обърна към детективите.
	Шефът на бомбения отряд, облечен в удароустойчива предпазна жилетка, си проправи път навътре и вдигна лицевия си предпазител.
	Забо повдигна рамене и им рече:
	— Тук имаме оранжево кристално вещество.
	— Ударочувствително ли е? — поиска да знае шефът на бомбения отряд.
	Забо пак сви рамене.
	— Не мога да ви кажа, преди да съм направил подробен анализ. Никой не би могъл. Може да е просто калиев дихромат.
	— Това опасно ли е? — попита Яно.
	— Зависи какво разбирате под опасно. Но можете да го ритнете и той няма да гръмне. От друга страна, оранжево кристално вещество като това би могло да бъде и тетратиотетранитрид.
	— Тетра-какво? — зяпна Ковалски.
	— Молекула с формата на корона, набърчен пръстен от редуващи се серни и азотни атоми. Общо осем. По четири от всеки елемент. Който и да е образован студент може да го направи. Дори при нас в Северозападния има една група студенти — тези на Стю Хендрикс — които го произвеждат по договор за военноморските сили.
	Ковалски и Яновски се обърнаха като един, размениха си разбиращ поглед и кимнаха. Ковалски попита:
	— И какво представлява този… това вещество?
	Забо въздъхна, вдигна поглед към тавана и страдалчески се усмихна:
	— Прилича на останалите ударочувствителни съединения. Азотен трийодит, живачен фулминат, тринитротолуен и ахидратен амониев нитрат, ако трябва да назовем няколко. Всички тези съединения имат ниска енергия на активиране…
	— Какво значи това — прекъсна го Яновски, — с прости думи, ако може?
	Забо премести поглед от Яно към Ковалски.
	— Означава, че за да избухнат, трябва само лекичко да ги побутнеш. — Химикът отлепи ръце от тялото си и се плесна по бузите, за да онагледи думите си.
	— Всезнайко — изръмжа Яновски, — мислиш ли, че това тук е такова?
	— Има само един начин да проверя веднага.
	— Как?
	— Като бавно го сгрея със сешоар. Над шейсет градуса по Целзий — което прави сто и четиридесет по Фаренхайт — се забелязва рязка термохромична промяна…
	— Какво?
	— Извинявайте. Така казваме на промяната в цвета, в случая от оранжево в червено.
	— Това не е ли опасно?
	— Не, ако внимаваме.
	Зад гърба на Забо Дебра отново се закашля. В стаята се възцари тишина. Минаха няколко секунди, преди някой да си поеме дъх.
	— Мога да осигуря за нула време хеликоптер на покрива — прошепна лекарят, — но ще трябва да я местим.
	Ковалски му отвърна шепнешком:
	— Не можете ли да спрете треперенето? Да я упоите или нещо подобно, докато…
	Лекарят повдигна вежди.
	— И какво? Да рискуваме да изпадне в кома? Или внезапно да се покачи кръвното налягане и да получи сърдечен удар? — Той поклати глава и се върна при нея.
	Шефът на бомбения отряд прочисти гърлото си.
	— Какво има? — запита Ковалски.
	— Има още един проблем.
	— Точно това ми трябваше — отвърна Ковалски.
	— Наричаме ги свързани пружинно заредени контакти с бавно отпускане. Резервен детонатор, който да взриви заряда. Проблемът е там, че дори да изключим брояча, ако я вдигнем, щом матракът се освободи от тежестта, устройството ще се задейства и взривното вещество така или иначе ще се възпламени.
	— Копеле! — възкликна Яновски.
	— Освен ако не се изключват от същата верига като брояча.
	— И какво ще правим сега? — попита Ковалски.
	— Гледали ли сте „Индиана Джоунс и изчезналия Кивот“?
	Двамата детективи, както и Забо, кимнаха и промърмориха:
	— Разбира се.
	— Помните ли когато той се опита да открадне златната статуетка от храма в джунглата в началото на филма?
	Всички утвърдително кимнаха.
	— Е, така ще направим и ние. Ако я вдигаме много бавно и в същото време отпускаме върху леглото точно толкова, да речем, олово или пясък, пружините няма да мръднат, а ако те не помръдват, тези щифтчета, които едва докосват живака, няма да се повдигнат.
	Яно поклати глава.
	— Видя какво стана във филма, нали?
	Шефът на бомбаджиите вдигна рамене.
	Яно се взря настойчиво в Забо.
	— С нищо ли не можете да неутрализирате това вещество?
	Химикът се почеса по брадата и отвърна:
	— Неутрализацията се среща само при киселини и основи, но е възможно бавно да се разгради веществото, без да се възпламени.
	— Как?
	— Като се прибави разтвор на натриев хидроксид. Но има вероятност да възникне друг проблем.
	— Какъв?
	— Ако случайно кристалът докосне иглата на спринцовката, с която вкарваме основата в пликчето, ще има… — Забо тупна бузите си и изразително разпери ръце.
	Яно погледна към Ковалски, който кимна.
	— По дяволите, това е най-доброто решение. Приемаме го. Обадете се в лабораторията. Пратете хеликоптера да докара веществото тук.
	Забо кимна и се отправи към монетния телефон в залата. Яно видя, че Ковалски гледа часовника си.
	— Колко време ни остава?
	— Два часа и двадесет и девет минути.
	Обзет от яд и чувство за безпомощност, Яно изрече:
	— Какво друго мога да сторя?
	Ковалски сви рамене и прибра ръката си.
	— Обади се на Спайк.


	Спайк Халек се бе прегърбил над сложната апаратура и за стотен път натискаше бутоните. Даваше си сметка, че шестата чаша кафе няма да му помогне срещу чудовищното главоболие, което му пречеше да се съсредоточи, но това не го интересуваше. Все така държеше чашата горещо кафе. Пое дълбоко дъх и стисна очи. Не стана по-тъмно, поне не за сляп човек. Но го доближи до тайните, които дебнеха в мрака.
	Бе проверил всичко, всяко обаждане на Старк.
	Бе премислил всичко, което той лично знаеше за Старк, и знаеше, че отговорът не се крие в нахвърляни биографични записки или психологически профили. Неща от този сорт издаваха как играе Старк по принцип, а не хода, който щеше да предприеме, за да спечели. А именно това бе жизненоважното, специфичното, което Спайк трябваше да изрови от насмешките, обидите и заплахите в записаните разговори.
	Добре би било да има повече време. Няколко дни например. Имаше ги за Джейни и използва всяка секунда. Даже още няколко часа щяха да улеснят търсенето, но за Дебра нямаше дори толкова време. Както Старк бе планирал тази игра, краят щеше да настъпи след часове, освен ако той не обезвредеше бомбата.
	Три двуцифрени числа щяха да спасят Дебра.
	Старк бе играл по същия начин — и бе спечелил — веднъж по-рано. В Афганистан. Правилните числа бяха рождената му дата. 06-06-66. Елементарно. Това бе първата комбинация, която дойде наум на Спайк, тази, която — ако бе правилната — щеше цял живот да го преследва и да му напомня недоглеждането. Не беше ли това смисълът на унижението, отговорът да е под носа ти и ти изцяло да го пренебрегнеш?
	Но комбинацията 06-06-66 не беше ли и идеалната заблуда? Бе толкова очевидна, толкова изкушаваща, идваше в ума му веднага и в напрежението, създадено от отрязаното парче ухо и бързането да отиде навреме на летището, направо го молеше да я избере. Затова сигурно беше грешна. Беше прекалено лесно.
	А много от онова, което Старк му беше казал, го караше да мисли, че изобщо няма да е лесно. Най-ясно личеше в предизвикателството и предупреждението, което бе изслушал десет пъти досега: „Ако наистина си толкова голям умник, за какъвто явно те смятат всички, ще спасиш кучката. Но трябва да слушаш дяволски добре, казвам ти — дяволски добре, за да я измъкнеш от тази бездна“.
	Там бе следата, може би и разрешението.
	_Слушай внимателно_, каза си той. Печелившият ход, трите жизненоважни числа, бяха някъде там, в нещо, което Спайк можеше да чуе на записите.
	Но нямаше никакви числа освен номер на полет и час на заминаване. Пан Ам 920, 7:30 следобед за Париж. Какво означаваше това? 92-07-30? Може би да, но тогава защо бе преместил часа, в който да отиде на летището — 5:30? Това не предлагаше ли 92-05-30? Но полет 920 не излиташе в пет и половина, тоест тази комбинация не вършеше работа. А само часовете? Например 73-05-30? Или другото, което бе по-близо до експлозията: 53-07-30? Не. Старк не би използвал 5:30 и 7:30, освен за да го подведе, тъй като с военната си подготовка той мислеше за тези часове като за 17:30 и 19:30. А комбинацията от тези числа даваше осем комбинации — с две повече, отколкото му бяха необходими.
	Явно този подход бе погрешен.
	Единственото друго число бе сумата за откупа, един милион долара. 1 000 000. Седем числа, отново повече от необходимото.
	После се зае с номерата на автотелефоните, от които Старк бе звънял. Но номерата на тукашните телефони също бяха със седем цифри. Пак прекалено много.
	Като свърши с числата, свързани с обажданията, той се изчерпа. Нищо. _Nada._ Цък.
	Но оставаха думите. А думите бяха изградени от звуци. А звуците бяха спасили живота на Джейни. Значи, ако бе същата игра на друго ниво, звуците можеха да спасят живота на Дебра. Ако изчоплеше числата от звуците — думите — по същия начин, по който миналата година изчопли от тях произхода на звуците.
	_Мисли._
	Може би бе ето така. Сложно, но възможно. В съобщението, в което Старк му бе казал, че може да спаси кучката, той казваше, че ще трябва да слуша _внимателно_ и да бъде умник. Но не можеше да слуша по-внимателно, не и шумовете, които се чуваха като фон на гласа по телефона. Тук нищо не помагаше. Колкото повече усилваше звука, толкова повече се увеличаваше съскането.
	Тогава му изскочи в ума, направо го сграбчи за гърлото и го разтърси. Първо помисли, че е просто подигравка, подхвърлена дума, която да го подлъже или да го поведе в погрешна посока. Внезапно реши, че не е. Задънената улица, до която го отведоха числата, споменати в разговорите, го тласна към отчаяна изобретателност и го насочи към думата „бездна“.
	Първо, това бе последната дума в предизвикателството на Старк. А последната дума бе или крайното решение, или определящо изказване. Това може би беше следа, но имаше още. Когато я произнесе, Старк наблегна на нея, изрече я по-бавно и по-силно от която и да е друга дума на записите. Спайк го засече с измервателните уреди. Въпросът беше защо?
	Наистина, след като провери употребените от Старк думи със системата за сравнения на Фънк и Уогнъл — част от лингвистична програма, тя оправда очакванията му. „Бездна“ с осемдесет и седем процента сигурност не беше дума, предполагаема за речника, който използваше Старк. Според програмата това бе дума, която той може би е прочел някъде преди разговора, но, ако се съди по останалите думи от речника му, не и такава, която употребява често, поне не по навик. Програмата твърдеше, че ако изобщо я употреби, ще бъде при „изключителни обстоятелства“.
	Може би се приближаваше до отговора.
	Още нещо: програмата определяше вероятността Старк да употреби думата в нормален разговор като „твърде ниска“, а съответната вероятност да я употреби два пъти за една и съща седмица в нормален разговор беше, както каза изкуственият глас, „близка до нулата“.
	Много бе възможно Старк да е използвал думата „бездна“ поради някаква причина. Имаше и друго около необичайна дума като тази. Достатъчно, за да накара Спайк Халек да протегне ръка в тъмното и да долепи слушалката до ухото си. Набра номера за спешно свързване, почака диспечерът да се обади и каза:
	— Тук е Спайк Халек. Пратете кола да ме вземе. Предупредете Ковалски, че тръгвам.
	Стана, отиде със сигурни, уверени стъпки до гардероба, отвори го, взе кожен бомбър и го облече. После излезе, приближи се до асансьора, повика го и зачака. Щом вратите се отвориха, влезе и натисна бутона за партера.
	По пътя надолу се зачуди дали ще успее да убеди ченгетата в това, че една дума може да звучи необичайно от устата на даден човек. Ако успееше, добре. Може би Яновски отново щеше да го обвини в развито въображение, което отчаяно сграбчваше прочутата сламка на удавника. Може би щяха да са прави. Но ако го обореха по този начин, как щяха да обяснят факта, че на записите нямаше числа, съставящи кода, който щеше да обезвреди бомбата? Никак.
	Оставаше им една дума, „бездна“. Която може би неслучайно се състоеше от шест букви.


	Лу Сканън грабна ръката на Франк Джарноу и я разтърси. В отговор Джарноу хвана инспектора за лакътя, посочи с глава вратата към стълбището и мълчаливо се отправи натам. Агент Майлс и Алварес ги последваха. След три минути се озоваха в охранителната централа на О’Хеър, продълговато, ярко осветено помещение с две редици монитори. По екраните им непрестанно се движеха образи, заснети от поставените нависоко камери, които обхващаха тълпите пътници.
	— Досега не извадихме късмет — каза Джарноу. — Но търсим. Казваш, че трябва да се появи в пет и половина?
	Сканън поклати глава.
	— В пет и половина ще се срещне с Алварес на входа на сектора на Пан Ам. Можеш ли да го покажеш?
	Джарноу се наведе напред.
	— Би ли го показал, Ед?
	Операторът зададе съответната команда. Образът на сектора веднага изпълни екрана „Сони“.
	— Ето го — каза той.
	— Окей — каза Сканън. — Хайде да вземем планове на етажа между този сектор и основния терминал и да видим откъде можем да влизаме и да излизаме.
	Джарноу се забави за миг, преди да каже:
	— Мислех, че ще хване полет 920 на Пан Ам с Халек. Къде е Халек?
	Сканън кимна с брадичка към Алварес.
	— На мен ми изглежда същият като Халек.
	— Боже, ами ако…
	Алварес спокойно отвърна:
	— Когато се приближа достатъчно, за да се усети, аз ще видя спусъка и ако това стане, ще го заловя и няма да го оставя да го натисне.
	— Уха, каква смелост! — подсвирна Джарноу.
	— Може да го заловим, преди да влезе — рече Сканън. — Нашите момчета, заедно с другите, са нащрек за луксозни коли с автотелефон. Явно такива му харесват, може би е част от мечтата му.
	— Помислих над това и не съм съгласен, сър — намеси се Майлс.
	— Моля?
	— Извинете, но той е трениран да бяга и да се изплъзва. През цялото време е бил млад мъж, който кара луксозна кола, и знае, че ние ще търсим точно това. Може да пристигне преоблечен като възрастна дама в очукан „Велиънт“. Ще мине покрай нас, ще ни побутне и пак няма да го забележим, тъй като не търсим това.
	Сканън се обърна към Джарноу.
	— Виждаш ли какво трябва да търпя? Възложи нещо на Майлс да занимава блестящия си ум, че да ни дойдат някакви добри идеи.
	— С каквото пожелае.
	— Инспекторе, ако не възразявате…
	Сканън погледна часовника си.
	— Господи!
	Майлс довърши:
	— … бих искал да погледна списъка на пътниците и маршрута на този полет.
	— Да, да. Франк, можеш ли да му помогнеш?
	Франк проглушително изсвири, което накара всички в охранителното помещение да извърнат глава. После прошепна:
	— Някой иска ли да разведе агент Майлс из службите на Пан Ам долу?
	Един негър от охраната пристъпи напред.
	— Да, аз.
	— Не става. Без униформени. Фил, какво ще кажеш? Извади молива иззад ухото си, стегни си вратовръзката, пусни си ръкавите и си облечи палтото. И направи каквото трябва там да си оправиш косата. Сега тръгвайте.
	Фил кимна, когато Майлс застана до него. Изглеждаха като реклама на братята Брукс. И бързо напуснаха стаята.
	Алварес се прокашля.
	— Да? — обърна се Сканън към него.
	— Може би вече е тук, сър.
	Джарноу се приближи. Изглеждаше обезпокоен.
	— Нещо на мониторите ли видяхте? Записва се, така че можем да го върнем. На кой монитор беше?
	Алварес вдигна ръка.
	— Не, не. Просто… Напуснал е Уотърфронт Тауърс още преди един. Срещата му с Халек е чак в пет и половина. Къде ще се дява дотогава?
	— Добър въпрос — измърмори Сканън.
	— Няма да се връща в Уотърфронт Тауърс. Няма и да се върти наоколо, защото полицаите може да го забележат. И какво ще направи, ще пристигне тук точно когато сме му спретнали такова посрещане? Аз не бих постъпил така.
	— Смятате, че вече е вътре? — запита Джарноу.
	Алварес кимна.
	— Докато ние бързахме да спасим госпожа Серафикос, той е бързал да влезе тук.
	— За колко време можем да опразним зоната въз основа на заплаха за бомба? — попита Сканън.
	Джарноу се почеса по главата и сви рамене. Кръстоса ръце на тесните си гърди и отвърна:
	— Първо ще трябва да получим заплахата тук. Нормите на федералния комитет за авиацията изискват някой наистина да се обади, преди да действаме.
	— Знаел е това! — възкликна Сканън.
	— Лу — рече Джарноу, — Коледа е. Няма да опразвам нищо без доказателства. Ако го направя, можеш да се обзаложиш, че ще се намери някоя важна клечка от Вашингтон, дето ще окачи скалпа ми на вратата си, защото заради забавянето е пропуснал с два часа обръщението на президента към нацията. Ако вече е влязъл, ще го сгащим. Имаме повече от час да търсим.
	— Какво? — обади се Алварес. — Може целият да се е сгърбил и да се е преоблякъл като дребна старица, както предположи Майлс. По дяволите, може да седи в инвалидна количка, увит с одеяло, с брадичка, опряна на гърдите, или да се е преоблякъл като свещеник или портиер. Не знаем какво да търсим!
	— Той също си дава сметка за това! — продума Сканън.
	Джарноу въздъхна и вдигна ръце нагоре.
	— Слушайте, той бяга. Имам предвид, колко хора е избил, откак избяга от Стейтвил? Може би това е идеята. Може би иска всички пазители на реда в района да се струпат тук, така че той да може да се измъкне на юг или да пресече границата с Канада.
	— Не вярвам — изръмжа убедено Сканън.
	— Не вярваш? — учуди се Джарноу.
	— Изобщо — отговори Сканън. — Алварес, покажи му куфарчето.
	Агентът го вдигна и Сканън обясни:
	— Носим му един милион долара.
	Джарноу кимна.
	— И знаете точно къде ще бъде и кога. Тогава ли ще го хванете?
	— Не — отвърна Алварес. — Миналия път са го изпържили, като е взимал парите, така че сега ще бъде крайно внимателен. Може да се взриви при всяка съмнителна или прибързана постъпка. Ще поиска място, където да преброи парите на четири очи, място, където може да влезе да излезе, без да бъде заловен. Може би някъде на пистата, не знам.
	_На пистата_, помисли си Сканън. Как звучеше това? Обърна се към Джарноу и му каза:
	— Обади се на Майлс в отдела на Пан Ам. Да се обади в Министерство на отбраната. Да провери дали Старк може да управлява самолет или хеликоптер. Между другото, нали оттук тръгват и частни полети?
	— Непрестанно.
	— Така. Засечи планираните полети и предупреди собствениците.
	Джарноу кимна.
	— А хеликоптери?
	— Разбира се, има и хеликоптери.
	— Открий ги и провери положението им.
	Джарноу отново кимна.
	— Нещо друго?
	— Няма, освен ако не пускате и балони с горещ въздух.
	— Не, но има една писта за свръхлеки самолети.
	— Добре. Провери и там.
	— Разбрано. Още нещо?
	Сканън кръстоса ръце на голямото си шкембе и каза:
	— Двамата с теб, Джарноу. Да направим сценарий за най-лошия случай.
	— Вече е направен — уведоми го Джарноу. — В червената папка е.
	— Дай ми го.
	— Най-лошият случай е в багажното отделение на зареден догоре Боинг 747, пълен с пътници, да избухне нерегистриран експлозив. Ако това се случи, докато двигателите се задвижват, витлата на разрушената турбина ще се врежат през стъклата на терминала, ще покосят още повече невинно чакащи граждани и ще разпространят огъня. Ако наблизо има коли за презареждане, те могат да избухнат, като прехвърлят огъня и на други машини, спрели на същия терминал.
	— Та това е отвратителен коледен кошмар! — промълви Сканън.


	Мъж в черен костюм с връхна дреха, която изглеждаше като на рефер от Висшата лига, потупа широкоплещестия къдрав човек по рамото.
	— Професоре?
	Забо бе скръстил ръце на корема си, когато се обърна. Излезе от унеса си, а мъжът рече:
	— Аз съм Брадък от бомбения отряд. Взели са веществото от хеликоптера и го носят насам.
	— Добре — промърмори Забо. — Купонът започва.
	Яновски влезе, вперил очи в леглото. Два пристъпа на кашлицата на Дебра бяха сковали всички от страх. Лекарят, който дойде, бе покрит с пот, клатеше глава и мърмореше с нескрит яд. Пошепна на ухото на Забо:
	— Какво ще стане, ако избухне?
	Забо остана спокоен, обърна се, сви рамене и каза, придържайки се към фактите:
	— Зависи.
	— От какво?
	Той пак сви рамене.
	— На първо място от чистотата. Чистият тетратиотетранитрид се възпламенява стехиометрично, така че взривът е по-силен. От друга страна, нечистият пък се възпламенява автокаталитично, тоест много по-лесно. Има още нещо.
	— А, добре — обади се Яно, вдигна вежди и кимна, — защото дотук нищо не разбрах.
	Забо помръдна шавливите си вежди нагоре-надолу и се усмихна.
	— Това, което се опитах да ви обясня, беше следното: ако не е чисто, веществото гърми по-лесно, но взривът е по-слаб. Ако е чисто, му трябва по-силен удар, но пък експлозията е по-мощна. Но понякога има изключения, както е тук.
	— А-а-а? — рече Яно, явно заинтригуван.
	— Така е — продължи Забо и посочи найлоновата торбичка с експлозива. — Ако е опаковано хлабаво, може да се възпламени на порции и да изгори като барут.
	Яно прочисти гърло, разхлаби вратовръзката си и силно преглътна.
	— Добре тогава. Колко зле ще бъде, ако избухне цялото наведнъж?
	Устните на Забо зашепнаха мисли, които останалите не чуваха. Той затвори едното си око, опули другото в тавана и каза на Яновски:
	— Изглежда около триста грама — почти три четвърти фунта. Ако гръмне, вероятно ще отнесе и тухлените, и носещите стени, но огнеупорната стена на бойлера ще издържи. Дори да не отнесе стените обаче, таванът над жената ще се стовари на гърдите й, а това не помага много на дишането.
	— Няма спор — рече Яно. — Няма ли и някоя добра новина?
	Оживление в залата отвън накара Забо да се обърне.
	— Разбира се, сержант. Ето я екипировката ми за обезвреждане. Ако не се взривя сам, значи си отиваме вкъщи по живо, по здраво. И още нещо.
	— Казвай.
	— Изпратих да донесат течен азот.
	— Защо?
	Забо привика с ръка хората на Брадък около себе си. Щом го наобиколиха, каза:
	— Нали говорехте за живак, в който са потопени щифтчетата за взривяване, тези, които се вдигат и падат при всяко нейно изкашляне?
	— Схванали сте всичко много правилно — каза капитанът.
	— С помощта на течния азот ще замразим живака. После колкото и да се клати, няма да има значение, тъй като щифтчетата ще са заклещени.
	— И няма да гръмне? — попита Яно. — Ще можем да я изнесем?
	Забо пак повдигна рамене и въздъхна.
	— Детонаторът няма да се задейства. Но тя — и всеки друг, който не е внимателен, може да побутне оранжевото вещество, ако не сме страшно, наистина страшно внимателни.
	— Чудно! — промърмори Яно.
	Ковалски потупа Забо.
	— Познавате ли този човек?
	Забо се обърна, разбира се, без резки движения, и се усмихна.
	— Стив? Стив Фъргюсън, студент, дипломира се при мен…
	— Забо, може ли?
	Професорът кимна и каза:
	— Добре — потри ръце и продължи. — Напълни 50-милиграмовата пластмасова спринцовка с около тридесет и пет милилитра 15-граммолекулярен разтвор на натриев хидроксид.
	— Тефлонова игла ли ще използвате?
	Забо поклати глава.
	— Не е достатъчно твърда. Да опитаме с тази от неръждаема стомана, номер осемнайсет.
	Стив кимна и отиде да се приготви в залата.
	Забо запретна ръкавите на лабораторната си престилка до лактите. Сложи месестата си ръка на рамото на Яно и каза:
	— Това е прекрасна демонстрация на приложението на основната химия във всекидневието, сержант — ако за изпита в четири и половина все още съм цял.
	Ново раздвижване в залата раздели тълпата. В края на пролуката с ръце в джобовете на маскировъчния си панталон стоеше Спайк Халек. Той бързо се приближи и се натъкна на Яно, който му рече:
	— Спокойно.
	— Къде е тя?
	— На около два метра оттук — отвърна Яно.
	— А… в съзнание ли е?
	— Сериозно е, Спайк. Трябва скоро да я преместим, иначе…
	Спайк кимна и каза, поемайки си дълбоко дъх:
	— Искам да поговоря с нея.
	Яно го хвана под мишницата и го отведе при лекаря.
	— Как е тя?
	— Вие съпруг ли сте й?
	— Скоро ще й стана.
	— Не е на себе си. Не я вълнувайте, не я докосвайте…
	— Дебра? — промълви Спайк.
	— Спайк? — Тя отвори за миг замъглените си очи, после ги затвори. Каза отпаднало, едва се чуваше: — Добре дошъл на купона, скъпи.
	— Купон, а? Добре. Нося ти подарък.
	— Наистина ли? — прозвуча още по-отпаднало.
	— Открих кода за обезвреждане!
	— Сигурен ли си? — намеси се Яно.
	— Мисля, че да — отвърна Спайк шепнешком.
	— Мислиш?
	Той се обърна и насочи цялото си внимание към Яно.
	— Ако игричката наистина има отговор, трябва да е това. Ако не, значи изобщо не сме имали за какво да се хванем.
	— Защо не издържиш още малко, да изчакаме кода от гардероба на летището, за да сме сигурни?
	— Когато дойдохте, Дебра имаше ли нещо на бедрото си?
	— Не — каза Яно, — нищо.
	— Значи и в гардероба няма да има нищо — каза Спайк убедено.
	— Сигурен ли си?
	— Абсолютно. Старк иска да ни накара да чакаме. Ако играем по неговите правила, той печели. Време е да прескочим ръба.
	Яно поклати глава и измърмори:
	— Надявам се, че знаеш какво правиш — вдигна треперещата си китка и я завъртя. Златният „Сейко“, който блестеше от изпъстрената му с петна кожа, показваше, че Дебра Серафикос има само четиридесет и пет минути, преди бомбата да избухне.


	Специален агент Хесус Алварес не искаше да умре. Постъпването му във ФБР бе крачка напред, която го измъкна от испанския квартал на Ел Ей, начин да докаже, че и испанците могат, начин да вдъхне на майка си гордост. Откъде можеше да знае, че лицето му е същото като на някакъв слепец, когото никога не бе виждал, и че това съвпадение ще го превърне в заложник на убиец психопат. Един предпазлив гласец в мозъка му говореше именно така.
	Думите на другия бяха коренно противоположни. На тринайсет той все още беше завързакът на квартала и бе привикнал да го бият и ритат. През лятото на четиринайсетата си година внезапно израсна, качи близо десет килограма и започна да блъска тежестите в момчешкия клуб. Тлъстините се превърнаха в мускули. Когато първият звънец удари, той за първи път отвърна на удара. В последвалия бой целият му гняв и унижението се изсипаха върху бабанкото и накрая той бе окървавен, в безсъзнание, почти мъртъв. Старк беше смелчага и владееше бойни изкуства. Той също. Старк разбираше от оръжие. Той също. Нито един от двамата нямаше предимство. С едно изключение. Старк мислеше, че той е сляп. Което беше достатъчно.
	Алварес стисна куфарчето в ръка насред блъскащата се, бушуваща тълпа наоколо. Потисна желанието си да гледа, да наблюдава нещата около себе си — в края на краищата, трябваше да се преструва на сляп. А слепците не зяпат. Те държат главата и очите си насочени напред зад слънчевите очила. Ето така.
	Когато застана пред входа на сектора на Пан Ам, знаеше, че е навреме, дори бе подранил. По навик, без да се замисли, неволно вдигна китката си, за да види колко е часът. Но слепите не носят часовник! Затова приближи ръка и се почеса по носа. Но това си оставаше проблем, тази малка подробност и той се вбеси на себе си, задето я беше пропуснал. Часовникът „Таймекс“, който никой слепец не би носил.
	_Estupido!*_
	[* Идиот (исп.). — Бел.ред.]
	Дръж го под ръкава, на скрито. Очите право напред. Следвай напътствията. Преструвай се на безпомощен, смирен. Но го огледай! Намери спусъка. Изчакай да се отдалечите възможно най-много от тълпата, задръж спусъка и хвани Старк. Трябваше да го задържи за не повече от минута. После помощта щеше да се появи, следвайки сигнала от предавателя на колана му.
	Поне такъв бе планът.
	Изведнъж глас зад него изръмжа:
	— Халек? Исусе, наистина не мислех, че ще си толкова глупав да дойдеш! Носиш ли парите?
	Алварес му показа куфарчето.
	— Хайде да го проверим.
	Почувства как в долната част на гръбнака го ръгва нещо — приличаше на дулото на автоматичен пистолет среден калибър, да речем, ако се съди по усещането, 9-милиметров. После чу заповедта:
	— Тръгвай! Право напред! И прави каквото ти кажа!
	Една крачка напред, без да оставя натиска да отслабне, Алварес се завъртя и тръгна обратно към сградата на общия терминал.


	— Какво прави? — попита Лу Сканън в миниатюрната радиостанция, увита в ленена салфетка за маса. Той наблюдаваше действието отгоре, през прозореца на остъкления ресторант, разположен над общия терминал.
	Агент Майлс пошушна в уоки-токито:
	— Имам една идея.
	— Какво става, Майлс? По-бързо! Почакай! — Сканън с изумен поглед проследи Старк, който вкара Алварес в мъжката тоалетна. — Усамотиха се. Пипнахме го! Така, никой друг да не влиза там. Действай! — Още преди да изрече заповедта, един старец с бастун се пъхна вътре. — По дяволите! — ядоса се Сканън. — Е, добре, дядката е последният. Никой друг. Ясно?
	След десет секунди написан на ръка надпис „Не работи“ увисна на вратата на тоалетната. За да избегнат объркването и тревогата, агентите влязоха между пътниците и се смесиха с тях, като се приближаваха към седалките и гишетата около тоалетната. Щом сложиха табелката, Сканън запита:
	— Колко души има вътре?
	— Няма как да разберем — отвърна Майлс. — Искаш ли да проверя?
	— Не. Попитай Франк Джарноу дали има статистика за посещаемостта около коледните празници. Междувременно никой друг да не влиза. Това е заповед.
	— Разбрано — отвърнаха няколкото агента из залата. Един от тях попита:
	— Да оградим ли с въжета?
	— Не. Повтарям: Не. Все още има много хора. Може би ще излезе сам, след като провери парите. — Сканън се беше задъхал. — И колко време се бави един нормален човек в обществена тоалетна? Майлс, ти ги разбираш тия. Какъв е отговорът?
	Майлс смънка:
	— Само за жени, инспекторе.
	— Какво?
	— Имаше едно проучване в „Ню Йорк Таймс“ за обществените тоалетни и жените, че в пик-часовете няма достатъчно тоалетни, така че средно времето е…
	— Майлс! Зарежи! Ако видиш жена да излиза оттук, застреляй я. Сега разбери колко още ще чакаме.
	— Това е лесно — каза Майлс.
	— Казвай, умнико!
	— Докато излезе дядката. Той влезе последен, движи се по-бавно от обикновеното, така че…
	— Тази година ще се разминеш с Нобеловата награда, Майлс. Побързай, побързай! Кажи някаква цифра!
	— Пет минути?
	— Прекалено дълго е. Прати няколко от хората на Джарноу да опразнят съседната дамска тоалетна. И затворете вестникарската сергия от другата страна. Ако старчето не излезе до три минути, ще действаме.


	— Какъв е кодът, Спайк? — каза Ковалски и го сграбчи за лакътя.
	Той чу суматохата и попита:
	— Какво става?
	— Деб… се държи — обади се Яно с тон, който подсказа на Спайк обратното.
	— Ще я изгубим, нали?
	— Без лъжи, Яно — каза Ковалски. — Лекарят продължава да клати глава. Иска незабавно да я транспортира.
	Някой мина покрай него.
	— Какво още?
	— Професор Забо от Химическия факултет на Северозападния университет ще се опита да обезвреди експлозива.
	— Рисковано ли е?
	Ковалски тежко въздъхна.
	— Или ще сработи без грешка, или ще се взриви.
	— Смятам, че знам кода!
	— Кажи го на сержант Брадък ето тук.
	Плътен, стегнат глас отляво продума:
	— Брадък от бомбения отряд, господин Халек. Знаете вълшебните числа, така ли?
	Спайк кимна.
	— Вътре в думата „бездна“. Компютърът твърди, че някой с речника на Старк не би я употребил, поне не по навик. А щом не я използва по навик, значи е било нарочно — с някаква цел, още повече че я повтаря два пъти. Първия път прави пауза и набляга на нея, вторият е почти в края на последния ни разговор, като че ли с насмешка.
	— А номера на полета, часа, размера на откупа? — попита Ковалски.
	Спайк поклати глава.
	— Нищо не става. Има или по-малко, или повече числа и няма логика, по която да ги комбинирам. Но не това ме убеди. Първо, за да ме унижи и победи, Старк е поставил отговора точно под носа ми, но трябва и да съм _внимателен_ — това е думата, която той използва — за да го разкрия. Както при всяка загадка обаче и тук има напътствия. Второ, споменава думата „бездна“. Може и да е част от примамките, но не вярвам.
	— Господи! — изрече Яно. — Залагаш живота на Деб, Спайк!
	— Същото ми каза и миналата година за Джейни. И може би беше прав. Но какво друго мога да направя? Да чакам тук, докато треската я умори или докато бомбата гръмне?
	Явно засрамен, Яно замълча.
	— Съжалявам. — Спайк протегна ръка, хвана тази на Яно и я стисна. — Всички сме твърде изнервени. Но чуйте третата и четвъртата причина. Ако сметнете, че съм прав, ще опитаме. Ако не, химикът ще свърши работата.
	— В момента се приготвя, Спайк — обади се Ковалски. — Остави на нас.
	— „Бездна“ има шест букви — същия брой като цифрите, които ни трябват, за да изключим електронния брояч.
	— Боже, Спайк! — изхленчи Ковалски. — Та в речта на Старк навярно има сума ти шестбуквени думи.
	— Да — продължи Спайк, — но само тази е странна от лингвистична гледна точка. Изглежда като тропическа гора на Марс. А и няма друга дума, която да ни показва къде и какво прави Старк в момента.
	— „Бездна“ — зачуди се Яновски. — И как?
	— Ето тук е хватката, но не е измама, а камуфлаж. В „бездна“ са скрити две думи: „без“, което с главни букви става БЕЗ, кодът на летище О’Хеър, с който го обозначават във федералния комитет за авиацията; а втората част „дна“ всъщност е „днес“, защото, както си спомняте, Старк промени условията и срещата бе насрочена за днес.
	— Значи „бездна“ означава… — Ковалски явно искаше да го чуе пак.
	Въпреки разкъсващото го нетърпение, Спайк пое дълбоко въздух и изстреля обяснението още веднъж:
	— „Бездна“ значи „днес“ на „БЕЗ“, летище О’Хеър, където Старк ще си получи парите.


	Късият заглушител на австрийския пистолет все още бе опрян в гърба на Халек, когато Старк го вкара в мъжката тоалетна и го поведе към последната кабинка вляво. Старецът, който влезе след тях, зае първата и сега шумно се опитваше да прочисти гърлото си. Отляво мъж около тридесетте в изчеткано шикозно палто се гледаше в огледалото и изучаваше лицето си. После вдигна куфарчето си и излезе. Зад ъгъла вдясно, в задната част при писоарите имаше още няколко души.
	Старк откъсна табелката „Не работи“, която бе сложил преди около двадесет минути, бутна резето и каза на слепеца:
	— Влизаме в кабинката.
	Халек кимна. Странно кимване. Съгласяваше ли се, или бе разбрал? Старк мигновено се усъмни и го обзе нервност. Кабинката бе малка — точно да се паникьоса човек.
	Така че бързо!
	Протегна свободната си ръка и взе куфарчето.
	Сега внимавай. Дори и слепците бяха способни на неща, които човек не може да си представи. Като миналата година със записите. Този път нямаше да стане. Този път той трябваше да бърза, за да стигне дотук навреме. Може би ако разполагаше с повече време, би разгадал кода. Но отмъщението е най-сладко, когато е завършено докрай.
	— Обърни се — рече Старк.
	Халек кимна и се подчини, обръщайки лице към него.
	— Седни.
	Халек седна. Старк постави дулото в средата на челото му и го задържа там. В затвора имаше патрон. Ако трябваше да стреля, щеше да се чуе рязко изсвирване. Нищо повече. Но не очакваше в този момент да изникне проблем.
	— Не мърдай. Ще преброя парите.
	Халек пак кимна. Това усъмни Старк. Той беше сляп, не ням. Какво изведнъж млъкна? По телефона все много говореше, и миналата, и тази година. Какво му стана сега?
	Може би просто беше нервен. Стените на кабинката сякаш го притискаха.
	Дишаше дълбоко и притискаше дулото в челото на Халек. Със свободната си ръка разкопча закопчалките и отвори капака. Четири пачки със стотачки най-отгоре. Във всяка по сто. Значи, десет хиляди едната. Всичките бяха наред. Разрови пачките оттук-оттам и се увери, че всичките пари бяха тук. Свежички, истински.
	Можеха да го проследят по тях, но това нямаше значение. Там, където отиваше, хората не се интересуваха от цвета на парите ти или откъде ги имаш. Само дали са истински и дали не свършват.
	— Затвори капака — рече Старк.
	Халек го направи, като го отблъсна от гърдите си. Когато протегна лявата си ръка, ръкавът със златен ръкавел се дръпна и откри часовника му, модел на „Таймекс“.
	Старк усети как адреналинът му скочи.
	— Окей, Батман. Сменяме си дрехите. Аз ще облека твоите, ти моите. Окей?
	Пак кимване.
	— Започни с тъмните очила. Хайде.
	Старк здраво държеше пистолета на веждата на заложника си. Изхлузи очилата „Порше“ от втренчените очи. А, да, добре изглеждаше, вярно. Абсолютно като Халек. Абсолютно. Само едно нещо не беше същото. Зениците на тези кафяви очи се свиха, когато мъжът свали тъмните очила. В последната секунда преди Старк да му пусне един куршум в главата.


	— Стив точно приключи със замразяването на живака, така че съм готов. Пробия ли чисто найлона, значи съм успял да обезвредя съединението, по дяволите — съобщи професор Забо.
	— Какъв е рискът? — упорстваше Спайк.
	Почти чу как Забо вдигна рамене.
	— Ако инжектирам основата прекалено бързо, топлината от разграждането може да дестабилизира остатъка, който още не се е включил в реакцията.
	Това бе достатъчно за Спайк да откаже, но Брадък бомбаджията се обади:
	— Живакът е замразен, така че няма страшно, момчета. Освен това знаем, че Старк може да е свързал устройството по такъв начин, че дори обезвредено да гръмне. Ако е така, при всички положения сме мъртви. Аз предлагам да го оставим да опита.
	Тогава Спайк чу гласа на Яновски — не от тази стая, а от тържествената зала „Ватерло“ в „Карлтън“, през пукащия, прекъсващ микрофон, а накъсаните му думи ясно кънтяха в съзнанието му: „Не оставайте слепи за способностите на другите. Вече не можете да се справите сами… Иска се сила, за да познаваш собствените си слабости. Иска се ум, за да познаеш добрата идея използвайте всичко, което имате на разположение, всеки, който може да помогне… Не се правете на супермъже… Имате нужда от помощ. Всеки има. Не се опитвайте да се справяте сами…“. Когато избледняващият глас заглъхна, той попита:
	— Колко време имаме?
	— Двадесет минути.
	— За колко ще разградите веществото?
	— Горе-долу за толкова.
	Спайк преглътна.
	— Тогава по-добре започвайте. Винаги можем да вкараме накрая и кода.
	— Но той се състои от числа, Спайк, не от букви — напомни му Яновски.
	Кимна.
	— Числата стоят зад буквите.
	— Как така? — запита Ковалски.


	Гневът така внезапно връхлетя Старк, че той притисна слепоочията си с длани и стисна очи, за да удържи болката. Бутна трупа назад, докато главата му се опря в петното кръв и мозък на лъснатите плочки отзад. Даде си сметка, че са го изиграли. Нямаше намерение да убива Халек, поне не на този етап. Но парите бяха тук — банкнотите бяха съвсем истински. Това бе всичко, което всъщност имаше значение. Защото нямаше да успеят да спасят жената. Дори и Халек да стигне до истината, ще трябва да убеди Яновски, едрото ченге, което видя в „Цялата поничка“ на Мичиган авеню. Миналата година това му отне пет дена. А сега имаше… Старк погледна часовника на Фелдстайн, около пет минути.
	Никога нямаше да успее.
	Светкавично издърпа брезентовата чанта от скривалището й зад тоалетната чиния. Отвори ципа и извади дрехите, които си бе взел от „Западния Свят на Уилко“. Удряше лактите и коленете си, докато съблече старите си дрехи и нахлузи дънките, карираната риза, тънката вратовръзка и кожените ботуши. Свърши за около минута, може би няколко секунди повече. Но бе почти готов.
	Бръкна по-навътре в чантата, извади перуката, сложи си я, затисна я с каубойската шапка, уж „Стетсън“. Накрая извади слънчевите очила „Рей-Бан“ и си ги сложи.
	Следващата дреха бе сгъната на дъното на мешката. Той бързо я извади и пъхна ръце в ръкавите. Действай, човече. Ще пристигнат всеки момент. Зад него двама търговци си викаха пред сешоарите. Ще нахлуят на пълчища и ще търсят човек в дрехите, с които той бе облечен, когато влезе.
	Но дългото палто, което го покриваше от раменете до глезените, не беше просто за дегизиране. Старк бе избрал именно него заради броя и дълбочината на вътрешните джобове. По-рано точно тук го бе проверил два пъти с пачки нарязани вестници, за да е сигурен. Бе засякъл времето, за което ги натъпкваше, по десет в джоб, за общо десетте джоба. По пет на всяка страна — два през гърдите, един на нивото на хълбока, един дълбок и широк отвътре в предната част и последният — отвън, под кръста. Беше си костюм за бягство.
	Ръцете му трескаво прибираха парите. Страхът го караше да бърза, дотам, че грабеше по две, по три пачки наведнъж и ги тикаше с всичка сила. Свърши за по-малко от минута, но знаеше, че почти не му остава време.
	Измъкна заредените с капси шашки динамит от дъното на мешката, нагласи брояча на единадесет секунди и ги мушна зад тоалетната чиния. Блъсна резето на кабинката и се втурна към изхода, като преди това нагласи червените си мустачки в огледалото.
	Като минаваше покрай дядката в първата кабинка, Старк го чу да си мърмори:
	— Старост. Исусе, да ми беше казал, че ще е така. Да ми беше казал, че Юнис ще умре. Че ще трябва сам да платя билета, за да прекарам Коледа със собствените си деца. Нямаше да ти повярвам. Няма ли край всичко това?
	— Весела Коледа, братко — прошепна Старк и се изстреля навън в общия терминал.


	— Десет секунди — каза Сканън. — Всички на позиция. Ще действаме двама по двама, със стандартно прикритие. Пазете си гърба, както е записано. Но… я почакайте, кой е каубоят?
	— Сигурно е бил там през цялото време, може би просто си е стоял вътре с поредния фас — предположи Майлс.
	— Хей! Това да не е Старк?
	— Не бих казал. Без куфарче и без Алварес за прикритие.
	Един агент от външната страна тъкмо призова към действие, когато оглушителен взрив отнесе предната стена на мъжката тоалетна. Въпреки че залата бе почти опразнена, сред тълпата наоколо се надигна вой, а няколко души паднаха на земята и се разпищяха. Спретната майка прегърна трите си деца. Група тийнейджъри се зазяпаха. Един японски турист се пъхна в облака прах и взе да снима.
	— Къде е Алварес? — изкрещя Сканън в радиостанцията.
	— Още е вътре, инспекторе — отговори някой отдолу.
	— Вървете! — извика Сканън и след секунда се сети да запита: — Къде, по дяволите, е Старк?
	Майлс рече:
	— Може би Алварес му е казал, че е в капан, и той се е взривил.
	— Не е възможно. Къде отиде шибаният каубой?


	— Дишането се учестява — обяви лекарят и с мъка овладя страха си. След малко добави: — Пулсът се покачи, пет удара за тридесет секунди. След няколко минути ще започнат конвулсиите, господа. И аз няма да мога да направя нищо. Ако искате да я спася, трябва да я преместим. Веднага.
	— Да влезе бомбеният отряд! — извика Ковалски. — Всички останали вън.
	Професор Забо се обади:
	— Вече направих първата инжекция. Половината от заряда е обезвредена. Дайте ми още малко време.
	— Съжалявам, Забо. Времето ни изтече — отвърна Ковалски. — Спайк, с какво разполагаме?
	Спайк преглътна и усети как пулсът му се ускорява, а по пламналото му чело избива хладна пот.
	— Брадък тук ли е?
	Шефът на бомбения отряд се обади:
	— До рамото ви.
	— Кодът е… Готови ли сте?
	— Казвайте! — рече Брадък.
	— 67-33-25.
	— Сигурен ли сте?
	Спайк кимна отсечено и с рязкото помръдване на брадичката си се надяваше да изкорени и последните съмнения.
	— Добре — чу се плътният, дрезгав глас на Брадък. — Запомних.
	Спайк изпъна ръка и го докосна по бронежилетката.
	— Повторете!
	— 67-33-25 — повтори Брадък.
	— Сверете го с числата, които записахте в тефтерчето.
	— Как разбрахте, че имам тефтерче? — попита Брадък.
	— Не знаех. — Спайк се усмихна, — но сега съм сигурен. Хайде!
	Гласът на Ковалски прогърмя през фунията, която бе направил с ръце на устата си, и той извика:
	— Всички останали вън от стаята. И от залата.
	— Искам хеликоптер на покрива веднага! — каза на излизане лекарят на Ковалски. — С ръчна носилка и друга на колелца.
	— Да вървим! — каза Ковалски.
	Забо промърмори:
	— Почти бях свършил. Може би останалото само ще изфъщи.
	— Как така ще изфъщи? — поинтересува се Яновски.
	— Два от кристалите ще се взривят, без експлозията да се разпространи, и просто ще издухат останалите, преди да гръмнат — ако изобщо ще гърмят — като малки искрички.
	— Спестете си лекцията — каза Ковалски. — Нямаме време.
	— Трябваха ми пет минути — рече му Забо.
	— Часовникът под Дебра показва по-малко. Сега излезте.
	Когато Забо излезе, Спайк застана на мястото му.
	— Аз оставам.
	— Никакви такива. Тя не иска това, Спайк.
	— Може би. Но аз го искам. Помогни ми, за да не разклатя леглото. Сложи ръката й в моята, Убиецо.
	Ковалски го направи.
	Последва едва доловимо стисване, после слаб гласец изрече името му:
	— Спайк?
	— До теб съм, моето момиче.
	— Свърши ли?
	Спайк се усмихна и й отговори същото, както на Джейни миналата година, когато тя бе на мушката на снайпера:
	— Скоро.
	Зад него се приближи още едно едро тяло. Яновски се обади:
	— И аз оставам.
	— Не си длъжен да го правиш, Яно.
	Яновски пусна в действие типичния си саркастичен смях.
	— Кой ти говори за задължения, Халек? Може просто да съм упорит като теб. А тук никой не иска някакъв си инатлив слепец да се спъне в Брадък и да ни вдигне всичките във въздуха.
	Спайк мислеше, че знае истинската причина.
	— Яно, не трябва да го правиш заради… Заради миналата година. Тогава ти просто си вършеше работата.
	— Сега съм пенсиониран — отговори Яно с въздишка — и мога да правя каквото си поискам. Във всеки случай пенсионната ми застраховка ще обезпечи добре Алис…
	Дебра едва промълви две думи:
	— Мъже… Копелета!
	След това се разкашля. Спайк се опита да я задържи неподвижно, на място, да я накара да не помръдва, и се замисли какво ли изпитва човек, когато му изтръгнат главата и крайниците.
	Брадък изръмжа с приглушен глас:
	— Не мърдайте. Вкарвам кода.
	Тихият шепот на Яно прошушна в ухото на Спайк:
	— Не ми казвай, че тези числа са само произволни гадания.
	В отговор Спайк също зашептя:
	— Не. Думата „бездна“, Яно. Ако вземеш поредния номер на буквите в азбуката, стават прекалено много числа. „Б“, „е“, „з“, „д“ и „а“ дават 2, 6, 8, 5 и 1. Дотук добре. Но „н“ дава 15. Докато го измислях, ми мина през ума, че ще ме победи. После си дадох сметка за очевидното.
	— Разкрий го и на мен — смотолеви Яно.
	— Тъй като миналата година използвах телефон, за да го пипна, явно този път той щеше да постъпи по същия начин, за да ми го върне. Тогава ми хрумна, че бутоните на телефона са и с цифри, и с букви. Всяка буква е свързана с някое число, а всички те са едноцифрени. Това ме доведе до разрешението.
	— Или въображението ти е страхотно! — засмя се Яно.
	— Погледни го от този ъгъл, Яно. По-безопасно е, отколкото слепец да стъпи на платното на Мичиган авеню в девет вечерта в събота.
	— Да бе — възкликна Яно.
	Изпод рамката на леглото Брадък измърмори:
	— Числата са въведени. Готови за обезвреждане.
	— Готови! — чу се вик откъм залата.
	— Празно ли е? — запита Брадък.
	— Празно е.
	— Натискам.


	— Изгубихме го! — изкрещя Майлс в радиостанцията и се вряза в тълпата.
	— Мамка му! — рече Сканън. — Следвай шапката, Майлс!
	— Разбрано — отвърна Майлс.
	— Стой! Задръж! — каза Сканън. — Свържи се с Джарноу. Източете резервоарите на Пан Ам 920. Разчистете стоянките за цистерни с гориво. Защитете кабините с удароустойчива броня. Ще вкараме Старк с останалите пътници, заобиколен от цивилни бомбаджии. Щом пътниците се качат на борда по стълбата, ги изкарваме през другата врата. Имаме два часа.
	— Не съм съгласен, инспекторе. Прегледах разписанието на полета. В девет и двадесет самолетът каца на летище „Кенеди“ в Ню Йорк на път за Париж, тоест Старк поначало не е възнамерявал да се качва. Изобщо не е смятал да хване този полет. А и след два часа метеорологичните условия ще ни залостят тук. Тогава какво? Той това ли ще чака?
	— Тръгвай след проклетата шапка, Майлс. Веднага!


	— Брадък? — прошепна Яновски в настъпилата тишина. След две секунди запита: — Какво става там долу?
	— Занулени са до една, сержант.
	— Успяхме ли?
	— Няма да се възпламени и да избухне — отговори Брадък. — Но трябва да отделим заряда и да го поставим в кутията.
	— Колко време ще ви трябва? — попита Яно.
	Брадък бе преместил вниманието си към един от своите хора и му каза:
	— Подай ми стабилизираните клещи. Готови за откачване.
	— Готови.
	— Първата скоба и ремъкът са освободени.
	— Прието.
	— Ще ми помогнеш ли?
	Другият мъж свали защитната маска пред очите си и се вмъкна под леглото при Брадък, който му каза:
	— Не позволявай да мърда.
	— Тук всичко е стабилно.
	— Втора скоба и ремъкът освободени. Този ъгъл е готов.
	— Ясно.
	— Хвани следващата веднага щом…
	— Видях я.
	— Режем… — Продължителното мълчание прерасна в дълбока въздишка. — Трета скоба и ремъкът освободени. Остана още една. Аз ще режа и ще придържам.
	— Ясно.
	Дълбоката въздишка премина в най-тихия шепот, който Спайк бе чувал:
	— Четвърта скоба и ремъкът освободени. Всички са освободени. Готови за прибиране.
	— Кутията е отворена и подготвена.
	— Вдигни вътрешната платформа.
	— Вдигам.
	— Сега спри.
	— Готово.
	— Сега заедно. Дръж се като с първородното си дете. Ляга си да подремне. Бавничко. Така…
	Когато и двамата мъже изпуснаха по една дълбока въздишка, Дебра избухна в конвулсивна кашлица, която размърда леглото, направо го разтресе.
	— Полека горе — изсъска Брадък.
	— Поставяме капака. Закопчаваме. Завиваме закопчалките. Още четири пъти… Така. Кутията е затворена. Хайде, излизаме.
	Щом колелцата на тежкия цилиндър се изтъркаляха по неравния балатум, Яно освободи ръцете и краката на Дебра. Зад гърба му се чу трополенето на носилка в коридора.
	— Хайде. Бързо, бързо! — викаше лекарят. — Асансьорът готов ли е?
	Друг глас отвърна:
	— Готов е, докторе.
	— Действайте!
	Отпуснатата ръка на Дебра остана в тази на Спайк, когато санитарите я вдигнаха. После всички се затичаха към асансьора. На покрива хеликоптерът чакаше да я откара в медицинския център на Северозападния университет.
	Докато асансьорът летеше нагоре, Спайк не чувстваше никаква сила в ръката й. Чуваше само трескавите приказки на изнервения медицински екип:
	— Четиридесет и един, покачва се. Обади се в центъра, Кати. Да подготвят ледената вана.


	Каубойската шапка на Старк се носеше над морето от движещи се човешки глави на запад с потока пътници, които се бяха насочили към секторите за международни полети. Майлс първи го забеляза и свирна пронизително в своята радиостанция. Другите агенти, които познаваха навиците му, врътнаха глави и го видяха да сочи надолу по широкия коридор.
	— Натам — изпъна пръста си той.
	Агентите мигновено се впуснаха в преследване, прескачайки просналите се на земята крещящи пътници. По пътя едни извадиха оръжието си, други — значките, и ги закачиха на гърдите си.
	— ФБР! — извика Лу Сканън. — Всички долу.
	Вцепенената тълпа остана да клечи на пода, набитият Сканън се набра на късите си крачета, за да настигне Майлс и редом с него да погне каубойската шапка.


	Старк сви рязко в широкия коридор, така че да не се вижда от общия терминал. Зад него настъпи хаос: хората пищяха, ченгетата си подвикваха, федералните изглеждаха тъпи и объркани в тъмните си униформи. Прекрасно! Но това бе само за момент. Знаеше, че няма да трае дълго.
	Още преди гласът зад него да извика „Насам!“, той знаеше колко усърдно ще го гонят. Имаше два начина да ги забави и първият бе най-подходящ, стига да имаше късмет.
	Неспокойно, като на хищник, който търси плячка, очите му пробягаха по приближаващите се хора, които се смееха, прегръщаха се и си проправяха път към общия терминал. Главно семейства, старци, малки деца, хубави момиченца. Задръж! Разтърси глава, помести поглед и видя интересна възможност. Само възможност, но пак беше по-добре от нищо. При положение че беше единствената, преди в действие да влезе вариант номер две, той се зарече да изцеди всичко от нея.
	Двама здравеняци се тътреха към него, раменете им се поклащаха насам-натам, а краката им се огъваха навън при всяка крачка. И двамата носеха поръбени с кожа палта. Едното приличаше на говежда кожа, другото на скъпа овча. Отдолу бяха с дънково облекло: работна риза и дънки „Левис“, под тях — западняшки ботуши до прасците с високи токове. На кръста си бяха стегнали колани със сребърни токи във формата на раковина. Само единият носеше смачкана каубойска шапка, която се опитваше да докара на вид като от реклама на „Марлборо“.
	Като се изравниха, Старк хвана другия за ръкава и му каза:
	— Братче, искаш ли шапка?
	— Моля?
	— Много ми е малка — обясни Старк. — Не мога да се върна, а ми се стори, че може да я харесаш.
	Учуденият мъж я взе, погледна другаря си, прокара ръка по поръбващата лента.
	— Сигурен ли си? Изглежда като…
	— Чисто нова е. „Стетсън“. Само че много ми стяга, мамка му. Ако я искаш, твоя е.
	— Уха, мерси!
	Старк се ухили като акула, потупа мъжа по ръката и преди да продължи, каза:
	— Е, нали е Коледа.


	— Загубих шапката — обади се един агент.
	— Виждам я — отвърна Майлс. — Връща се. Идва насам! Защо ли?
	— Не се знае — отговори Сканън. — Приближете се!
	— Бавно — добави Майлс.
	— Почакай — каза Сканън, — шапките са две!
	— Само че едната е черна — намеси се някой от агентите.
	— Може би е съучастник — промърмори Майлс.
	— Да бе, дръжки — изстреля Сканън. — Опразнете коридора.
	Един от следящите агенти вдигна значка и се провикна:
	— ФБР! Всички назад! Покрай стената и обратно в общия терминал! Веднага!
	Сканън и Майлс поведоха с вдигнати над рамото значки в лявата ръка и извадени до рамото пистолети в дясната. Хората зяпнаха, стреснаха се и тълпата се раздели, сякаш бе паднала мълния.
	Шапките продължаваха пътя си насам, една до друга.
	— Може да се взриви — рече Майлс.
	— Не и ако другият с шапката му е съучастник.
	— А ако не е?
	Сканън поклати глава в знак, че не знае отговора.
	— Ако е заложник?
	Сканън пак поклати глава и каза само:
	— Опитайте се да го заловите без стрелба. Ако опре дотам, уцели го в главата. Не искам някакъв си куршум да ни прати всичките на оня свят.
	— Разбира се — това бе всичко, което Майлс измисли за отговор.
	В последния момент хората се отдръпна от приближаващите се шапки и оръжията се прицелиха.
	Гласът на Сканън изрева:
	— ФБР! Хвърлете оръжието си! Ръцете на тила! Веднага!
	Когато двамата мъже видяха кръга насочени цеви, бавно вдигнаха ръце. Този с шапката на Старк преглътна силно и изхленчи:
	— Не стреляйте бе, хора! Нямаме оръжие.
	— Не е той — рече Майлс.
	Сканън кимна и попита:
	— Откъде имаш тази шапка?
	— Един човек току-що ми я даде, ей там отзад.
	— Как изглеждаше?
	— А, добре му стоеше.
	— Не шапката, идиот такъв! — излая Сканън. — С какви дрехи беше?
	— Дълго палто. Нали се сещате, такова като в уестърните, като на Клинт Истууд…
	Сканън не го изслуша докрай, а се втурна напред и подкара Майлс и останалите със себе си. Отново закачи значката си на гърдите, извади радиостанцията от джоба си и се свърза с Джарноу.
	— Старк се отправя към входа за международните… Носи дълго светло палто и каубойски ботуши, за последно е видян с червена перука с подвити краища и същите мустаци. Пресечете му пътя, Франк.
	— Ще пратя няколко униформени да го пресрещнат.
	— Внимавайте. Видя на какво е способен.
	— Разбирам. Нещо друго?
	Сканън поклати глава и усети, че свива устни. С неочакваните си ходове Старк щеше да се измъкне. И то с един милион долара. Вече го бяха изгубили от поглед. В цялата мъгла имаше една много важна истина — Майлс беше прав. Тим Старк явно нямаше да вземе полет 920 на Пан Ам. Настрои предавателя и рече:
	— Осведомете Яновски за положението. Питайте го къде смята, че отива Старк. Трябва да успеем, и то сега.


	Вече се бяха издигнали сред свистящи вихри и се бяха насочили към Северозападния университет, когато един униформен подаде на Яновски телефона. Той се обади по същия начин, както през последните четиридесет години:
	— Яновски.
	— Сканън. Как е Деб?
	— Откараха я по въздуха към травматологията в Северозападната болница. Ще се погрижат за нея.
	— А бомбата?
	— Обезвредиха я. Изкараха я оттук.
	— На О’Хеър нямахме толкова късмет. Старк взриви един човек и изчезна. Загубихме го.
	— Кажи някоя добра новина, Лу.
	— Надявах се ти да ми кажеш.
	— Аз?!
	— До полета на Пан Ам за Париж все още остават деветдесет минути. Майлс смята, че като се има предвид, че самолетът спира в Ню Йорк, това означава единствено, че Старк няма да се качи на него, че това е примамка. Въпросът е какъв е следващият му ход.
	— Докога е отворено летището?
	— Може би още час и половина. Бързат да пуснат полетите, за да изпреварят проклетата буря, която идва насам през езерото. Това също е фактор. Полетът за Париж може и да се отложи.
	— Прав си. Старк изобщо не е смятал да лети за Париж.
	Сканън се изсмя.
	— Мислех си, че щом не са длъжни да го екстрадират…
	— Струва прекалено много — рече му Яно.
	— Та той има милион в зелено!
	— Боже, Лу! В Париж можеш да профукаш милион долара за една седмица. Да не говорим, че е зима. Да ти кажа ли какво мисля?
	— Все ще е по-добре от нищо.
	— Обърни внимание какво казаха от Стейтвил.
	— За Олховски ли?
	— Не, за осъдените.
	— Какво за тях?
	— Типичните мокри фантазии и сънища на затворниците, Лу. Да удариш големите пари и да се чупиш на юг.
	— Мексико?
	— Само ако паднеш от деветстотин километра височина. Провери полетите до Бразилия.
	— Бразилия?
	— Да. Рио де Жанейро, където слънцето винаги грее, мадамите мятат цици и американският долар господства по Златния бряг.
	— Бразилия?
	— Сега е сезонът, Лу. Зима е и хората са потиснати. А там долу лятото е в разгара си. Обзалагам се, че до Рио има по два полета на ден.
	— Заемаме се с това.
	— Лу?
	— Да?
	— Помисли. Накара ви да изхабите цялото си време и сили за полет, който изобщо няма намерение да лови. Схващаш ли? Друга скапана игричка. Пасва изцяло. Измама, унижение и отмъщение. Не може да го изпипа по-добре: измита се по въздуха право в обратната посока от онази, за която сте се подготвили.
	— Господи, прав си!
	Преди да затвори, Яновски се зачуди дали бе така. Старк можеше да се отправи накъдето и да е. Светът е голям. Освен това в по-голямата част от него един милион долара щяха да го превърнат в крал. Но дори и да грешеше за Бразилия, бе сигурен, че Старк не е толкова тъп, че да издаде следващия си ход шест часа, преди да го е направил. Накъдето и да беше тръгнал, със сигурност бе на повече от две хиляди километра встрани от Париж. Яновски би заложил пенсията си на това.

	* * *

	Щом хеликоптерът се впусна в свирепите ветрове, които брулеха Уотърфронт Тауърс, докторът извика на Спайк:
	— Тя е извън борда, завързана в носилка на подпорите.
	— Там в безопасност ли е? — изкрещя той в отговор.
	Последва внезапен порив на вятъра, който лашна малкия вертолет настрани. Машината с усилие възстанови курса си към болницата на Северозападния университет, който бе на отсрещния бряг на езерото. След минута на уплах докторът наруши мълчанието и рече:
	— Също колкото и ние. За нея дори така е по-добре.
	— Защо пък по-добре? — извика Спайк.
	— Заради студа.
	На Спайк не му стана ясно.
	— Какво?
	— Понижава й температурата. В момента това е жизненоважно.
	Спайк кимна с разбиране. С всяка изминала секунда Дебра се плъзгаше все по-близо до ръба. За първи път от началото на всичко можеше да я загуби, когато вече бе спасена.
	Докато хеликоптерът се клатеше и подскачаше в мрака на Спайк, той се замисли дали агностиците имат право на определен брой молитви, ако могат да се докоснат до господ, ако той очаква молитвите им там горе, за да им покаже чрез тях, че наистина съществува. Ако бе така, времето бе дошло. Знаеше го.
	Но засега направи само това, което бе принуден. Сграбчи една дръжка над лявото си рамо и здраво се задържа.


	Следващото, от което трябваше да се отърве, бе червеникавата перука от заложната къща. Тя бе най-отгоре, биеше на очи и за нея щяха да се хванат след шапката. Ала я свали едва десет секунди след коледния подарък за градските каубои. Мушна я в едно отворено кошче за боклук по пътя, като се увери, че не се вижда.
	След перуката щяха да търсят палтото. Въпреки че то беше почти незабележимо в предпразничната блъсканица на пътниците, бе огромно и светло на цвят и лесно щяха да го забележат, ако излезеше на открито. И така, след още десет секунди, без да спира, изхлузи натъпканата с пари дреха от раменете си, нави я на топка и продължи към последната си спирка.
	Идваше тук за втори път. По-рано следобед, когато те вероятно са го чакали да пристигне, той вече бе вътре и свикваше с мястото. Имаше достатъчно време да чака, да наблюдава и да взима каквото му е необходимо.
	Хората са толкова глупави!
	Събират се заедно и се отправят на групички към баровете и ресторантите, като оставят багажа си без наблюдение на купчини по коридорите и седалките на летището. Лесно беше да свиеш нещо. Всичко, което търсеше, бе чанта за рамо с подходящи размери за ръчен багаж. Само толкова.
	Всъщност разполагаше с повече.
	Ако не го убеди в собствения му късмет, това поне го наведе на мисълта, че добрият късмет идва толкова често, колкото и лошият, и никога не можеш да прецениш кога ще те изненада. Трябваше само да разпознаеш шанса си, когато го забележиш.
	И той го забеляза. Синя найлонова торба на „Луфтханза“. Когато я вдигна, погледна вътре — комплект дрехи за смяна. За късмет мъжки. За късмет само един номер по-големи, отколкото трябваше. За късмет риза и панталони.
	Точно преди да се срещне с лъжливия Халек, я бе сложил в друга тоалетна и отново бе залепил на вратата бележка „Не работи“, като преди това си свърши работата в кенефа, за да отблъсне любопитните. Като махна бележката и влезе в кабинката, Старк, който вече бе с гола глава, бързо се преоблече. През гърдите му над бронежилетката бяха закрепени габаритните светлини, омотани с жици, за да изглеждат като взривно устройство. Цялото приспособление беше обемисто, ръбато и будеше подозрение. Палтото добре го скриваше. Но сега вече прекалено биеше на очи. Измисли нещо, каза си той, докато събуваше ботушите, за да нахлузи пепелявосивите панталони.
	Седнал на тоалетната чиния, с мъка намъкна ботушите обратно, подви навътре дългите панталони и се изправи. С изключение на ботушите, бе почти невидим. Но, по дяволите, дори и добрият късмет не бе съвършен.
	Входът към самолета бе само на трийсетина метра надолу по коридора и пътниците за Рио точно се качваха.
	Сега бързо!
	Старк пъргаво натъпка каубойското облекло в тоалетната чиния и премести пачките заедно с австрийския пистолет от джобовете на палтото в чантата на „Луфтханза“. За последен път извади верния нож и с острото като бръснач острие сряза палтото до кръста. Като го сложи, поне временно прикри габаритите.
	Стисна чантата за дръжката, излезе и претича до входа към самолета. Съвършено изпипан план. Имаше още две минути. Достатъчно, но не много.
	Не поглеждай назад. Бъди като Халек. Можеш да чуеш преследвачите много преди да ги видиш да изскачат иззад ъгъла. Така че слушай!
	Затвори очи зад слънчевите очила и се съсредоточи, продължавайки да се приближава към гишето за проверка. Не чуваше нищо освен глъчката на стълпилите се пътници.
	Когато стигна до гишето, представи билета и паспорта си. Служителката ги взе, провери ги, кимна и му ги връчи обратно. Пожела му с прекрасната си механична швабска усмивка:
	— Приятен полет, сър!
	— Най-приятният! — отвърна той.


>	Четирийсет и първа глава

	Хеликоптерът за медицинска помощ подскачаше като тапа през вихрите, бушуващи върху площадката за приземяване на покрива на университетската болница. Спайк се държеше здраво. Стисна зъби до скърцане и пресече неизречената безсмислена псувня. Оставаше сега, когато бяха стигнали чак дотук, на крачка от успеха, някакво пъклено завихряне да разбие хеликоптера и да изгорят в пламъци!
	В момента, в който се предаде на тази съдба, дивият насрещен вятър за миг утихна — достатъчно пилотът да прилепи ските до земята и да изгаси двигателя, преди следващият пристъп да се стовари върху кабината.
	На площадката настъпи адска врява.
	Лекарят блъсна вратата на кабината, прескочи Спайк и извика:
	— Ледената вана! Къде е?
	— Тук вътре, докторе — отвърна женски глас.
	— Ясно, да е готова.
	— Да, сър.
	— Ремъците са се оплели, не мога да ги развържа. — Нов женски глас.
	— Срежи ги. Срежи ги! Нямаме време.
	Звукът от рязането бе последван от скъсване.
	Гласът на доктора се обади:
	— Искам по пътя надолу да ми съобщавате всички признаци на живот, които дава. Асансьорът готов ли е?
	— Вече ни чака, докторе.
	— Пригответе се да я вдигнем. На три. Раз, два, три.
	Докато се измъкваше през вратата, Спайк чу как освободената носилка се вдига и колелцата й се удрят в земята. Пилотът стоеше точно зад него и го подхвана за лакътя, за да му помогне. Каза:
	— Тук си е доста опасно и да виждаш. Вие съпругът ли сте?
	— Почти — прошепна той.
	— Хайде да слезем долу. Днес пиленцето няма да лети повече. Поне не с мен на лоста за управление.
	Двамата се приведоха срещу режещия смразяващ вятър и тръгнаха след Дебра към интензивното.


	Заповеди, съобщения за признаците на живот и въпроси, които не получаваха отговор, жужаха в недирижиран хаос, сякаш в някой от филмите на Спайк картината бе изчезнала и бе останал само звукът. Но това не беше филм. Това бе действителността. Дебра беше вътре, съобщи му пилотът, покрита отвсякъде с лед в борба с изтощителната треска, в борба за живот.
	— Пулс? — попита докторът.
	— Сто и осемдесет.
	— Кръвно налягане?
	— Сто на петдесет и пет. Пада.
	— Сложете й три милиграма адреналин.
	— Разбрано.
	— Получихте ли резултат от пробата, която взехме?
	Друг мъжки глас, по-спокоен, се присъедини с думите:
	— На път сме да я изпуснем. Да продължим да й преливаме кръв или…
	— Температура? — прекъсна го първият лекар.
	— Спадна до 40.5.
	— Все още е дяволски висока.
	— Да й сложим кислородна маска?
	— Няма да я понесе.
	— Моля?
	— Прекалено учестено диша, не можем да я нагласим.
	— Страхотно. Хайде, скъпа, помогни ни.
	Това първо раздразни Спайк, после го натъжи. Когато някой се нуждаеше от помощ, Дебра първа откликваше. Тя му вдъхваше повече чувство на увереност и независимост, отколкото бе познал през целия си живот. Незнайно защо точно сега си спомни часовете на стрелбището, където Дебра прикрепваше пиукащо апаратче към мишената и после му помагаше да я уцели — всеки път. Никога вече нямаше да си върне зрението, но благодарение на нея със слуха си можеше да постигне неща, за които не бе и помислял. Не можеше да си представи как ще живее без нея, животът му щеше да изгуби всякакъв смисъл.
	— Температурата бавно се понижава — обяви равен женски глас, после замислено добави: — С две десети.
	— Пулс?
	— И той пада, докторе. Сто и шестдесет.
	— Добро момиче. Задръжте го така.
	— Дишането е все така повърхностно и учестено, докторе.
	— Това не е добре. Подгответе сърдечния апарат, дайте кислород.
	— Направено е, докторе.
	— Температурата и пулсът продължават да падат.
	— Прекалено бързо, прекалено бързо. Какво става?
	Тягостно мълчание посрещна въпроса му. Сякаш в гадната игричка на Тим Старк бяха разрешили пределния брой уравнения. Може би просто им свършваха времето и късметът. А бяха стигнали толкова близо…
	— Дишане?
	— Няма промяна, докторе.
	Настъпи ново вледеняващо мълчание, нарушено единствено от гласа на една сестра:
	— Температурата и пулсът не спират да падат. 37.7 и деветдесет удара в минута.
	— Кръвно?
	— Деветдесет на петдесет и пет.
	— Хайде, момиче. Дай ни малко време.
	— Докторе, вижте!
	— Какво става? — попита Спайк пилота.
	— Хм, не знам. Гледат в някакъв монитор зад нея…
	Отново гласът на лекаря, твърд и силен:
	— Изпускаме я.
	— Температурата й е под тридесет и седем, пулсът — седемдесет и пет.
	— Извадете я от ваната. Бързо!
	— Трийсет и седем цяло и две, трийсет и седем, трийсет и шест и осем…
	— Прекалено бързо! Ще изпадне в хипотермия! Как е дишането? Диша ли?
	— Апаратът твърди, че да. Но аз не забелязвам, докторе.
	— Гледайте!
	Тишината се опъна като затягащ се възел на корабното въже на танкер, блъскан от вълните, след това бе прекъсната от тихичко:
	— Издъхна.
	Няколко секунди по-късно една сестра се обади:
	— Отчита се слаба, но стабилна дейност на мозъка, бавно дишане. Температурата е нормална, кръвното се покачва. Пулсът е нисък, но се задържа равномерен. М-м-мисля, че се стабилизира.
	— Успя ли? — запита Спайк и сграбчи пилота за раменете.
	Преди той да обясни на Спайк, че не знае, стъпките на лекаря отекнаха по твърдия балатум на пода. Гласът му, изнервен, глух и прегракнал, изрече:
	— В кома е, господин Халек.
	— Ще оживее ли?
	Докторът изпусна тежка въздишка и каза:
	— Наистина не знам.
	— Какви са шансовете й?
	— Искате ли да знаете?
	— Затова ви питам.
	— Хванете се за нещо. Ще направим каквото можем, но… — неизречената дума каза всичко.
	Спайк кимна веднъж, преглътна и се опита да се стегне. Точно реши, че горе-долу е успял, зад гърба му проехтя напрегнат глас:
	— Спайк Халек?
	Отърси се от обзелото го вцепенение, освободи се от мрачното присъствие на лекаря и тръгна надолу през широката, осветена от неонови лампи зала към приемната на отделението. Обърна се към наситеното мълчание от другата страна и промълви:
	— Аз съм Халек.
	— Търсят ви по телефона. — Жената сложи слушалката в ръката му и сви треперещите му пръсти около нея.
	Допря я до ухото си и рече:
	— Халек на телефона.
	Напрегнатият глас на Яно отвърна:
	— Как е Деб?
	— Изглежда зле. Не мислят, че ще оживее.
	Яно замълча в мъката си, прокашля се и произнесе с дрезгав глас:
	— Съжалявам.
	Спайк пое дълбоко въздух, надви трептенето в гласа си и рече:
	— Аз също.
	— Спайк? Ковалски и аз точно пристигаме на летището. Алварес е мъртъв, прострелян в главата. Старк се е качил на Боинг 747 за Бразилия.
	— Измъкна ли се?
	— Не. Засякохме го на входа. Има цял самолет заложници.
	— И е зареден с взрив?
	— Показал го е на стюардесите. Около десет шашки динамит, вързани на гърдите му.
	— Къде?
	— Какво къде?
	— Къде на гърдите му е динамитът? Ниско, високо, над сърцето, къде?
	— Не знам, Спайк. Боже мой, какво значение…
	— Разберете, Яно.
	— Добре, само…
	— Каква е играта му сега?
	— Да речем „Печеля или гърмя“.
	— Какво иска?
	— Теб, Спайк.
	Спайк почувства, че го прорязва студ, и преглътна, преди да повтори:
	— Мен?
	— Да, в замяна на заложниците.
	Студът премина във вълна дива ярост. Стисна здраво свободната си ръка в юмрук, пое дълбоко въздух и каза:
	— Убил е Алварес?
	— И още двама, с динамит — отвърна Яновски.
	Още смърт. Жертвите се трупаха една след друга и скоро и Дебра щеше да се присъедини към тях. Ако не предприемеше нещо, труповете щяха да станат стотици, в това число и самият Старк. Както каза Фелдстайн, той нямаше да се даде жив. С какво е най-добре да почете себеотрицанието на Дебра? Щом опираше до умиране, защо не само един вместо стотина или повече? Това не беше ли начин да се спре ужасът, който Старк внасяше в този свят? А може би имаше още нещо, може би играта продължаваше в последната си фаза, но той не трябваше да казва това на Яно. Не сега.
	— Какви са условията му? — попита Спайк.
	— Ние сме първи. Ти влизаш, другите излизат. После пускаме полета, зареждаме самолета с гориво, което да му стигне до Рио, и оттам нататък пълен мрак, Спайк.
	— Добре дошъл в отбора, Яно.
	— Още нещо…
	Още само едно? Възможно ли е? След десет жертви и един милион Тим Старк не само да не се върне към мирен живот, ами, както каза Яно, да иска „още нещо“. Но какво още можеше да иска след всичко това? Освен да отведе със себе си и Джейни. Ако наистина бе така, то отговорът беше: „Изключено!“. Каквато и цена да поискаше за пътниците, всичко си имаше граници. Не можеше да помете всичко скъпо на сърцето му. Все някой трябваше да оцелее. Жертвоприношението би трябвало да има някакъв смисъл, да остави някого след себе си, за да разказва цялата тази история.
	С убеждението, че не е задължително отговорът му да е „да“, дори ако трябва сто или повече невинни да загинат в пламъците самолетно гориво, Спайк рече:
	— Какво?
	— Трябва да направим размяната до двадесет минути, Спайк.
	— Не мога да се добера до О’Хеър за двадесет минути, не и по това време на годината!
	— Ако дотогава не излети, бурята ще го настигне. А и предпазителят за лед на крилата няма да изтрае повече. Ела с хеликоптера, Спайк.
	Спайк си спомни как бясно подскачаше стомахът му по време на последното пътуване, ужасното обикаляне на идване, когато пилотът се надиграваше със стихията, и облекчението накрая, когато машината докосна земята. Не беше сигурен, че може да го изтърпи още веднъж, дори и ако… Другата част от разума му надделя и той се отправи обратно към интензивното, отмервайки стъпките си по-внимателно, отколкото на излизане. Щом стигна вратата, вдигна ръка и усети студеното стъкло, което позволяваше на виждащите да гледат вътре. За него бе просто сетивен ориентир, незрима маркировка на корабен маршрут в тъмно еднообразно море. Обърна се наляво и каза:
	— Пилотът на хеликоптера още ли е тук?
	— Как иначе… Няма да си тръгна, докато момичето има шанс — Сякаш без да иска, бе казал нещо огорчително, затова промени тон и добави: — По дяволите, да, тук съм. Никъде няма да ходя в този вятър.
	— Не се знае — отвърна Спайк.
	— Хм?
	— Би ли подарил на повече от сто души живота им за Коледа?
	— Какво?
	— Чакат ни на борда на един самолет с човек, който носи бомба. В замяна иска единствено мен. Ако не се появя до двадесет минути, ще ги взриви.
	— Някой да донесе няколко кофи и изопропилов алкохол, за да си размразя роторите! — Пилотът понижи глас, обърна се към Спайк, който би се обзаложил, че се усмихва смело, и рече: — Пригответе се, господин Халек. Чака ни страхотен полет.


	Вятърът с вой подмяташе и блъскаше хеликоптера като листо. Всички опити на пилота да установи постоянна посока или височина се проваляха в бурните въздушни талази. Спайк бе стиснал здраво дръжката с обезкървена ръка и се мъчеше с реакциите на стомаха си. Още малко и щеше да повърне.
	_Съсредоточи се!_
	Да отвлече вниманието си с нещо.
	— Можеш ли да се свържеш с О’Хеър по радиото?
	— Разбира се — отвърна пилотът.
	— А да ме свържеш с ФБР?
	— Мисля, че да.
	— Опитай.
	След двадесет секунди се чу гласът на Лу Сканън:
	— Халек?
	— Аз съм, само стомахът ми не е на линия.
	— Кога ще си тук?
	Халек зададе въпроса на пилота, който отговори:
	— Четири минути.
	— Чух. Ние сме готови. Разчистихме място за приземяване на пистата близо до самолета.
	— В никакъв случай!
	— Повтори?
	— Не, Лу. Дайте ни място през един сектор.
	— Времето, Спайк!
	— Този път не съм овца на заколение, Лу. Няма да е като преди. Сега е различно. Пригответе ми бронежилетка, горе-долу като за мен. Кажи на Яно, че искам оръжието му на заем.
	— Какво?
	— Дебра ме научи на стрелбището да уцелвам движещи се мишени, които издават звуци и шумове.
	— Спайк, това е Тим Старк! И самолетът е зареден догоре!
	— Просто го взимам на заем, Лу. Ще му го върна след десет минути.
	— Халек! Ти си сляп, човече!
	— Зная, Лу. И Старк знае. Да видим колко добре играе по собствения си план. Аз започвам с хитруването.
	— Ще се приготвим. Трябва да се преоблечеш за две минути, Спайк, иначе ще направи сто и седемдесет човека на кайма.
	_Или пък собствените му планове ще му гръмнат в лицето._


	— Нищо не се вижда — обясни му специалният агент. — Бронежилетката е абсолютно незабележима.
	— Вземи пистолета ми — изръмжа Яновски и го сложи в ръката на Спайк. — И си го искам обратно, Спайк. Без да ходя до Бразилия да си го търся.
	Халек претегли оръжието, почувства очертанията му, теглото, прокара ръка по цевта и кимна. Абсолютно същият като специалния полицейски „Смит & Уесън“ 38-ми калибър на Дебра, с който бе стрелял на стрелбището. Ако не бягаше прекалено много надясно или наляво, щеше да стреля по същия начин. Ако Старк бе по-близо от три метра, нямаше значение. От такова разстояние нямаше да пропусне.
	Нито пък Старк. Значи срещата им, с изключение на изненадата и времето, с което разполагаше, бе като престрелка на централна улица в Дивия Запад. С изключение и на това, че някой заблуден куршум би могъл да уцели и да възпламени маркуч за гориво или резервоар, като ги изпепели и двамата. А за да победи, за да сломи Старк наистина, трябваше да го убие най-много с втория изстрел. След това Старк щеше да се премести абсолютно тихо, да се прицели и да го убие, докато той размахва оръжие насам-натам. Освен ако и Старк не бе лишен от зрението си.
	— Имам нужда от помощта ви — каза Спайк.
	— Той е на ръба — забърбори Сканън. — При най-малкото раздвижване ще се взриви.
	— Няма да нападаме фронтално, Лу. Поддържате ли връзка с пилотската кабина?
	— Разбира се — обади се Ковалски. — Какво искаш?
	— Някой да има часовник с аларма?
	— Да — каза Майлс. — Ето ти моят.
	— Свери го с този на Лу.
	— Готово — каза Лу. — Сега какво?
	— За колко време ще опразните самолета от пътниците, когато се кача?
	Смутеното мълчание бе прекратено от ясния глас на Майлс:
	— Ще си оставят целия ръчен багаж, дори бебешките колички. Така че само ще минат по пътеката и ще излязат по най-бързия възможен начин. Ако предположим, че на секунда и половина излиза по един пътник, значи за всички ни трябват три минути и четиринадесет секунди.
	— Ами, да речем тогава… — започна Спайк.
	— Но на борда има възрастна двойка. И четирима над осемдесет, и един мъж с проблеми в кръста. Те ще забавят процедурата. Не знам с колко, но бих добавил още минута, плюс времето, което ще им е необходимо да надвият страха си и да станат, когато стюардесите ги накарат.
	— Дай му някакво точно време! — измърмори Сканън.
	— Пет минути и тридесет секунди — предложи Майлс.
	— Какво ще прави Старк с мен пет минути?
	— Да предположа ли? — попита Сканън.
	Спайк кимна.
	— Вече е спуснал всички перденца на прозорците. Предполагам, че ще те откара в задната част на самолета, някъде, откъдето да може да наблюдава изхода, без ние да можем да го улучим със снайпер.
	— Тоест двамата ще сме сами още преди да е слязъл последният пътник?
	— Вероятно — рече Сканън.
	— Преди последният да излезе, нека пилотът включи двигателите.
	— Защо?
	— Ще внушим на Старк, че се готви да излети.
	— Чудесно — намеси се Яно. — Идеална измама, но с каква цел?
	— Нагласете алармения часовник за шест минути, след като стъпя на борда.
	— Бързаш твърде много, Спайк, каквото и да си намислил.
	— Направете го.
	Майлс хвана китката му, зацъкаха копчета и той каза:
	— Тръгваш към изхода. Какво си намислил?
	— Искам да накарате пилотите да изгасят светлините в салона, когато времето изтече, и да се измъкнат през люка над главите си.
	— А ти? — запита Ковалски.
	— Пет куршума ще изстрелям по Старк, за да го убия. Ако не успея, последният остава за мен.
	— Почакай, Спайк… — рече Яно. — Върни ми оръжието. Това е самоубийство.
	— Яно, като стигнем до Бразилия, той така или иначе ще ме убие. И няма да го направи бързо. Това ще бъде отмъщението му. Виж какво стори на Деб. Отначало малко ще позлорадства и ще ме унижи, после ще ме довърши. Ще ме унижава с приказки; ще използва звук, който според него вече не може да го застраши. И тук ще бъде грешката му. Сигурно е, че ако не улуча, и двамата ще се вдигнем във въздуха.
	— Или пък ако улучиш — каза Майлс. — Ако е сложил пръст на копчето за детонация.
	— Това вече е отминал етап — отвърна Спайк.
	— Откъде си сигурен?
	Крачеха с широки крачки надолу по коридора, сухият въздух се раздвижваше около тях, думите му звучаха някак сюрреалистично. Като се заслуша в тях, трудно повярва, че той ги казва.
	— Не съм. Никой не би могъл да бъде. И Старк е наясно с това. Фелдстайн каза, че той не е глупак. Обзалагам се, че не е толкова глупав, че да лети единадесет часа с ръка на бутона или да се взриви в небето.
	— Ние сме тук, Спайк. Според изискванията му трябва да влезеш след петнадесет секунди.
	— Ще те изпратя до долу — каза Яно.
	Спайк пъхна късото дуло на пистолета дълбоко в долния джоб на якето си, намести тъмните си очила на носа и с дълбока въздишка забави дивия си пулс. Преглътна нарастващия страх и им рече:
	— Щом алармата ми се разписука, ще сметна, че светлините в салона са изключени и той не вижда. Тогава ще изстрелям петте си куршума.
	— Можем ли да направим още нещо, Спайк? — попита Яно с ръка върху лакътя му, докато трополяха по тънката настилка на пътеката към самолета.
	Правилният, драматичен отговор би бил „Молете се“, но Спайк бе агностик. А и знаеше, че никой справедлив господ не би му отнел Дебра и не би оставил Старк да стигне толкова далеч. Може би това беше ролята му — на ангел отмъстител. Ако беше така, щеше да се справи блестящо. Отговори на Яно с равен, спокоен глас:
	— Минута след пиукането Старк ще е мъртъв или поне без заложници. Ако е жив, хванете го. Не го оставяйте да се измъкне.
	— Но… — запъна се Яно — динамита.
	— Взривете самолета, Яно. Ако не го направите сега, той сам ще свърши работата на пистата в Рио. Чу Фелдстайн. От експлозии изпада в оргазъм. Така че имате избор. Рано или късно самолетът непременно ще хвръкне във въздуха. — Преди да свият за последно към вратата на самолета, той хвана старото ченге за ръкава и го раздруса: — Жертвите и без това вече са много, Яно. Ако не друго, то поне ще прекратя тази касапница. Ако се проваля, ви оставям Старк. Пипнете го заради мен. И заради Дебра. Обещай ми.
	Голямата ръка на Яно го потупа два пъти по рамото и той продума:
	— Цели се добре, когато тази пущина изсвири.
	Спайк кимна, после направи най-важната крачка в живота си и стъпи на борда на притихналия в очакване самолет на „Луфтханза“.


	— Господин Халек? — Въпросът бе произнесен от ясен, нервен женски глас, вероятно на някоя стюардеса. Добре се владееше, но въпреки това той усети паниката, която момичето се опитваше да надмогне.
	Отговори й с усмивка:
	— Аз съм.
	Тя прошепна:
	— Благодаря ви, от името на всички ни. Благода…
	Спайк вдигна ръка, докато с другата здраво стискаше револвера.
	— Изведете ги — рече й. — Бързо. Хайде.
	— Добре. — Тя се извърна наляво, взе микрофона и обяви: — Всички пътници да напуснат самолета, първо предните сектори. Щом стюардесите минат покрай мястото ви, изправете се колкото се може по-бързо, тръгнете напред и излезте през предния вход. Оставете всичките си принадлежности. Не взимайте нищо, което може да ви забави. Ако имате нужда от помощ, за да слезете, потърсете я. Започваме.
	Категоричният глас на жената вече се стапяше в жуженето на говорителите, когато Спайк бавно се понесе по дългия, покрит с килим коридор към задната част на самолета. След петнадесет стъпки прозвуча подигравателният глас на Старк.
	— Това истинският Халек ли е, или неговият двойник? — след което сам се засмя на шегата си.
	Спайк реши, че е далеч отзад, близо до опашката.
	Тръгна по посока на гласа и започна да се съсредоточава, докато главата му щеше да се пръсне.
	Ръката му се изпоти да стиска револвера в джоба на якето. Ако се доближи, дали да стреля от този ъгъл? Никога не бе стрелял по мишена от толкова близо, не знаеше дали ще улучи. Също така имаше риск да уцели шашките. Дори да не улучеше точно тях, бе убеден, че Старк си е облякъл бронежилетка. Както бе казал Фелдстайн, той не беше глупав.
	— Как е девойчето, Халек? — провикна се Старк.
	Около Спайк пътниците шумоляха, докато напускаха местата си. Зад тях някои вече се бяха втурнали към изхода. Добре. Ще се опразни. Съвсем празно. Само ти и аз, Старк. Нали така искаше? Не е ли това, за което жадуваш? Наслада, която така дълго е била отлагана, трябва да те изпълва с обожание, очарование, с желание да я удължиш още повече. Хайде, давай, негоднико. Имам малка изненада за теб.
	— Предстои ни дълъг полет, Халек. Защо да не си вземем компания?
	Не! Но остани спокоен.
	— Защо? — извика в отговор. — Мислех, че ще сме само аз, ти и пилотите.
	— Мамо! — изпищя гласът на малко момиче.
	Последва го женски писък:
	— Пусни я!
	Силен шамар, стон и хлипане.
	— Не!
	— Махай се, мадам! Иначе ще те гръмна между краката.
	— Мамо!
	— Пусни я, Старк! — изрече Спайк спокойно. — Аз съм този, който ти трябва.
	Старк изкрещя:
	— Ти ми трябваш за едно, Батман. Шърли Темпъл ми е за друго.
	— Не! — изстена майката.
	Спайк се насочи към звука, наведе се и вдигна хлипащата жена:
	— Всичко е наред — прошепна й той. — Повярвайте ми. Сега вървете.
	— О, моля ви…
	— Вървете. Всичко е наред.
	— Моля ви…
	— Стягаш ли се, Халек? — извика Старк.
	Спайк пусна дръжката на оръжието и извади и тази ръка празна. Каза:
	— Какъв е смисълът, Старк. Ще те пречукам с голи ръце.
	Кикотът на Старк бе пропит от злостна омраза. Когато престана, той рече:
	— Ако ще го правиш, трябва да минеш първо през Шърли Темпъл, Батман.
	— Пусни я, Старк. Имаш парите, мен и самолета.
	Отвъд прозорците двигателите запалиха.
	— Млъквай и стой пред мен — нареди Старк.
	Спайк задържа и двете си ръце наяве и кимна.
	— Обърни се!
	Спайк го послуша. Когато дулото на пистолета опря в гръбнака му, той чу, че последните пътници слизат.
	— Тръгвай!
	Спайк кимна и бързо се отправи напред, почти препъвайки се, когато Старк го бутна, натисна го и изстреля заповедта:
	— Нагоре! Хвани се за перилото! Върви!
	Стъпало по стъпало Спайк изкачи стълбата до салона, притеснен от тежкия патлак, който го удряше в ребрата при всяка стъпка. Дали Старк щеше да забележи? Какво можеше да направи, освен…?
	Гласът на Старк прозвуча нежно:
	— Правила ли си го някога, кукличке? Искаш ли да го направиш с мен, а?
	Дали да се обърне и да стреля?
	Къде ли е главата му? Почти можеше да протегне ръка и да напипа бръснатото му кубе. Но малкото момиче се съпротивляваше с писъци и диво дърпаше Старк насам-натам.
	— Пусни ме! Пусни ме или ще те ухапя, заклевам се!
	— Ухапи ме и ще изям сърцето ти, докато се гледаш как издъхваш, миличка!
	Тогава тя застина и престана да се бори. Спайк все още не можеше да разбере къде е, само предполагаше по дишането й и вибрациите на стъпалата, че е между него и Старк.
	Лошо.
	Колко ли време оставаше? Какво ли щеше да направи момиченцето, когато лампите угаснат? Ако пропищи, ще чуе ли той Старк? Дали той няма да се превие и да се претърколи, а ако да, накъде?
	Спайк изобщо не можеше да прецени времето. Само сигналът щеше да му покаже кога тъмнината е обгърнала Старк. Трябваше да е готов. Щом изкачи стълбата и пристъпи по дебелия килим в салона, пъхна и двете си ръце обратно в джобовете на якето, плъзна тази, с която щеше да стреля, около дръжката и постави показалец на спусъка.
	Старк го следваше, като влачеше борещото се момиче. След секунди Спайк чу писък, предизвикан от рязка плесница, който премина в плач:
	— Моля те, моля те… — жално рече тя.
	Изведнъж Спайк осъзна, че преди година това можеше да бъде Джейни. Можеше да стане така, ако… Ако някой не се бе размърдал, за да го предотврати с предложение за пари и бягство. Сега тези обещания отново бяха направени и бяха изпълнени. Но все пак това не спря Старк. Дебра се носеше към сигурна смърт, Старк — по пътя към свободата и богатството, към място, където имаше повече малки момиченца с богати бащи, и се готвеше да продължи, освен… освен ако някой не му попречеше.
	Внезапно дращенето на разкъсан плат сви на топка вътрешностите на Спайк. Обърна се по посока на звука. _Съсредоточи се! Мисли! Хайде! Колко още оставаше?_
	Момичето се гърчеше и забиваше пети в килима, докато Старк сваляше останалите й дрехи.
	— Не! — пищеше тя. — Остави ме…
	Нова плесница изплющя в мрака.
	_Не мога просто да седя тук и… и какво, да позволя това да се случи?_
	— Хей, Батман! Да можеше да видиш това! Трябва да направиш филм за него!
	— Стига, Старк!
	— Не още, слепецо. Кой ще ме спре? — попита той задъхано и се изправи.
	Спайк проследи движението на устата, която ожесточено го предизвикваше:
	— Хей, кьорчо, на теб говоря!
	Потната му ръка потръпваше над револвера, когато часовникът започна: „Пийп, пийп, пийип…“.
	— Хъ…? — Старк успя да каже само толкова.
	Готов или не, тъмно или не, време беше! Заради Дебра, заради хилядите неопетнени деца като Джейни, заради себе си, Спайк измъкна оръжието, сграбчи го с две ръце, насочи го по посока на последния звук, долетял от Старк, и стреля.
	_Дан!_
	Ръцете му се върнаха на място след отката. Стреля още веднъж.
	_Дан!_
	Старк изпусна едно стенание, Спайк отново насочи цевта натам и отправи молитва да не уцели динамита и да взриви заедно с тях и момичето. Но вече не можеше да спре! Дори да беше ранил Старк, това само го връщаше в затвора. Сканън искаше да го тикне в Левънуърт. Там щеше да изгние или отново щеше да избяга.
	Спайк се прицели и стреля още веднъж, _бам!_, точно когато в тишината проехтя изстрел от автоматично оръжие.
	Движи се!
	Сви се ниско точно преди първият куршум на Старк да се забие над главата му. Спайк запази абсолютно мълчание, докато момиченцето хлипаше истерично. На фона на този жаловит зов за помощ долетя треперещият отпаднал глас на Старк:
	— Предполагам, че съм те уцелил от първия път, Батман. Трябват повече от две рани, за да…
	Дулото на Спайк се насочи право в центъра на устата му и той дръпна спусъка за последен път.
	_Дан!_
	След това напрежението се сгъсти като прегръдката на смъртта. Студените й обятия го притискаха отвсякъде, той ясно чуваше всеки стон на момичето, всеки негов дъх, но откъм Старк не идваше нищо.
	Нищо, докато…
	Страшен, разтрисащ трясък в мрака. Мина секунда, две, пет, десет… Нищо освен плача на момиченцето.
	— Мамо! — хленчеше тя. — Мамо, моля те! Моля те!
	От страх виковете й да не привлекат смъртоносния мерник на Старк, Спайк извика:
	— Тук съм, Старк. Прицели се добре! Тук!
	В отговор не последва нищо. Превит ниско долу, Спайк местеше цевта наляво-надясно и напъна слух, за да чува всичко, дори въздуха, който минаваше през вентилаторите.
	Ниско, с насочено напред оръжие той се промъкна нататък, но внезапно се спъна, падна и усети как револверът се изплъзва с трополене в тъмнината. Заопипва наоколо, изпаднал в паника, и удари глава в нещо меко, топло, влажно и лепкаво. С изключително внимателни движения продължи напред и напипа нещо лепкаво, което миришеше на бакър.
	Изведнъж се засмя. Прави бяха, че кръвта мирише.
	И в момента миришеше просто прекрасно!
	Слепешката Спайк напипа вратната артерия. Не помръдваше. Това също го зарадва. Ако не беше така, трябваше да довърши с голи ръце.
	Но нямаше нужда. Спайк се разтресе от ридания.


>	Четирийсет и втора глава

	Три месеца и единадесет дни, след като накара Тим Старк да замлъкне завинаги, Спайк Халек стоеше в апартамента си, опрял пръсти на хладното стъкло на прозореца. Ако имаше очи, щеше да гледа към пресечката, по която мина насочилият се на юг автобус за Стейтвил с полицейски ескорт, който водеше нова пратка осъдени на управителя Олховски. Той гледаше, но по начин, който само слепите разбират. Зениците му бяха неподвижни, клепачите — отворени, и мислите му преминаваха през запомнени образи и изоставени надежди.
	Усещанията идваха, както винаги, от мрака; от ушите му, където лудият Глен Гулд вършееше с пръсти из Голдберговите вариации на Бах; от носа, където неизтлелият мирис на „Репешаж“ стимулираше кожата му, сърцето, дробовете и слабините; от връхчетата на пръстите, с които усещаше студа навън през единичното стъкло на прозореца. И не само студът, а и внезапните естествени пориви на вятъра, които удряха прозореца и вибрираха до кокалчетата на пръстите му.
	Навън пролетта почти бе дошла, но все още бе студено и ветровито. И защо не? Това си бе все така Чикаго, мястото, където се преместиха с Дебра преди повече от година, градът, в който бе спасил племенницата си Джейни Гранвил преди година и три месеца. Пак по Коледа. Две една след друга, и двете кошмарни. За него празникът бе приел нов, зловещ облик.
	Може би следващата година щеше да бъде различно.
	Зад него Дебра нахлу в стаята, останала без дъх от изтощение.
	— Искаш ли закуска, жребецо?
	— Да, бих хапнал — отговори той и чу гласа си някак далечен. Извърна се бавно и тръгна към нея. — Може би трябва да си дадеш малко повече време, да забавиш малко. Излезе само преди месец от…
	Чу я как кръстоса ръце, повдигна едрите си хубави гърди, после въздъхна и отметна къдриците си.
	— Искаш ли да поговорим за това?
	— За комата?
	— Не, задник такъв. За сантименталната ти сценична реч. За какъв дявол ти трябваше…
	— Заради теб. Твой съм от третия ден след запознанството ни. Какъвто и мрак да бе последвал, след като ти си отиде, щеше… — Пое дълбоко въздух и поклати глава. — Същото е като с подпорките за полица. С една не става. Винаги ти трябват две.
	Чу я как отново поклаща глава и въздиша още по-дълбоко.
	— Това е едно от най-глупавите неща, които някога ще направиш.
	— Така ли мислиш? — засмя се той и се изчерви.
	— Явно дяволът е сляп, та си оцелял.
	— Това ли са ти шегичките?
	— Поне си позволил на Сканън и Яно да ти помогнат.
	— И на Ковалски.
	— Дори на докторите и сестрите, Спайк!
	— Виждаш ли, има надежда.
	— Откак всичко свърши, задал ли си си поне веднъж един въпрос?
	Спайк кимна.
	— Питал съм се милиони въпроси. Ти кой точно имаш предвид?
	— Какво щеше да стане, ако Старк наистина имаше взрив?
	Спайк вдигна рамене.
	— Предполагам, че сега нямаше да водим този мил разговор.
	— Това не ти ли напомня малко за Ромео и Жулиета?
	— Това, че сме влюбени ли?
	Тя бавно се приближи, протегна се, хвана и двете му ръце и го разтърси.
	— Насмалко да се убиеш, понеже си си мислел, че ще умра. Има нещо повече от любовта, за което да се живее, Спайк!
	Отвърна й почти веднага с усмивка.
	— Сексът?
	Ритна го яко по пищяла.
	— Умно магаре! — пошепна тя и се надигна на пръсти, за да го целуне по бузата.
	Наистина го заболя, когато го удари по пищяла, но това бе същото чувство, което задържаше и спомена за целувката върху кожата му. Хубаво беше, че отново имаше чувства, че отново вдишваше топлия, влажен въздух, че отново я прегръщаше. И в този миг, след всичките тези премеждия, Спайк почти повярва, че това е краят.
	По дяволите, какво още можеше да се случи?
