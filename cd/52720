E>
	След това, на изток, когато океанът остане отдясно, като плаваш покрай брега и сушата вляво, ще стигнеш до земята на Ганг. В този регион има река, която също се нарича Ганг, която е най-голямата в Индия, приижда и се отдръпва, подобно на Нил. Близо до тази река в океана има остров, най-отдалечената населена земя на изток, под самото изгряващо слънце. Нарича се Крисе, земя на златото. Отвъд тази земя, вече в най-северната точка — където свършва морето към външните предели — има голямо парче суша, наречено Тина. Оттам през Бактрия за Баригаза се карат вълна, прежда и коприна, а по реката Ганг — назад към Лимирике. До това място. Тина, не е никак лесно да се стигне, защото хора много рядко идват оттам, и не са многобройни. Мястото се намира точно под Малката мечка и се говори, че е свързано, така да се каже, с части от Черно и Каспийско море там, където се отдалечават… Каквото лежи отвъд този регион, поради силни бури, силен студ и непроходим терен, а и поради някаква божествена сила, остава непроучено…
@	От _„Перипъл на Еритрейското море“_,
@	египетски грък, около първи век от н.е.
E$
E>
	През девети месец Първият император беше погребан в планината Ли. Когато се качи на трона, императорът започна да копае и оформя планината Ли. По-късно, когато обедини империята, прехвърли на мястото повече от 70000 души от цялата земя. Те копаха надолу, до третия пласт на подземните извори, и наляха вътре бронз, за да направят външния саркофаг. Копия на местности, живописни кули и стотици служители, както и редки инструменти и чудни предмети бяха отнесени, за да напълнят гробницата. На занаятчии беше заповядано така да заредят мястото с арбалети и стрели, че всеки, който опита да влезе, да бъде прострелян незабавно. Използваха живак, за да направят имитации на стотиците реки, Жълтата и Яндзъ, и моретата, които направиха така, че като че ли имаше течение. Отгоре сложиха макети на всички небесни тела, отдолу — неща от земята…
	След като извършиха погребението, някой посочи, че занаятчиите и майсторите, построили гробницата, знаят какво е погребано там и ако се разчуе за съкровищата, ще има сериозни последици. Поради това, след като всичко беше внесено, затвориха вътрешната порта и спуснаха външната, така че всички майстори и занаятчии да останат вътре и да не могат да излязат.
	Посадиха дървета и храсти, за да прилича на планина…
@	Сима Циен, _Записки на Великия историк_,
@	Втори век пр.Хр.
E$


	{img:karta.png|Карта Африка и Азия: Египет — Афганистан — Индия — Китай}

>	Пролог

	_Езеро Исъккул, Централна Азия_,
	_есен, 19 г. пр.Хр._
	Слънцето висеше заплашително над източното небе, почервеняло от пясъчна вихрушка, вдигнала се от пустинята отвъд. Мъжът стигна до върха на хълма, намести бронята на раменете си и разхлаби меча на гърба си. Долу се простираше осеяният с канари бряг, а отвъд — голямата вода, която, изглежда, достигаше безкрая. Беше опитвал водата и беше повече сладка, отколкото солена, така че още не бяха достигнали Океана, а хоризонтът напред не беше огненият край на света. Напрегна взор, за да види къде езерото се стеснява, а покритите със сняг планини се спускат надолу, към прохода, който водеше от другата страна, под изгряващото слънце. Търговецът му бе казал всички тези неща, но пак не беше сигурен. Мъртви ли бяха вече? Бяха ли преминали реката Стикс? Това ли беше Елизий? За първи път го прободе страх. Знаят ли мъртвите, че са преминали отвъд?
	— Лициний! — изрева глас. — Домъкни се тук долу!
	Мъжът се усмихна уморено, вдигна ръка, после погледна останалите. Чакаха го от другата страна на ледения поток, който бе прекосил, за да стигне до мястото в каньона, по който идваше снежната вода, за да пълни езерото долу, и по който бяха минали предната нощ. По-рано тази сутрин търговецът го бе завел до мястото, където беше скрита лодката. _Търговецът_, Лициний още усещаше миризмата му — миризма на страх. Бе го оковал за скала между две възвишения. Нямаше да изтрае дълго.
	Спомняше си думите на човека, отново и отново, докато го влачеха със себе си — че знае къде се намира най-голямото съкровище на земята. Гробница на император, най-великия на всички времена, някъде зад източния хоризонт. Ще им покаже пътя. Несъмнено ще станат богати като владетели. Ще живеят като императори, всеки от тях. Ще открият безсмъртието. _Безсмъртие._
	Лициний беше скептичен. Останалите бяха омагьосани. Точно това искаха да чуят — за изкушението, изпратило толкова много хора на смърт по този път. Лициний обаче все още не беше убеден. Вдигна очи към хоризонта, после към юга. Правилно ли беше решението му? Отново погледна брега на езерото.
	От другата страна беше лагерът им — правоъгълен, заобиколен със заострени колове, насочени навън. Почвата беше твърда, спечена като камък, и предната нощ бяха преминали границата на изтощението, но все пак успяха да натрупат каменистата пръст, за да направят насип, както бяха обучени. И имаха сериозна причина. Новият им враг беше ужасяващ — за първи път се спусна след тях, когато нападнаха согдианците и заловиха търговеца. Бяха чували за този враг, но не го бяха виждали, макар цялата предна нощ да се дебнеха взаимно в бушуващия мрак на каньона. Беше изсмукал всичките им сили и ловкост като войници. _Като римски легионери._
	Движеха се по маршрута от седмици. По двайсет и пет мили на ден, когато условията позволяваха. Кошмарът бе започнал преди цяла вечност. Двеста мили източно от средиземноморския бряг, на бойното поле при Кара. После хиляда и четиристотин мили оттам до партската крепост Маргиана, оковани и бичувани от тези, които ги бяха пленили. Всеки, който паднеше, биваше обезглавяван на място. Останаха само най-коравите. Сега, след трийсет и четири години, бяха избягали и отново бяха в поход, хиляда мили през пустини и планини, през огнен пек и леден студ, през бури от сняг и пясък, които покриваха миналото им като с воал, сякаш беше земя на сенките. Следваха пътя на Александър Велики. В края на пустата равнина, след Маргиана, минаха покрай последния от неговите олтари, голям плинт, бележещ източната граница на завоеванията му. Там копаха, за да търсят съкровища, без вече да се интересуват от гнева на боговете. Откриха само няколко монети, нищо друго. Пред тях се издигаше непристъпна стена от планини, към която водеше пътят на керваните.
	Други избягаха от Маргиана почти двайсет години преди това и бяха дошли слухове, разпространиха се между пленниците като горски пожар, за големи армии оттатък планините, армии, които биха платили много за наемници, за войници, които някога са се сражавали за Рим.
	Сега имаше и друга причина. Лициний помнеше какво му бе казал търговецът. Огромна гробница, заровена под грамада от пръст, построена от седемдесет хиляди роби. Гробница, която той, търговецът, би могъл да им отвори. На най-великия император, когото светът някога е познавал, император, заради когото биха могли да забравят за Александър. И бил погребан с всичките богатства на света, богатства, които ще са техни, на място, където ще ги почитат като богове.
	Бяха петдесетима, когато се измъкнаха от цитаделата през дупката, която изровиха в стената, с всичкото злато, което можеха да носят. Половината бяха избити още преди да загубят крепостта от поглед. Пътят на керваните, на търговците, се виеше, объркваше ги, защото не беше един, а много пътища, и често ги изкушаваше да тръгнат по слепи разклонения, нагоре и нагоре, през все по-тесни дефилета, чак досега, когато излязоха в снега, толкова високо, че орел не би могъл да лети, където огънят гореше с блед пламък, а те се задъхваха и си даваха сметка за собствената си тленност. Влязоха неканени в земята на боговете. После се спуснаха от планината и продължиха напред. Трябваше да намерят водач. Имаха нужда от храна, измъчваше ги отчаян, хищнически глад, започваха да приличат на дивите кучета, които се навъртаха около пътниците по тези места и нападаха изоставащите и умиращите. И съдбата спусна черната си прокоба най-напред над един, после над втори придружител. Нападаха ги други като тях, банди грабители, които плячкосваха керваните, ала сега ги дебнеше някаква по-мрачна сила, която ги следваше, преследваше ги като ловец, откакто бяха пуснали търговеца напред и му бяха казали да намери изход от това кошмарно място.
	Лициний видя Фабий да тръгва нагоре по хълма. Проследи с очи и другите, които нагазиха във водата, до лодката, натоварена с торби плячка. Водеше ги Марк, корабостроителят от Акилея, който полагаше усилия лодката да не потъне. Усещаше на гърба си собствената си торба, формата й. Беше я взел от търговеца, когато го намериха. Имаше още една такава, съвсем същата, и я бе дал на Фабий. Търговецът ги умоляваше да не отварят торбите, да ги държат разделени. Те го успокояваха — още им беше нужен. Лициний не знаеше какво има вътре. Смяташе да я отвори веднага щом приключат с търговеца и намерят място за нощуване. Останалата плячка бяха взели от согдианците. Търговците водеха камили през равнината, отиваха на запад, натоварени с чували скъпоценни камъни, текстил, блестяща тъкан, която наричаха серикон. Легионерите ги избиха, с изключение на един. Убиваха всеки изпречил се на пътя им. Така правеха. Направиха клада от всичко — трупове, платове, всичко, и се натъпкаха. Умираха от глад и гризяха кокалите като кучета. Намериха и вино, много мехове, а в пиянството си от гемовете на камилите направиха груби дамги.
	Дамгосаха себе си. Още усещаше миризмата на изгоряла плът. Погледна предмишницата си, стисна я, видя как кръвта се процежда, как се съсирва. Щеше да се получи добър белег, който да покрие всички други — от побоища и камшици, старите белези от битките. Болеше като кошмар, но той се наслаждаваше на болката. Помагаше му да се съсредоточи. Така бяха обучени. Така бяха оцелели в продължение на трийсет и четири години робство, бичувани през деня, оковавани нощем, докато строяха стените на партската цитадела. Повечето измряха. Останаха най-коравите. Стисна ръката си в юмрук и изсумтя. Дамгата беше числото, опърлило душите им: XV. Петнайсети Аполинарис. Загубеният легион. Легион от призраци. _Техният легион._
	Като че ли душите им бяха заключени в тях, замръзнали в продължение на изминалите трийсет и четири години. Десет хиляди бяха потеглили след битката при Кара. Сега бяха само деветима, с един по-малко от предния ден. „Frater — прошепна, след като си спомни Апий. — Ave atque vale. Брате, приветствам те и сбогом. Докато се срещнем в Елизия“.
	Прекараха нощта на страховито място, осеяно с ронещи се камънаци, множество пътища без изход, разкъсвано от стоновете и воя на духовете, които дебнеха в тях. И небето бе притъмняло и се набразди от мълнии, сякаш Юпитер разкъсваше плътта му. Вятърът свистеше зад тях като дракон, който диша огън в каньоните, отровен лъх, който ги търсеше, проникваше във всяка вдлъбнатина, всяка пролука.
	Свиха се под съединените правоъгълни щитове, които си бяха направили сами, оформиха lestudo, „костенурката“, както бяха научени да правят, а дъждът и стрелите на врага им не преставаха да ги обсипват от всички посоки. Апий полудя, изкрещя на враговете да се покажат, да се бият като мъже, измъкна се и една стрела го прониза. Лициний успя да го издърпа под щитовете — широко отворени очи, кървава пяна в гърлото — и го стискаше дори когато замина в отвъдното, треперещ и разкъсван от конвулсии. Смъртта в битка, каквато е в действителност, а не каквато Лициний веднъж я изобрази като каменна скулптура за патроните си в Рим.
	Самият той полудя, размаза кръвта по тялото си, втурна се, свали стрелеца от седлото, изрева от ярост и скръб, стисна и изви шията му, избоде очите му. Изкрещя им, че са хора, не демони, и затова могат да бъдат победени. Измъкна големия окървавен меч на ездача, с предпазна ръкавица, изваяна като глава на тигър над ръкохватката, разкъса бронята на плочки и я хвърли на гърба си, после вдигна отрязаната глава за дългата коса на плитки и възли. Другите легионери обаче вече бяха изчезнали, взеха със себе си и трупа на Апий, оставиха Лициний да се бие назад, а той се подхлъзна и изпусна главата в гърловината на някакъв бушуваш водопад.
	Часове след това ги настигна на брега на езерото — намаляващата група, която водеше вързания търговец. Бяха открили канари с тайнствени издялани знаци и бяха положили Апий там, заедно с оръжието му — счупена кама-брадва от бронз. Закриха очите му с монети — едната от олтара на Александър Велики, а другата непозната, с квадратна дупка в средата, бяха я взели от согдианците. Нямаше как да рискуват да запалят клада, заради дима, но той, Лициний, някогашният скулптор, с длето успя да изсече няколко думи в скалата до тялото. Написа и свещения номер на легиона, за да знае Харон къде да отнесе Апий, когато дойде да го вземе, за да го отведе при другите, чиито сенки вече бяха там, призрачния легион.
	Фабий дойде при него и седна. Погледна на изток. Лициний премести настрани меча на гърба си, за да не му пречи. Лъскавият метален тигър на ръкавицата се издигаше над рамото му. Фабий беше от Алпите — висок, със сини очи и червеникава коса, чиито цвят още личеше сред сивите кичури. Известно време мълчаха. Бяха кръвни братя, последните от техния contubernium, отделението от осем мъже, които първоначално се отзоваха на призива на Юлий Цезар да грабнат оръжията, участваха в похода към Галия, хранеха се, лагеруваха и воюваха заедно в славните дни на легиона. Както и Апий.
	Лициний погледна към мястото, където го бяха положили — мрачна осеяна с канари местност, после извади нещо от торбичката на колана си и го подаде на Фабий. Беше малък загладен камък, лек, с дупка в средата. Фабий го взе и го вдигна нагоре.
	— Цвят на мед — каза. — Вътре има нещо. Комар.
	— Взех го от трупа на Апий — обясни Лициний. — Получил го е по наследство от майка си. Странен камък. Наричаше го „горял камък“. Намерили са го на брега на Северна Германия. Помниш ли орнаментите по щитовете на галите, с които се бихме в Алезия? Усуканите едно в друго животни? На този камък са гравирани същите. Майката на Апий е била германка. Той казваше, че тези камъни били за децата. Носели късмет. Надяваше се един ден да има дете. Обещах му да взема камъка му, ако го надживея. Някак е успял да го запази през всичките тези години в кариерите.
	— Не ми се мисли къде го е крил — каза Фабий. — Като познавам Апий обаче, изглежда логично. Винаги говореше със задника си.
	— Ще ни липсва.
	— До Елизий.
	Лициний затвори торбичката.
	— Твой е. Стари сме, но не чак толкова, и един ден може да се махнеш оттук, да си намериш жена и да имаш дете. Моето време за това е минало. Някога имах дете, но косата му вече сигурно е прошарена. Няма да имам повече. Запази камъка и си спомняй Апий. Спомняй си и за мен, frater. Спомняй си за всички ни, за този ден.
	Фабий не каза нищо, но задържа камъка. Лициний го огледа. Макробий, кожарят, беше направил сандали от камилска кожа, добри, здрави сандали за преходи, с връзки около глезените и нагоре, чак до коленете. С тях можеха да ходят навсякъде. Иначе приличаха на варвари. Фабий беше с броня и оръжия, които беше плячкосал по пътя, и кожен елек. Втвърден от съсирена кръв, с парчета от партска плетена ризница, грубо зашити отпред и отзад. Плетката беше римски модел и би спряла по-добре нападение с меч, докато новата ризница на Лициний, от квадратни метални плочки, можеше да спре и стрелите, а и пазеше от вятъра. Фабий имаше предпочитаното от всички оръжие — къс прав бронзов меч за пронизване, покрит с преплетени чуждестранни изображения на дракони, тигри и демони. Приличаше на римския _гладиус_ и беше идеален за близък бой. Големият меч на гърба на Лициний, остър като блатна трева, беше подходящ за разсичане и беше отсякъл главата на врага му предния ден, като че ли беше зелка. Замахването обаче оставяше тялото открито и не беше в римски стил. Щеше да накара Руф, ковача, да скъси оръжието наполовина. Спомни си обаче, че и Руф го няма. Вече нямаше значение. Протегна голите си ръце, разпери пръсти.
	— Виж на какво приличаме. Вече почти не чувствам студа. Кожата ми е станала като камилска. И сега, когато убивам, убивам с голи ръце.
	— Може би ставаме богове.
	— Боговете са нашите братя, които си отидоха преди нас. — Гласът на Фабий все още беше глас на млад човек, но когато го погледна, Лициний видя мъж, опустошен от годините, с побеляла обръсната коса и четинеста брада, вече на половината път към Елизий. Предния ден, пияни до ослепяване, след като току-що се бяха дамгосали, избръснаха косите и брадите си, за да са готови за последната битка. Не очакваха да излязат живи от каньона, а искаха да изглеждат добре, когато се присъединят към другите в Елизий. Лициний опипа главата си. Кожата беше груба, твърда, като всяка друга повърхност по тялото му, като току-що отсеченото парче мрамор, по което беше прокарал пръсти веднъж в работилницата в Рим. Опипа белезите по китките си, загрубели като слонска кожа. _Трийсет и пет години в окови._ Бяха оцелели, но той имаше чувството, че са живи призраци, мъже, чиито души бяха отлетели на огненото бойно поле край Кара.
	— Спомняш ли си? Битката? — попита Фабий тихо.
	— Винаги.
	Експедицията беше белязана с лошо знамение от самото начало. Командир беше Крас — Крас, който смяташе себе си за равен на Цезар. Лициний изсумтя. Крас — банкерът, Крас, който искаше злато и само злато. Презираха го, ненавиждаха го дори повече от врага, от партите. Когато преминаха река Ефрат, се разнесе тътен на буря, затрещяха мълнии, излезе страховит вятър, почти ураган, понесъл безброй ситни капчици. Свещеният орел, символът на легиона, се обърна назад, по своя воля. _По негова воля._ И въпреки това продължиха марша си. Не поражението беше непоносимо. Непоносимо беше поражението без чест. Самият Крас, твърде слаб, за да умре от собствения си меч, трябваше да бъде умъртвен от трибуна му. Горкият Кай Пакиан, primus pilus, командирът на първа кохорта, чиято злочеста съдба беше, че най-много приличаше на Крас, беше разнасян от партите в червена женска роба след кавалкада от тръбачи и ликтори на камили, сред гора от кървящи глави на римски воини, набучени на копия. Партите напълниха гърлото му с разтопено злато, за да подиграят Крас, който смяташе, че заплатата и обещанията за злато са единствената гаранция за лоялността на войниците. Това обаче не беше най-лошото. Най-лошото беше, че загубиха орела, грабнаха го от върха на копието и го отнесоха пред очите им. След този момент бяха призраци, до един, живите и мъртвите.
	— Търговецът предаде ли ти новини от Рим? — попита Фабий тихо. — Само ти знаеш гръцки. Дочух гръцки нотки, когато ни се молеше.
	— Бил е много пъти в Баригаза, град на Еритрейското море, където ходят търговците от Египет. Натам е пътувал керванът на согдианците и там е научил гръцки. — Лициний замълча, защото не беше сигурен как ще реагира Фабий. — Има новини, приятелю, от Рим.
	— А… — Фабий се наведе напред. — Добри новини, надявам се…
	— Каза, че войните отдавна са свършили. Имало нов мир. — Сложи ръка на рамото на Фабий. — Също каза, че сега Рим се управлява от император.
	— Император!? — Фабий се вторачи в него с пламнал поглед. — Юлий Цезар, нашият пълководец! Само той е. Трябва да е той.
	Лициний поклати глава.
	— Цезар отдавна го няма. И ти, и аз го знаем, в сърцата си. Ако той беше император, щеше да дойде да ни потърси. Не. Нов човек е. Рим се е променил.
	Фабий посърна.
	— Тогава ще потърся Цезар в Елизий. Няма да служа на друг император. Видях какво правят императорите в Партия. Ние сме граждани-воини.
	Лициний отново протегна ръка — възлеста, покрита с белези, спечена кръв и мръсотия, с липсващи краища на два от пръстите.
	— Граждани — каза той тъжно. — Преди трийсет и пет години може би. Това все още ли са ръце на скулптор?
	Фабий се опря на лакът.
	— Нали помниш Квинт Варий, когото партите направиха отговорник за южния сектор на стената? Първият центурион на третата кохорта? Преди да се запише в легиона беше строил Неаполитанския залив и знаеше всичко за цимента. Убеди партския началник, че прахолякът, който ни караше да кашляме през всичките тези години, е основна съставка на цимента, както вулканичната пепел на Неапол. Разбира се, не е нищо подобно. Варий беше екзекутиран преди години заради някаква глупост, но ние продължихме да слагаме прахоляк в мазилката и след това. Онези стени, които строихме трийсет и четири години, няма да издържат и десет от днес нататък. Помни ми думата. Ще се разпаднат на прах. Ето това е гражданин-воин. Използва на практика всичките си граждански умения.
	— И един гражданин-воин може да се върне към цивилния живот.
	— А ти какво мислиш?
	— Търговецът каза и още нещо.
	— Какво?
	— Каза, че този император е договорил мир с партите. Каза, че видял нова монета, за да отбележи мира като голяма победа. Каза още, че орлите били върнати.
	Фабий поклати ядосано глава.
	— Невъзможно. Разказвал ти е приказки. Знаел е кои сме, знаел е, че сме ограбили съкровището на партите. Сигурно се е разчуло за нас по пътя на керваните. Искал е да ни угоди на всяка цена и е решил, че измислицата за някакъв си император ще ни успокои. Е, сгрешил е. Трябваше да го посечем заедно с останалите.
	— Тогава нямаше да стигнем дотук. Той ни преведе през каньона.
	— Щяхме да умрем в бой. Смърт с чест.
	— Ако орлите са върнати, ние също ще можем да се върнем с чест.
	Фабий млъкна.
	— Орлите ще са победа за императора, не наша. Ние ще сме позор. — Втренчи се в Лициний. — Ти го знаеш много добре, братко. Мислиш за сина си.
	Лициний не отговори, а примижа към надигащото се кълбо над източния хоризонт, което хвърляше оранжеви искри по повърхността на езерото. _Неговият син._ Син, който нямаше да го познава, който беше бебе, когато той замина. Син, който щеше да вземе занаята на баща си, както бе ставало поколения преди това. Лициний се замисли над думите на Фабий. _Видях какво правят императорите._ Императорите обаче не само поробват и тероризират. Строят и храмове, дворци. В този нов Рим щеше да има работа за един скулптор.
	— Не се заблуждавай — продължи Фабий. — Ако казаното от търговеца е истина, значи светът се е променил. Рим ни е изоставил. Имаме само себе си. Шепа братя. Всичко друго е заминало.
	— Синът ми може още да е жив.
	— Синът ти вероятно вече е в Елизий. Може и той да е станал гражданин-воин, да се е сражавал и да е умрял с чест. Помисли за това.
	Някъде отвъд хълма долетя вик.
	Фабий стисна меча си, но Лициний го успокои:
	— Това е търговецът. Окован е.
	— Мислех, че си го убил. Затова дойде тук, нали?
	— Исках да проверя дали казва истината. Че лодката е някаква продънена черупка.
	— Кажи ми пак какво ти каза. И вече трябва да тръгваме. Съмва се.
	— Каза, че там, където се издига блестящото кълбо, е Крисе, земята на златото. За да стигнем до нея, трябва да прекосим езерото, после да минем през проход, после през пустиня, място по-лошо от всичко, което изтърпяхме досега, която засмуква хората и ги поглъща завинаги. Трябва да следваме керваните на изток и ще стигнем до голям град на име Тина. Там най-храбрите ще открият небесната империя и всички богатства на света ще очакват онзи, който може да победи демоните, които са дебнали търговеца. Чака ни съкровище. Ние сме новите му господари.
	Търговецът бе говорил твърде много. Бе им казал всичко, което трябваше да чуят. Не бе премълчал нищо. Това беше грешка. Не беше свикнал да се пазари със съдбата.
	Каза на Лициний и още нещо, докато той го оковаваше. На юг, право на юг, имало друг път. Имало големи планини, после царството Бактрия и след него могъща река — река, която бил прекосил Александър Велики. И на юг оттам, след незнайни мили през джунглата, покрай брега на морето, място, наречено Рамая, където имало римляни. Имало безброй опасности. „Винаги се пази от тигъра“, беше му казал. Обаче на онова място, както в Баригаза, търгуваните стоки — богатствата от Крисе и Тина, коприна и скъпоценни украшения, нефрит, канела, подправки и парфюми — се товарели на кораби, за да прекосят Еритрейско море, откъдето можеш да се добереш до Рим. _До Рим._
	Лициний сграбчи ръката на Фабий, стисна я силно — специалната връзка помежду им още откакто се състезаваха за сила на ръцете като млади наемници. Отпуснаха се, прегърнаха се, после грубо се отблъснаха един от друг. Възрастни мъже, които си играят като момчета. Лициний посегна към торбата, която бе взел от търговеца, и посочи кесията на колана на Фабий.
	— Преди да тръгнем. Вече не е нужно да успокояваме търговеца с обещания. Можем да видим какво сме откраднали от него.
	Фабий се надигна и намести колана си, за да намали тежестта на ризницата върху бедрата си.
	— Има време за това. — Посочи към брега. Другите се бяха качили на лодката и държаха веслата. — Лодката е готова.
	— Лодката за другия бряг ни очаква от дълго време, братко.
	— Не говоря за Харон, глупако. Говоря за нашата лодка. Лодката към свободата. Лодката към неземните богатства. Отиваме на изток, към Крисе.
	— Ти върви. Аз трябва да приключа с търговеца. Неговото време дойде.
	— Ave atque vale, frater. На този свят или на другия.
	Лициний се втренчи във Фабий. _Той знаеше._
	Фабий се спусна по склона, без да поглежда назад. Лициний стана и се запъти в обратна посока — където беше оставил търговеца. Небето на запад отново притъмняваше над прохода, по който бяха дошли, проблясваха мълнии, паднаха и първите капки дъжд. Въздухът беше странно неподвижен, точно какъвто беше преди бурята предната вечер. Щеше да ги застигне, ако не отплаваха веднага. Знаеше, че Фабий не би се бавил, че другите ще го последват. Той беше техен центурион. И знаеше, че нямат време за губене. Би трябвало да има и други лодки, скрити както тази, която бяха намерили, оставени от други пътници. Можеше да заобиколи и покрай брега. Враговете обаче имаха коне и можеха да се придвижват бързо. Лициний пак погледна към прохода и видя назъбените скатове на каньона, очертани от отблясъците на мълниите. Дъждът изведнъж се усили и Лициний се подхлъзна надолу по склона. Лодката вече беше скрита от възвишението на юг и той виждаше единствено подножието на планините. Отиде до пролуката между двата ската. Търговецът още беше там, проснат на земята, с ръце оковани над главата.
	Лициний извади големия меч от кожените връзки на гърба си, мушна пръсти в месинговата ръкавица и стисна дръжката. Огледа изображението на тигъра и избърса острието в предмишницата си. Намери пукнатина в скалата, мушна вътре острието и го огъна, докато се счупи, така че останаха само около две стъпки. Така беше по-добре. По-близо до римския _гладиус_. Обърна се към търговеца. Мъжът бе помислил, че има шанс, бе ги превел през каньона, до това място, но сега разбра. Лициний клекна, достатъчно близо, за да усети миризмата на потта му, дъха му — така миришеха животните, уловени в капан, в ситуация без изход. Опря счупения край на острието под гърдите му. Виждаше как бие сърцето му.
	Тук нямаше правилно и неправилно.
	Те убиваха. _Това правеха винаги._
	Търговецът го гледаше. Лициний си спомни сина си. Все едно гледаше дете — съвсем безпомощно. Но сега беше различно. Мъжът дишаше рязко, със свистене, лицето му беше разкривено от ужас, от устата му се стичаше слюнка. Откъм чатала му се разнасяше отвратителна смрад и Лициний извърна лице погнусен. Приклекна, за да намести тежестта си зад меча, и за първи път забеляза, че този човек е различен от другите согдианци — очите му бяха по-малко наклонени, скулите му бяха по-високи, на горната устна имаше следа от мустак. Кожата му беше на градски човек, не на пустинен номад. След това си спомни какво му бе казал. Беше родом от земя далече на изток, от голям град навътре в сушата. Беше казал, че знае къде е гробницата. И че знае как да влезе вътре. Че се е грижил за нея. Говореше несвързано, отчаяно искаше да им се хареса.
	Сега пак опита да говори, вперил поглед в торбата, която Лициний бе взел от него. Заговори с дрезгав шепот, с толкова силен акцент, че Лициний едва разпозна гръцкия.
	_Дядо му я видял и я грабнал, най-голямата звезда на небето._
	_Дядо му, вече на двеста години, запазил тайната._
	_Той, Лиу Зиан, я взел, за да я върне на мястото й, и те го подгонили._
	_Сега ще подгонят теб._
	Мъжът опита да вдигне поглед от земята. Гръцкият му изведнъж стана разбираем, сякаш знаеше, че тези ще са последните му думи.
	— Ти си взел небесната скъпоценност. Мястото й е над гробницата на императора. Има две части. Едната е синя, лапис лазули от планините на Бактрия, другата е перидот от острова в Еритрейско море. Трябва да занесеш, каквото имаш, в мините за лапис лазули и да го скриеш там. Там е единственото място, където силата на камъка няма да се усета. Не трябва никога да събираш двата камъка заедно, да направиш украшението едно цяло. Само императорът ще добие безсмъртие. Тези, които идват след това, ще те преследват, безспирно. В никакъв случаи не трябва да се допуска да придобият силата.
	Мъжът се отпусна. Устните му трепереха. Лициний не помръдваше. Изведнъж осъзна. Съкровището, за което търговецът бълнуваше предния ден, съкровището от императорската гробница, не беше на някакво далечно място на изток. _Беше тук._ Опипа торбата на кръста си, нещото вътре. Скочи, отиде до ръба на скалата и погледна към езерото. Беше закъснял.
	Другите вече бяха навътре в езерото и продължаваха да натискат веслата в борба за живота си. Бяха видели задаващата се буря. _Фабий никога нямаше да научи._ Лициний се обърна отново към търговеца. Чувстваше се кух, объркан. Беше ли зарязал най-голямото съкровище, изкушението за безсмъртие, заради безнадеждната мечта да намери сина си?
	Обърна се към надигащия се мрак. Вятърът нахлу в очите му, изпълнен с червен прахоляк, който се виеше около езерото откъм изток, шибан от бесовете на бурята, която идваше през прохода, и тогава го чу, през далечния тътен на бурята, в началото едва доловим, като пулсирането на кръвта в ушите му, после настойчив, по-силен. _Барабанен ритъм._ Спомни си предната нощ. Коне, които се изправят на задните си крака, черни коне с жълти очи, червен прахоляк влиза и излиза в ноздрите им — дишането им.
	Коне, хлъзгави от кръв, тяхната собствена кръв, сякаш е потта им. Коне, които теглят колесници, едва видими стрелци с арбалети, пред тях конникът с кожата на звяра метната върху ризницата му, лице очертано от свирепи зъби, вътре само тъмнина.
	_И сега бяха дошли пак._
	Лициний се обърна към търговеца и заби острието с всички сили, раздроби гръбнака. Мъжът умря с широко отворени очи, кръвта от последния удар на сърцето му бликна от раната. Тялото се разтресе от конвулсии, мускулите стиснаха острието. Лициний се изправи и опря крак, за да го изтегли. Остана за миг с окървавения меч в ръка, вперил поглед в тъмнината и дъжда. И тогава го видя. Силует на хребета. Гледаше го. Копитата риеха земята, кожата сияеше в червено, издишваше прах, която светеше в полумрака, озъбената глава и извитите зъби, големият меч вдигнат нагоре, блестящ.
	Спомни си как го бе нарекъл търговецът.
	_Тигърът воин._
	Лициний се обърна на юг. И побягна.


>	1.

	_Червено море, наши дни_
	— Джак, няма да повярваш какво намерих.
	Гласът дойде по интеркома, някъде откъм синята бездна напред, където се издигаше сребриста нишка мехури, зад каменния перваз, към повърхността на петдесетина метра нагоре. Джак Хауард погледна за последен път покритата с корали котва под себе си, пусна въздух в баластния компенсатор и се понесе над гъстата пелена от морски камшици, които се люлееха от течението като трева на вятър. Загреба с плавниците, после разпери ръце и крака като парашутист и се спусна над перваза. Гледката долу беше смайваща. Склонът беше осеян с древна керамика — ислямска, наватейска, египетска, и това беше основното находище. С години се носеха слухове, че откъм наветрената страна на рифа има гробище на древни кораби, но само толкова — слухове и приказки, докато необикновено силните течения в Червено море тази пролет не оголиха платото и не разкриха това, което беше пред очите му. Имаше и слух, който накара пулса на Джак да се ускори — за останки от римски кораб, идеално запазени под пясъците. Сега, когато гледаше формите, които се очертаваха под седимента, ред след ред глинени амфори, широки, с разперени дръжки, издиша силно и се заспуска по-бързо. Усещаше обичайната възбуда да препуска из тялото му. Произнесе мислено думите, които произнасяше винаги.
	_Джак Късметлията!_
	Отново чу гласа:
	— След петнайсет години подводни експедиции с теб мислех, че съм видял всичко. Това тук обаче наистина обира точките.
	Джак се обърна към ръба на платото. Сега виждаше Костас, увиснал неподвижно пред глава с размерите на малък пикап, покрита с корали, чиито израстъци се издигаха няколко метра над него. Зад първата имаше още две подобни глави, една до друга.
	По-нататък водата беше твърде дълбока, за да могат в нея да живеят корали, и Джак видя пясъчния склон да изчезва надолу в тъмната бездна. Включи челната си лампа и заплува към Костас. Спря няколко метра преди него и освети морското дъно. Видя експлозия от цветове — яркочервени сюнгери, морски анемонии, изобилие от меки корали и рибки клоуни, които се мушкаха в пролуките. От една дупка се показа змиорка със зейнала уста, огледа Джак и се прибра. Той погледна надолу към люшкащото се легло от морски ветрила и видя парчета от амфори, толкова гъсто обрасли, че едва се разпознаваха. Вгледа се отново, видя извита дръжка, различи ръб. Обърна се към Костас и челната му лампа освети жълтия шлем на приятеля му и аеродинамичните бутилки на гърба му, които съдържаха дихателната смес от три газа.
	— Чудесна находка. Такива парчета са разпилени надолу по склона. Амфори за вино от Родос, втори век преди новата ера.
	— Изключи си лампата. — Вниманието на Костас като че ли беше приковано от нещо пред него. — Погледни пак. И не мисли за амфори.
	Джак гореше от нетърпение да мине над останките, които бе видял в пясъка. Задържа се обаче пред обраслата с корали глава и се вторачи в хаоса от цвят и движение. Спомни си думите на професор Дилен, отпреди толкова много години, в Кеймбридж. „Археологията се занимава с подробностите, но не допускайте подробностите да скрият голямата картина“. Джак си даваше сметка за това още откакто за първи път бе отишъл да търси старинни находки, като малко момче. Това беше негова особена дарба открай време. Да вижда голямата картина. И да открива подробности. _Късметлията Джак._ Затвори очи, изгаси челната си лампа, после отново ги отвори. Имаше чувството, че е попаднал в различна вселена. Изобилието от цветове беше заменено от монотонно синьо, оттенъци на тъмнината на мястото на пъстрите червени и тъмнолилави тонове. Сякаш гледаше скица на художник, само с въглен, преди да положи цветовете, и вниманието му привлече формата, не детайлите вътре в нея, а целият силует. _Голямата картина._
	И го видя.
	— Боже!
	Премига пак, погледна. Нямаше грешка. Не един, два израстъка стърчаха нагоре от пясъка, извити, от двете страни на покритата с корали глава, симетрични, побелели от столетията в седимента. Спомни си къде са. Червено море. Източната граница на Египет, краят на древния гръко-римски свят. Отвъд се простираха приказни земи, земи на изкушения и ужас, на незнайни съкровища, на великани и пигмеи, на огромни зверове, зверове за лов и битка, които само най-храбрите биха могли да укротят, зверове, които могат да направят един мъж цар.
	_Това тук бяха бивни._
	— Е, Джак? Как ще обясниш какво виждаш?
	Джак преглътна. Сърцето му биеше лудо от вълнение. Заговори тихо, полагаше усилия да владее гласа си.
	— Това е elephantegos.
	— Какво?
	— _Елефантегос._
	— Да, слон. Статуя на слон.
	— Не е слон. Това е _елефантегос_.
	— Добре де. Каква е разликата?
	— В Египетската пустиня беше открито удивително писмо, на папирус — отговори Джак. — Морис Хибермайер ми го изпрати по имейл на „Сийкуест II“, докато плавахме насам. Попитах го дали в известните египетски папируси има нещо, което би могло да се отнася за корабокрушение. Сякаш инстинктивно е усещал, че ще открием нещо като това тук.
	— Няма да е за първи път — отбеляза Костас. — Той е странен тип, но не мога да отрека усета му.
	Мислите на Джак полетяха. Той протегна ръка и докосна върха на близкия бивен. Беше гладък като коприна, но ронлив. Като тебешир.
	— В писмото се споменава корабокрушение. Това е един от много малкото древни документи, в които се споменава корабокрушение в Червено море. Морис знаеше, че смятаме да се гмуркаме тук, преди да продължим към разкопките на Беренике…
	— И?
	— Пише за кораб, изпратен от Беренике, който потънал. Писмото трябвало да стигне до място, наречено Ptolemais Thêrôn, или „Птолемей на лова“, в превод. Това е бил преден пост, някъде на юг оттук, на брега на Еритрея. Оттам египтяните си осигурявали диви животни. Поради корабокрушението хората от предния пост не получили зърното, което очаквали. Писмото ги уверява, че в Беренике се строи друг елефантегос и той скоро ще потегли с провизиите, които са им нужни.
	— Елефантегос… — Искаш да кажеш…
	— Кораб за транспортиране на слонове. Слонски кораб.
	— Джак, отново ме обзема онова странно чувство… Онова, което винаги ме обзема, когато се гмуркам с теб. Казва се стъписване…
	— Погледна ли оттатък? Има още две обрасли с корали глави. Съвсем същата големина. Три, в редица. Колкото би трябвало да се очаква. Оковани и вързани, както биха били в трюма на кораб.
	— Казваш ми, че това нещо пред мен е слон? Истински слон? Не статуя?
	— Знаем, че слоновата кост може да издържи под вода, нали? Намирали сме бивни и хипопотамски зъби в Средиземно море. Освен това коралите в тези води растат доста бързо, много по-бързо, отколкото би се разпаднал слонски скелет. Вътре вече може и да няма кости, но коралите са запазили формата.
	— Чакай малко, Джак. Не забравяй, че съм прост инженер. Трябва да видя нещата с очите си. Тази археологическа находка като че ли ме слага на място. Имам чувството, че ще се разплача.
	— Ще се справиш. — Джак се вгледа в призрачното видение пред тях — едно от най-удивителните неща, които бе виждал. Включи отново челната си лампа. — Тези бивни няма да оцелеят дълго. Трябва да ги заровим отново. Преди това обаче спешно трябва да извикаме снимачен екип. Това тук е достойно за заглавие на първа страница.
	— Остави това на мен, Джак. Имам отворена линия за връзка със „Сийкуест II“.
	Джак погледна компютъра на китката си.
	— Остават седем минути. Искам да огледам онези амфори в пясъка. Ще ме виждаш.
	— Мисля, че за едно гмуркане преживяхме достатъчно вълнения.
	— Ще те чакам по средата на изкачването.
	— Ясно.
	Джак се издигна към пясъчното плато и се остави да го носи течението. Беше се усилило леко и беше вдигнало пелена от фина утайка на около метър от дъното, която почти скриваше амфорите от поглед. Пасаж стъклени риби висеше във водата пред него като прозрачен воал, после се раздели и се появи рифова акула — плуваше лениво над склона. Чу приглушения рев на извънбордовите двигатели на моторницата „Зодиак“ на повърхността — тя обикаляше в кръг. Думкане от лодката отбеляза петминутното им предупреждение. Джак погледна назад към Костас, който сега беше на двайсетина метра, после се спусна в пелената на седимента. Костас нямаше да го вижда, но мехурите от дишането му щяха ясно да показват местоположението му. Вгледа се напред, съсредоточен върху целта си — изпънати напред ръце, много бавни движения с плавниците. Идеално контролираше плаваемостта си. Изведнъж ги видя — редица от четири амфори, съвсем цели, полегнали в пясъка, втори ред малко зад тях. Издиша, изпразни дробовете си, като си даваше сметка, че животът му зависи от оборудването, което трябваше да му осигури следващата глътка въздух. Тъкмо заради тази опасност гмурканото беше станало негова страст. Спусна се надолу, после, малко преди да докосне дъното, пое въздух и възстанови неутралната си плаваемост. Амфорите бяха покрити със седимент и блещукаха на слънчевата светлина, която струеше от повърхността на четирийсет и пет метра над него.
	Видя още няколко реда амфори, после останки от палуба, почернели греди, които се показваха през пясъка. Пое дъх.
	— Проклет да съм!
	— Откри ли нещо? — долетя гласът на Костас.
	— Още едно древно корабокрушение.
	— Не може да бие елефантегос — отсече Костас. — _Моят_ елефантегос.
	— Само няколко старинни гърнета — отвърна Джак.
	— За теб никога не са „само няколко старинни гърнета“. Виждал съм те как изсипваш златото от такова гърне, за да се добереш до съда. Типичен археолог.
	— В гърнетата се крие историята — подхвърли Джак.
	— Повтаряш го непрекъснато. Аз лично винаги бих предпочел торба жълтици вместо глинено гърне. Е, какво откри?
	— Амфори за вино, около два века след онези, родоските, в елефантегоса. Тези са от времето на Август, първия римски император. Дошли са чак от Италия.
	Джак се оттласна към реда амфори. Вълнението му нарастваше.
	— Произведени са за износ, няма съмнение в това. Тапите все още са запечатани с оригиналната мазилка, с печатите на италианските винарни, които са ги произвели. Фалернско вино, наистина отлежало. Костас, мисля, че току-що ударихме джакпота.
	Погледна назад.
	Костас се бе издигнал над коралите и беше увиснал няколко метра над морското дъно.
	— Трябва да излизаме, Джак. Две минути до лимита за декомпресия.
	— Ясно. — Погледът на Джак шареше наоколо, попиваше всичко възможно през последните мигове преди да зазвъни аларменият звънец. — Всяка от тези амфори е струвала колкото роб. Има стотици. Това е скъпоценен товар. Нещо като римска Източноиндийска компания.
	— Искаш да кажеш, че наистина е пътувал към Индия? — Костас включи челната си лампа и съживи цветовете на морското дъно около Джак. — Това е истинско съкровище!
	Джак докосна една от амфорите. Усети вълнението, което го обземаше всеки път, когато докоснеше артефакт, недокосван от човешка ръка от древни времена. А корабокрушенията бяха най-вълнуващите находки въобще. Не натрупали се отпадъци на цивилизациите, не изхвърлени боклуци, а живи организми, изгубени в мига на катастрофата, в разгара на велико приключение. Което винаги бе придружено с риск. Този път зарът беше хвърлен зле. Кораб беше отплавал към коварните мусони, на пътешествие от хиляди мили през Индийския океан. Джак познаваше притеглянето на Изтока от собствените си предци, плавали по същите места за Източноиндийската компания. Наричаха това Начинанието на Индиите, най-голямото приключение от всички. Несметни съкровища. Нечувани опасности. А за древните залозите бяха дори по-високи. Там някъде се намирал огненият край на света. Така или иначе обаче, близо до самия му ръб, докъдето може да се достигне, имало съкровища, които биха засенчили богатствата дори на най-могъщ император и биха го изправили лице в лице с най-големите тайни, които човек би могъл да си представи — свещени еликсири, алхимия, безсмъртие.
	Разнесе се алармата — пронизително настойчиво дрънкане, което сякаш идваше от всички посоки. Джак пое дълбоко въздух и се издигна няколко метра над амфорите, после заплува към Костас.
	Щяха да организират разкопки. Безброй открития на археологията остават под радара на писаната история, защото са останки от прозаичното ежедневие, но тук бяха попаднали на нещо с огромно значение. Това корабокрушение би могло да се окаже повратен момент в историята, би могло да е определило дали Рим би могъл да управлява територии отвъд Индийския океан. Джак погледна Костас, който се бе вторачил в басейна от цветове в светлината на фенера му, която се отразяваше от пясъка, погледна и водолазния компютър, после си даде сметка, че Костас продължава да гледа втренчено, стъписан. Проследи погледа му към дъното.
	И тогава го видя. Жълто, лъщящо. Пясък, но не пясък. Фантастичен мираж. Премигна, после издиша и отново се спусна към дъното, докато коленете му не опряха пясъка. Не вярваше на очите си. И си спомни. Жалването на един римски император отпреди две хиляди години. „Всичките ни пари изтичат на Изток заради подправки и дрънкулки“.
	Погледна Костас. После пак надолу.
	_Морското дъно беше покрито със злато._
	Взе една блещукаща монета, приближи я до очите си. Беше златна, _ауреус_, сечена, но никога непускана в обращение. От едната страна имаше глава на млад мъж, силен, спокоен, уверен, че един ден Рим ще владее света. _Император Август._
	— По дяволите! — изруга Костас. — Кажи ми, че е истина.
	— Мисля — отговори Джак с хриптящ глас, — че намери своето съкровище.
	— Трябва да осигурим мястото — отвърна Костас и щракна ключ отстрани на шлема си. — Всички радио комуникации с външния свят спират. Не искаме никой да слуша какво си говорим. Дори на кораба ни. Тук има достатъчно злато да се финансира цял джихад.
	— Ясно — каза Джак и също щракна ключа на шлема си. Наслади се на момента. Огледа още веднъж златната монета — блестящо чудо на фона на редовете антични амфори наоколо.
	Костас беше прав. Джак беше археолог, не търсач на богатства, и беше пътувал къде ли не, но едва сега попадаше на такова съкровище. _И… римско._
	Вдигна очи, видя моторницата далече горе и сянката на „Сийкуест II“ на няколкостотин метра от брега. Посочи с палец нагоре и двамата започнаха да се изкачват един до друг. Джак погледна надолу, към отдалечаващото се дъно — подробностите се губеха в пясъка, амфорите не можеха да се различат от камъните и коралите. Бе мечтал за това от години — да открие останки, които да го върнат към най-големите приключения на древния свят, търсенето на невъобразими съкровища, съкровища, които изкушаваха изследователите до ден-днешен. Бе го обзело невероятно вълнение. Това беше основната движеща сила в живота му. Току-що бяха открили първия известен на света кораб със съкровище от древността. Видя, че Костас го гледа през водолазната маска с присвити в усмивка очи. Отново прошепна думите. _„Джак Късметлията“._


>	2.

	След три часа Джак наклони надолу носа на хеликоптера и описа широк полукръг около площадката за кацане на „Сийкуест II“. Увисна за момент на място, колкото да настрои навигационния компютър за насочване към египетския бряг, на около трийсет и пет морски мили в северозападна посока. Щяха да летят ниско, за да не допуснат азотът в кръвта им да образува мехурчета и да получат кесонна болест. Погледна покрай каската на Костас, който седеше на мястото на помощник-пилота, към „Сийкуест II“. На кърмата беше изписано „Труро“ — най-близкото пристанище до кампуса на Международния морски университет на Корнуол, Англия, в което беше регистриран, а над него се вееше флагът на университета — щит с котва, оформен по подобие на фамилния герб на Джак.
	Това беше техният основен изследователски кораб, построен по поръчка, за да замени първия „Сийкуест“, изгубен в Черно море. Отдалече приличаше на снабдителен кораб на военноморския флот. На предната палуба Джак видя хора от екипажа с бели униформи до бронирания купол на 40 милиметровото оръдие „Бреда“, което използваха за учебни стрелби. Неколцина от тях бяха бивши служители на английските специални военноморски части, които Джак познаваше от службата си във флота. Бяха близо до бреговете на Сомалия, където опасността от пиратски нападения винаги беше налице — след няколко дни щяха да приближат разкъсвания от война остров Шри Ланка. Във всяко друго отношение обаче „Сийкуест II“ беше изследователски кораб, последна дума на техниката, оборудван с последните водолазни и археологически технологии, с възможност за настаняване и лаборатории за екипаж от трийсет души. Корабът беше плод на десетилетия трупан опит. Бяха се събрали и заедно бяха измислили проекта за идеален изследователски кораб. Не за първи път Джак благодари мислено на благодетеля им, Ефрам Якобович, софтуерен магнат и страстен водолаз, който бе видял потенциала в идеите на Джак и бе направил дарението, което финансираше проучванията им по света.
	— На курса сме — обяви Джак по интеркома. — Можем да летим.
	Костас посочи хоризонта.
	— Напред!
	Джак се засмя и натисна лоста, за да наклони носа, после включи автопилота. Докато набираха скорост, погледна към мостика и видя Скот Макалистър, бивш офицер от канадската брегова охрана, който сега беше капитан на „Сийкуест II“. До него стоеше високо слабо момиче с дълга черна коса, която се развяваше от вятъра; беше закрило с длан очи от слънцето и им махаше.
	— Ребека се справя чудесно — отбеляза Костас.
	— Наистина. За първа експедиция намери мястото си повече от добре — отвърна Джак. — Още малко и ще започне да командва представлението. Впечатляващо за шестнайсетте й години.
	— В кръвта й е, Джак.
	Вече виждаха рифа — тъмносиният цвят на бездната постепенно преминаваше в тюркоазено, после се очертаваха кораловите образувания, достигащи почти до повърхността. Минаха над два подводни апарата „Аквапод“, които всеки момент щяха да се спуснат до гробището на древни кораби на петдесет метра дълбочина. Само след няколко часа акваподите щяха да са приключили пълното фотограметрично и лазерно проучване на терена — нещо, което би отнело седмици гмуркания и измервания на ръка в дните, когато Джак започваше кариерата си.
	След като излязоха от водата и се върнаха на „Сийкуест II“, Джак веднага започна видеоконферентна връзка с египетските власти, отговорни за античността, египетския военноморски флот и екипа от Института по археология на неговия приятел Морис Хибермайер в Александрия. Понеже „Сийкуест II“ беше планирал пътешествие до Пасифика още преди месеци, с разкопките щеше да се занимава друг кораб на Морския университет, а през цялото време наблизо щеше да дежури фрегата на египетския военноморски флот. Сегашните разкопки щяха да са третото попадение в проучванията на древни корабокрушения през последните няколко години, след останките от минойски кораб в Егейско море, останките на „Св. Павел“ край Сицилия и сега това. Джак много се надяваше да успее да се върне на мястото навреме, за да работи лично по разкопките, но сега се вълнуваше, че е задвижил механизмите. Отпусна се на седалката. Издишваше излишния азот от кръвоносната си система и усещаше как тялото му се възстановява след гмуркането. Беше уморен, но в чудесно настроение.
	Нямаше търпение да се добере до целта си — да види най-после това, което Хибермайер го караше да види от месеци на разкопките му в египетската пустиня.
	— Виж този остров. — Костас посочи гол скалист израстък в морето под тях, около два километра широк и с връх, висок няколкостотин метра, изпечени до бяло скали, без никаква видима растителност. Приличаше на място с екстремни условия, на което не би могло да има живот.
	— Това е Забаргад — каза Джак. — Известен и като остров Сейнт Джон. Древните гърци са го наричали Топазиос, или Остров на топазите.
	— По периферията на планината се виждат следи от минна дейност — отбеляза Костас.
	— Това е единственият древен източник на перидот, прозрачния зелен камък, наричан също и оливин — обясни Джак. — Островът е мечта на минералозите, израстък на земната кора. Китайците почитат перидота, защото е като нефрита, свещен камък. Смятали са, че лекува. Най-добрите образци са влизали в съкровищниците на императорите.
	— Престъпници ли са го добивали? — попита Костас.
	— Точно така. Това е майката на наказателните колонии — отговори Джак. — За повечето от затворниците тук това е бил краят на земята.
	Костас въздъхна.
	— Напомня ми за Алкатрас.
	— Тук плуването до брега е по-дълго, отколкото в Сан Франциско, и има повече акули.
	— Дали някой е успял да избяга?
	— Преди да опитам да ти отговоря… — Джак бръкна в предния си джоб и извади малък плик. Подаде го на Костас, който изсипа това, което беше вътре, в шепата си. Златната монета, която Джак бе взел от морското дъно — лъскава и идеална, сякаш идваше направо от работилницата.
	— Джак…
	— Взех я като мостра. Трябва да покажа нещо на Морис. Още от ученици ми говори как нищо не можело да се сравнява с находките от египетските гробници.
	— Доктор Джак Хауард, първи морски археолог на света, ограбва собствената си находка. Как ще реагират египетските власти, когато им кажа?
	— Власти? Имаш предвид хер професор доктор Морис Хибермайер, най-великия жив египтолог? Най-вероятно ще ме погледне със съжаление и ще ми покаже инкрустирана със скъпоценни камъни мумия.
	— Мислех, че харесвате само счупени гърнета… — Костас се ухили и вдигна монетата. — Защо ми я показваш?
	— Изображението от едната страна е на Август, първия римски император. Сега виж обратната страна.
	Костас обърна монетата. Видя в средата щит, от двете страни на които имаше копия. На върха на дясното имаше кълбо, което символизираше господството на Рим над целия свят. На лявото имаше aquila, свещения орел, за чиято защита легионерите се биели до смърт. Това бяха така наречените signa militaria, символите на римските легиони. Джак посочи надписа в средата.
	— Така. Сега прочети това, тук.
	Костас присви очи.
	— Signis Receptis.
	— Това означава „Знаци получени“. Тази монета е една от ценните емисии, от около 19 година преди Христа. Само няколко години след като става император Август се заема да консолидира империята след десетилетия гражданска война. Синът му, Тиберий, току-що е сключил мирен договор с партите, които владеят земите на днешните Иран и Ирак. Те се съгласяват да върнат символите, които са пленили от победените римски легиони години преди това. Август гледа на този акт като на негова лична победа и организира триумфално посрещане в Рим. За него това е голям пропаганден удар, макар и да е твърде късно да се помогне на мъжете, които са се сражавали под тези символи и не са имали късмета да загинат в сраженията, а са били пленени.
	— Това какво общо има със затворниците тук?
	— Връщаме се към 53 година преди новата ера. Рим все още е република, управлявана от триумвирата Юлий Цезар, Помпей и Крас. Всичко вече се разпада, бушуват лични съперничества и амбиции, които ще доведат до гражданската война. Важен се оказва военният престиж. Помпей има своя, след като е прочистил морето от пирати. Юлий Цезар ще получи своя след кампаниите в Галия. Крас е странната птица. Решава да търси слава на изток и да открие злато. Разликата е там, че Помпей и Цезар са опитни генерали. Крас е банкер.
	— Мисля, че мога да се досетя какво е станало.
	— Битката при Кара, близо до днешния Харан в Южна Турция. Едно от най-тежките поражения, понесени от римската армия. Като генерал Крас е нула, но легионите му са се сражавали за Рим и за честта си. Сражавали са се храбро, но са били пометени от конницата на партите. Поне двайсет хиляди са изклани, а всички ранени са били екзекутирани. Крас е убит, обаче един римски войник бил преоблечен като него и принуден да пие разтопено злато.
	— Подходящ край за банкер.
	— Поне десет хиляди римски войници са пленени. Тези, които не са екзекутирани, били изпратени в партската цитадела Мерв, където вероятно са строили крепостни стени. Това е връзката. Мини, кариери, робски труд. Съдбата на всички военнопленници в античността. Мерв не е ограден от морето както този остров, а се намира в пустинен район, където е днешен Туркменистан. По онова време едва ли някой е знаел какво има отвъд земите, завладени от Александър Велики през четвърти век преди новата ера, отвъд Индия и Афганистан. — Джак отвори компютърния дисплей между двете седалки и тракна няколко пъти с мишката, докато се появи образ. Представляваше опърлен от слънцето пейзаж с руини и прашни коловози, заобиколен от полуразрушена крепостна стена, на места приличаща на заоблен вал.
	— Ето това е останало от Мерв — каза той. — Това са стените на древната Маргиана, както се е казвал градът по времето на партите.
	— Приличат на земни насипи, не на зидария.
	— От кирпич са и са изграждани отново и отново. Върху полуразрушените останки са зидали пак. В някакъв момент може да са опитвали с мазилка, но не са успели. Открихме място, срутена стена, в която имаше бяло прахообразно вещество. Като цимент, който не е изсъхнал както трябва.
	— Кога си бил там?
	— За конференцията Трансоксиана, през април — отговори Джак. — Окс е древното име на голямата река, която тече там, Амударя, от Афганистан към Аралско море. Древните гърци и римляни го смятали за край на света. Конференцията беше за контактите между Запада и Централна Азия.
	— Имаш предвид Пътя на коприната?
	— Времето, когато китайски и централноазиатски търговци се появяват за първи път на места като Мерв скоро след като оттам минава Александър Велики.
	Костас се вгледа в снимката.
	— Чакай. Кой е това? Познавам тази жена.
	— Там е, за да даде представа за мащаба.
	— Джак! Това е Катя!
	— Беше председател на моята сесия от конференцията. Онова е изцяло в нейната сфера. Изучава древните надписи по протежение на Пътя на коприната. Тя ме покани. През април нямахме експедиции, така че нямаше защо да откажа.
	— Добре. Виждаш се с Катя пак. Заради това ли е всичко? Джак Хауард, подводен археолог, лети до купчина прахоляк насред пустинята. Туркменистан ли беше? Не мога да си представя нещо да е по-далече от древно корабокрушение от това тук.
	— Човек трябва да е в час с колегите си. — Джак се засмя и затвори дисплея.
	Костас изсумтя.
	— Все едно. Питах за римляните. Пленените римляни. Успели ли са някои от тях да избягат?
	— От остров Сейнт Джон…? Съмнявам се. Мерв обаче е друг въпрос. Едва ли някой от легионерите на Крас е оцелял до връщането на символите, повече от трийсет години след битката. В Рим обаче се носели слухове няколко поколения след това.
	— Какви слухове?
	— От тези, които чуваш, но не можеш да разбереш откъде идват. Слухове за група избягали пленници, легионери, заловени при Кара. Тези легионери не тръгнали на запад, към света, който ги бил изоставил, а на изток.
	— Вярваш ли на това?
	— Ако са оцелели през всичките тези години тежък физически труд в партската крепост, значи са били най-издръжливите. И са били римски легионери. Умеели са да оцеляват при дълги преходи.
	— Да видим. Посока изток. Това значи Афганистан. Централна Азия?
	Джак се замисли за момент.
	— Някои от слуховете идват от доста по-далече на изток. От древни анали на китайските императори. Това обаче ще трябва да почака. Почти стигнахме. — Джак посочи напред, към големия полуостров, който стърчеше в Червено море. — Това е Рас Банас. Напомня слонска глава. Мисля, че ще ти хареса.
	— Как да не ми хареса? — промърмори Костас. — Моят елефантегос! И през ум не ми е минавало, никога, че ще открия древни слонове под вода.
	— Гмуркай се с мен и ще видиш какво ли не.
	— Само ако оборудването е мое.
	— Разбира се.
	Джак пое контрол над машината и хеликоптерът започна да се снишава.
	— Вече виждам разкопките. Да, дори виждам Морис. Късите му гащи са като сигнален флаг. Ще кацна на скала, за да не предизвикаме прашна буря. Дръж се здраво.


	Когато слязоха от хеликоптера, видяха доста мрачен пейзаж — огромни терени изпечена от слънцето земя, разнообразявани единствено от отблясъците на морето в далечината. Въпреки усилията на Джак с приземяването си все пак предизвикаха пясъчна вихрушка и сега гледката се пречупваше през мъгла от фин прах, сякаш самият въздух се бе нажежил. На запад, към вътрешността, се виждаше силуетът на ниски планини, които бележеха границата на пустинята към брега и през който минаваше пътят към Нил. На изток назъбеният полуостров Рас Банас се извиваше в морето. В началото на залива, на няколкостотин метра от тях, се виждаха паянтовите бараки на египетски митнически пост, а от другата им страна имаше плитка лагуна, широка около километър, затворена откъм морето от тънък пясъчен нанос. Мястото сякаш наистина беше на границата на човешкото съществуване, подложено на анихилация от огненото египетско слънце.
	Костас застана до Джак, със сламена шапка и тъмни очила, и избърса прахта и потта от лицето си. Посочи към маранята.
	— Ето го, идва.
	Достолепна фигура изникна от прахоляка в подножието на малкото възвишение и тръгна към тях с протегната ръка. Беше по-нисък от Джак, малко по-висок от Костас, но докато Костас беше запазил широките рамене и силата на предците си от гръцките острови, Хибермайер не успяваше да се пребори с представата, че целият му живот се върти около наденичките и киселото зеле. Джак си даваше сметка обаче, че това е така само на пръв поглед, защото този човек беше непрекъснато в движение и притежаваше енергията на цяла малка армия.
	— Знамето още е на пилона, както виждам — промърмори Костас с усмивка.
	— Не казвай нищо. Нали си спомняш, че аз му дадох тези гащи? Те са свещена част от археологическото ни наследство и един ден ще бъдат изложени в музея. — Погледна възшироките панталони на Костас и твърде шарената му риза. — Освен това точно ти едва ли имаш право да говориш, с това хавайско облекло.
	— Само се готвя — отвърна Костас. — За там, където отиваме. В Пасифика, нали? Време за ваканция! Защо да не се облека подобаващо?
	— Да. Добре. — Джак се прокашля точно когато Хибермайер се появи и стисна енергично ръката му, после и ръката на Костас.
	— Хайде! — подкани ги и тръгна надолу по възвишението, без дори да спре.
	— Дотук с празните приказки — каза Костас и отпи вода от пластмасовата бутилка, която носеше.
	— Иска да ми покаже това място от месеци — подхвърли Джак, метна старата си брезентова чанта на рамо и тръгна след Хибермайер. — Нямам търпение.
	— Добре, добре! — Костас хвърли бутилката в хеликоптера и последва другите двама надолу по склона. Настигна ги на петдесетина метра от водата. Хибермайер свали малките си кръгли очила, избърса ги, после разпери широко ръце.
	— Добре дошли в Беренике. Курортът в края на вселената. — Посочи назад, към възвишението. — Там, горе, е храмът на Серапис. Тук, долу, е главната улица, изток-запад, така наречения decumanus. Градът е основан от Птолемей II, син на генерала на Александър Велики, който управлява Египет през трети век преди Христа и назовава града Беренике, на името на майка си. Процъфтява основно по времето на римския император Август, след това запада.
	— Къде е амфитеатърът? — Костас се озърна. — Не виждам нищо.
	— Виж долу.
	Костас разрови прахоляка с крак.
	— Е, какво толкова. Няколко парчета керамика.
	— Сега елате тук. — Последваха Хибермайер няколко метра към брега и той им показа разкопано място с размерите на голям плувен басейн. Сякаш някой бе свалил кожата на земята. Видяха останки от груби стени от корал и варовик, които очертаваха малки стаи и улички. Това бяха основи на древен град, но не безупречно разположен римски град като Помпей или Херкулан, а място без никакви архитектурни претенции, където стени и стаи бяха добавяни органично, според необходимостта. Хибермайер скочи с изненадваща пъргавина долу, върху дъска за ходене, подпряна над останките. Отиде до далечния край, дръпна голямо покривало, после разпери триумфално ръце.
	— Това е то, Джак. Мисля, че ще ти хареса.
	Появи се редица римски амфори, точно като онези, които бяха видели в морето тази сутрин, но очевидно много използвани и с множество счупени ръбове.
	— Всички са използвани многократно, както виждаш — отбеляза Хибермайер. — Предполагам, че са пътували до Индия, пълни с вино, после са върнати тук празни и са ги използвали като съдове за вода. Водата по тези места е скъпа стока. Най-близкият извор е в подножието на планината, на километри оттук. Нямаме дори електричество. Компютрите ни работят със слънчеви панели. И трябва да носим храната си от долината на Нил, както са правели в древни времена. Наистина те кара да разбираш миналото по-добре.
	— Прилича ми на лунна колония — промърмори Костас.
	Хибермайер върна покривалото на място и дръпна друго, до първото, като откри купчина тъмни камъни с големината на футболни топки.
	— Баласт — отбеляза. — Това е баласт от вулканичен произход. Този материал не се среща по тези места.
	— Баласт — повтори Костас. — Защо?
	— Кораб, натоварен с вино и злато, на път за Индия, би плавал чудесно. Натоварен само с подправки, ще подскача на вълните като коркова тапа. Нужен е баласт. Този камък е добит в Южна Индия.
	— Морис! — възкликна Джак и го тупна по рамото. — Трябва да те направим морски археолог.
	— Индия? — възкликна Костас. — Индия? Я обяснете.
	Джак се обърна към него.
	— В продължение на хилядолетия египтяните са получавали стоки отвъд Червено море, но винаги през посредници. Тогава, малко след като Александър превзема Египет и първите гръцки търговци се появяват по тези брегове, египтяните и гърците се научават да плават по Индийския океан, като използват мусоните. Заминавали от Египет със североизточния мусон и се връщали с югозападния, което отнемало около година. Било опасно и страховито плаване, но ветровете били предсказуеми като сезоните. Започнала удивителна епоха на морски открития. Първите гръцки търговци стигат до Индия малко след като е основан Беренике. След като римляните превземат Египет през 31 година преди новата ера, всичко се ускорява. При Август оттук са потегляли по триста кораба годишно. Инвестицията е била голяма, рискът — също, както при европейската Източноиндийска компания хиляда и петстотин години по-късно. Изнасяли са злато, сребро, вино, внасяли са скъпоценни камъни, подправки, пипер.
	— И не само — добави Хибермайер, изскочи от изкопа и избърса челото си от потта. — А сега да ви покажа това, което най-много исках да видите. Следвайте ме нагоре по хълма.
	Облъхна ги огнен порив на вятъра, от който очите им започнаха да парят. Костас се обърна с гръб, за да се предпази, после последва другите двама.
	— Говорихме за битката при Кара, в която Крас губи легионите си — каза Джак.
	— Винаги съм готов да слушам за пораженията на римляните — каза Хибермайер и се ухили.
	— Е… римляните не са управлявали Египет чак толкова зле. Ако не са били те, сега нямаше да си тук и да се припичаш на слънце край Червено море. Това място по принцип е римско.
	— Предпочитам Долината на царете — изсумтя Хибермайер.
	— Когато с Костас говорехме за Кара, се замислих за друго римско поражение — каза Джак. — Което не е било забравено от императорите. Загубените легиони на Вар, разбити в девета година от нашата ера в Тевтобургската гора.
	Хибермайер спря.
	— Там за първи път усетих вкуса на археологията като малък, докато търсех мястото на битката. Семейството ми имаше малка хижа недалеч, край Оснабрюк, в Долна Саксония.
	Джак засенчи очи и погледна Костас.
	— Римляните навлизат в Германия. Това са славните дни на Август. Възможностите изглеждат неограничени. В един момент всичко се обърква. Вар е неопитен като Крас и въвежда три легиона в непозната територия. Германците им устройват засада и ги ликвидират. Загиват поне двайсет хиляди души.
	— Защо го разказваш? — попита Хибермайер и продължи бавно нагоре по склона.
	— Заради западането на Беренике след император Август. Странно е, в разцвета на империята, когато римската икономика работи на пълни обороти. Все едно британското правителство да се изтегли от Източноиндийската компания в края на осемнайсети век, когато тя прави най-големите си печалби.
	— Поражението ги стряска сериозно — отбеляза Хибермайер. — Рейн става граница. Август едва не се е поболял заради тези изгубени легиони.
	Джак кимна.
	— Питам се дали Август не се е разколебал. Погледнал е на изток, към Арабия, към Индия, към земите отвъд това място, където всичко е било готово за завладяване. Погледнал е и си е казал — не. Империята вече е била достатъчно голяма. Не са можели да си позволят още едно поражение, а рисковете по тези места, цената на такова поражение, са щели да са огромни.
	— И не само във военно отношение — обади се Костас.
	— Още в какво?
	— Огромни състояния са били заложени, нали? Цели кораби злато и сребро. Това означава, че заинтересовани са били най-богатите, включително самият император. Какви са шансовете един кораб да потъне при плаване по тези места? Един на три? Един на четири? Какво ще стане, ако това се случи и императорът понесе тежка загуба? Негови собствени скъпоценности. Високорисково начинание, което се проваля, следва поражение и за легионите. Прекалено много е. И той прекратява операциите в Индия.
	— Това е чудесна идея — каза Джак.
	— Ще ти я продам за халба студена бира — отвърна Костас и си избърса челото.
	— Намери потънал кораб някъде там, пълен с монети или имперско злато, и може да ти повярвам — каза Хибермайер, докато крачеше решително нагоре по склона пред тях. Костас изгледа Джак въпросително, Джак се усмихна и продължи след Хибермайер.
	— Като стана дума за потънали кораби, благодаря за идеята, Морис — подвикна Джак и забърза, за да го настигне.
	— Какво?
	— Имам предвид превода, който ми изпрати по имейл. От архива, за Коптос. Древното корабокрушение. Елефантегоса.
	— Да, да.
	— Открихме такъв.
	— Много добре.
	— Открихме _елефантегос_.
	— А… добре. Хубаво. — Хибермайер спря, явно потънал в някакви свои мисли, кимна мъдро, после продължи да крачи.
	След няколко секунди спря отново, като закован, втренчи се в Джак и отвори уста стъписан. Джак се подсмихна на Костас и двамата продължиха да се изкачват по склона.
	Хибермайер ги отведе до ръба на друг голям изкоп, където вниманието му бързо беше привлечено от дейността, която кипеше пред очите им. Даде знак на група студенти и египетски работници, скрити на сянка под навес в единия ъгъл.
	Една мургава египтянка веднага се качи при тях. Косата й беше вързана отзад, под голяма сламена шапка. Заговори тихо с Хибермайер на немски. Той кимна и се обърна към Джак.
	— Нали помниш Айша? Копаеше с мен на некропола с мумиите във Фаюм. Сега е ръководителка там, но я повиках веднага щом открих това, което ще видиш след малко.
	— Поздравления за доктората. — Джак се ръкува с нея приятелски.
	— И за заместник-директорския пост в Института в Александрия — добави Костас.
	Джак се усмихна. Преди две години Айша беше най-добрата аспирантка на Хибермайер — природно талантлива археоложка, с повече търпение от Морис по отношение на подробностите, способна да отдели часове и на най-малкото парче тъкан от обвивката на някоя мумия, което Морис би зарязал почти веднага. Никога не му се подчиняваше, винаги владееше положението, при това без много шум. Беше идеалното му допълнение и той никога не се държеше надуто с нея. Джак си ги представи заедно за момент, но веднага прогони тази мисъл. Невъзможно. Морис никога не би допуснал такова отвличане на вниманието.
	— Сигурно ти липсва Ню Йорк — каза Костас. — Аз се връщам при всяка възможност.
	— Когато завърших Колумбийския, запазих апартамента — отвърна Айша. — Щом тези разкопки приключат за сезона, ще се върна в Ню Йорк, за да прекарам отпуската си там. В този апартамент уредихме Ребека да се срещне с Джак за първи път. През пролетта двамата живяха там.
	— За което ти благодаря още веднъж, Айша — каза Джак и й се усмихна. — Знаеш ли, че тя е с нас, на „Сийкуест II“?
	— Разбира се. Писа ми тази сутрин. Имаше коментар за ужасните шеги на приятеля ти.
	— Когато се върнеш в Куинс, поздрави бръснаря ми, Антонио — каза Костас тъжно. — На ъгъла на Четиринайсета и Двайсет и втора. Подстригва ме от десет години. Докато ходех на училище. Пет долара подстригването. Обръсна ме за първи път. Научи ме на всичко, което знам.
	— Разбира се, Костас — отвърна Айша и погледна към небето. — Следващия път, когато си запазя час за фризьор.
	— Няма нужда от час. Просто отиваш.
	Джак се засмя. Хибермайер нервничеше и Джак забеляза изражението му.
	— Добре, Морис. Покажи какво си открил.
	Хибермайер кимна на Айша, която ги отведе до ръба на изкопа и обясни:
	— Това е римска вила. Или по-скоро това, което се е смятало за вила по тези места. Собственикът е използвал най-добрите налични материали и е вложил доста пари. Стените са от блокове вкаменели корали, което е основен строителен материал тук, но те са покрити с плочи от гипс, които трябва да са били докарани с кервани от Нил. Малките колони са от египетски сив гранит, който е добит в планините западно оттук. Това, което наистина впечатлява, е, че е имал полиран дървен под, който няма нищо общо с римската традиция. Дървото е тик, от Южна Индия. Талпи от кораб, вкарани в повторна употреба.
	— Виждам и някои модерни удобства — отбеляза Джак и посочи към ъгъла, където копаеха работниците.
	— Това е резервоар за вода, вкопан в скалата и облицован с непропусклив цимент. До него има икономична версия на римска баня. Построил си е фригидариум, с глинени тръби в стените за изолация и хитроумна система за запазване на влагата в помещението.
	— Трябва да е прекарвал доста време в него — обади се Костас и избърса лицето си. — Не знам как човек може да издържи тази жега.
	— Не им се е налагало по половин година — отвърна Айша. — Това място е стояло неизползвано с месеци, между корабите, които са заминавали оттук с мусоните на север и които са се връщали с югозападните. Мисля, че собственикът е бил пътуващ търговец, който през повечето време е бил на път, и че за него това е било само място за отсядане, когато е идвал в района. Вероятно е имал нещо подобно и от другата страна, в Индия.
	— В Индия! — възкликна Костас.
	— Айша, покажи им, ако обичаш — настоя Хибермайер, който видимо се наслаждаваше на момента.
	Айша кимна и ги отведе до покривало под навес до ръба на изкопа. На една работна маса имаше множество находки, предимно парчета керамика.
	— Някои са индийски, тамилски стил — обясни Айша и подаде на Джак парче, прибрано в найлонов плик. — На това има тамилски надпис, вероятно думата „Рамая“. Това може да е името на самия търговец, но аз мисля, че е наименованието на римската общност в Южна Индия, името, което са й дали местните хора.
	— Мислиш, че собственикът е бил индиец? — попита Костас.
	— Или жена му — отвърна Айша. — Погледнете това.
	Посочи парче пясъчник, широко около трийсет сантиметра, силно ерозирало, но с все още видим релеф от едната страна. Представляваше жена със силно подчертани бедра и гърди, изобразена в движение, сякаш танцува между колони със спираловидни орнаменти под декоративен архитрав.
	— Когато я откриха, британският ми асистент я нарече „Венера от Беренике“ — каза Айша. — Типично западна гледна точка. Мога да се обзаложа, че е индийка. Декорацията и танцът несъмнено са от Южна Индия. Мисля, че не е класическа богиня, yakśi, индийски женски дух. Може да очакваш да откриеш подобно изображение в някой пещерен храм в Тамил Наду — най-отдалечената точка, до която знаем, че са стигали римските търговци по индийския бряг, в Бенгалския залив.
	— Вижте и това — Хибермайер посочи херметично затворен контейнер, до който имаше термостат. — Това е коприна.
	— Коприна? — учуди се Костас. — Искаш да кажеш коприна от Китай?
	— Така смятаме — отвърна Айша възбудено. — Смятаме, че коприната не е стигала до Римската империя само през Персия, по суша. Пристигала е и по море, през индийските пристанища. Изглежда, търговците са напускали Пътя на коприната в Централна Азия, спускали са се на юг, през Афганистан и после по Инд и Ганг са стигали до пристанищата, където са ги чакали търговци, като този тук. И, да, Костас. Така Китай се доближава една идея по-близо до Римския свят.
	— Може би там е отивало всичкото злато — каза Костас. — Не за купуване на пипер, а за коприна.
	— Още една чудесна идея — промърмори Джак.
	— Открий останки на кораб от тази търговия и ще си струва проучването — добави Хибермайер. — Дори аз ще го призная. Кораб на нещо като древна Източноиндийска компания.
	— Мисля, че тук сме на крачка пред теб, старче — отвърна Костас, подритна един камък и погледна Джак. Хибермайер обаче продължи напред, до другия край на изкопа, взе едно алуминиево куфарче и внимателно го донесе при тях. Вече се потеше обилно.
	Костас вдигна един камък и го огледа. Беше син със златни точици.
	— Вижте това.
	Айша го погледна и възкликна:
	— Това е лапис лазули! Морис! Виж! Костас намери лапис лазули!
	Хибермайер остави внимателно куфарчето на земята и взе камъка от Костас, сложи си очилата и го заоглежда от всички страни, след като го избърса.
	— Боже! — промърмори. — Превъзходно качество. От Афганистан. Това е още едно парче от пъзела. Търгували са и с това. Лапис лазули също е струвал цяло състояние.
	— Месеци методични разкопки и нямаше да го намерите — каза Костас и изгледа Хибермайер с нетрепваща физиономия.
	Хибермайер присви очи.
	— Къде го намери, ако мога да попитам?
	Костас посочи в краката си и се ухили.
	— Просто трябва да знаеш къде да търсиш.
	Хибермайер изсумтя, после внимателно сложи камъка в един поднос с находки.
	— Явно си прихванал нещо от уменията на Джак. А сега — истинското съкровище.
	— Има още? — попита Джак.
	Хибермайер посочи куфарчето.
	— Очаквах пристигането на „Сийкуест II“. Нужна ни е напълно обзаведена лаборатория, инфрачервени прибори, уреди за спектрален анализ. Нужно ни е място, където да проучим това както трябва — каза той и избърса лицето си. — Приключихме тук за сезона. Стана прекалено горещо. Шефът на египетските работници ще консервира обекта. С Айша вече сме се сбогували с хората, събрали сме си багажа и сме готови да тръгваме.
	— Искаш да кажеш, че можете да тръгнете веднага? — попита Джак.
	— Имате две свободни каюти, нали?
	— Разбира се. Ще се свържа с капитана. Можете да сте с нас, докато сме в Индийския океан.
	Костас погледна Хибермайер скептично.
	— Как ти се отразява морето? Може да ни застигне мусон.
	— Добре ми се отразява. — Хибермайер погледна многозначително Джак. — Бих се тревожил за него.
	— Не се е случвало от години — отвърна Джак навъсено. — Откакто бяхме деца, Морис. И онова беше малка лодка с платно. Беше я направил ти. Много лошо при това.
	Айша изгледа Джак с широко отворени очи, с нещо като усмивка на устните.
	— Добре ли чувам? Прославеният Джак Хауард страда от морска болест?
	— Смята, че е частица от Нелсън — каза Костас. — Лорд Нелсън, най-великият адмирал на Англия, е имал жестоки пристъпи всеки път, щом потегли по море.
	— Не страдам от морска болест — възрази Джак. — Просто бях съпричастен с детските си герои.
	— Е, добре — отвърна Хибермайер. — Защото това, което имам тук, в куфарчето, няма да ти остави много време да зяпаш хоризонта. Наистина ли ще ни заведеш до Арикамеду?
	— Къде? — Костас изгледа подозрително Джак. — Изглеждаш странно.
	Джак се прокашля.
	— Мястото в Югоизточна Индия, до което са пътували римляните, отплавали оттук. Удивително място. Индийската правителствена археологическа агенция планира там нови разкопки. Аз съм официален съветник на подводния им отдел и обещах да се отбия при тях следващия път, когато „Сийкуест“ е в Индийския океан. Морис и Айша никога не са стъпвали там и ще е глупаво да не им дадем тази възможност, след като бездруго ще са с нас на борда. Вече се свързах с нашия човек в Арикамеду и предупредих.
	— Мислех, че ще изпробваме новия ми подводен апарат край Хавай — промърмори Костас. — И ще намерим хубав плаж, за да си направим малък бар с палми отпред някъде там.
	— Преди това ще имаме малко отклонение — отвърна Джак.
	Костас го изгледа.
	— Да. Отклонение. Разбира се.
	Джак погледна гравюрата на танцуващия женски дух, после парчето с тамилския надпис, _Рамая_. Сложи го внимателно на масата, после вдигна поглед към другите.
	— Е, ако сте готови, мисля, че можем да тръгваме. Колкото по-бързо, толкова по-скоро ще узнаем какво държиш в това куфарче.
	Хибермайер го вдигна. Джак и Костас грабнаха двете раници, оставени край палатката. Айша взе куфарче и една по-малка чанта. Махнаха на хората в изкопа и тръгнаха надолу по склона към хеликоптера. Хибермайер отново изглеждаше потънал в мисли, но изведнъж се закова на място, остави куфарчето и се вторачи в Джак.
	— Току-що си спомних. Когато стана дума за лодката. И за пътуването до Южна Индия. Ти имаш минало, свързано с онова място, нали? Твоят прапрадядо? Войникът? Той е открил нещо в джунглата някога, през деветнайсети век. Говореше за това, когато бяхме ученици. Как би искал да отидеш на онова място. Доколкото си спомням, беше някъде в Тамил Наду. Източен Гхатс. Ако стигнем до Арикамеду, няма да е толкова далече оттам.
	Джак се вгледа в Хибермайер.
	— Винаги съм искал да опитам да науча повече. Това ми е страст. Прав си. Възможността е твърде добра, за да я пропусна. Мисля, че ще се договоря с Археологическата агенция на Индия. И има връзка с римляните, сигурен съм. Чувствам го инстинктивно.
	— О-хо! — изсумтя Костас. — Не било само отклонение значи. Имаме и инстинкт. Това е сериозно.
	Джак се засмя, остави раницата, бръкна в чантата си и извади малък кафяв плик. Улови ръката на Хибермайер, обърна я с дланта нагоре и внимателно пусна в нея златната монета. Айша изпъшка, Хибермайер вдигна монетата и слънцето заблестя ослепително върху изображението на императора от едната страна.
	— Предположих, че си открил нещо такова, Джак. Пусна куп намеци. Познавам те много добре. — Вгледа се в монетата. — Фантастична е. Онези порутени стени, останките на древен Беренике, разказват човешка история, но мястото всъщност е свързано с това, което е минавало оттам, баснословни съкровища, богатството на империята. За да разбереш какво всъщност се е случвало, трябва да уловиш в ръка нещо такова. Да уловиш съкровище. То е горивото на това място — съкровище с нечувани размери.
	— И морето е пленило един товар в мрежите си — каза Костас.
	— Има още от тези монети? — попита Хибермайер.
	— Хиляди — отговори Джак. — И всички са неупотребявани. Имперско злато.
	— Там е основният товар, не са случайни екземпляри — добави Костас.
	Хибермайер се усмихна широко и сложи ръка на рамото на Джак.
	— Поздравления, Джак. Помниш ли как те наричах, когато бяхме деца? Джак Късметлията. — Върна му монетата, взе куфарчето, улови Костас за лакътя и го задърпа надолу към хеликоптера. — А сега ми разкажете за тези слонове.
	— Няма да повярваш.
	— Опитай.


>	3.

	Три дни след това Джак застана на мостика на „Сийкуест II“, облегна се на парапета и се загледа към източния хоризонт. Слънцето изгряваше в ясно небе за първи път, откакто бяха излезли от Червено море, и Джак се радваше на топлото сияние, което се отразяваше от водната повърхност. Тези три дни не бяха от най-добрите според него. Мусонът ги връхлетя веднага щом заобиколиха Арабия и се отправиха към южния нос на Индия. Единственото положително нещо беше скоростта на кораба, когато вятърът духаше по посока на движението им, Джак не можеше да проумее как древните гръцки и египетски моряци са се справяли — газели са във водата в корабите си, изливали са я през борда с ведра, на стотици мили от брега, а единствената им навигация е била посоката на мусона. Изисквал се е невероятен кураж, а изчезването на сушата от поглед вероятно е било най-големият им кошмар. Особено ако са страдали от морска болест. Джак преглътна с усилие и опита да забрави последните седемдесет и осем часа.
	Най-лошото не се бе случило, но беше на косъм. Чувстваше се ужасно уморен, донякъде и като оцелял след почти фатална болест, който е получил нов шанс за живот. Освен това преживяването беше поучително — часовете, прекарани на това място, бръснещият вятър, носещ дъждовни капки, вълните и трепкащата чернота, която изглеждаше безкрайна.
	През вратата на мостика се показа главата на капитана: държеше вдигаща пара чаша.
	— Навлизаме в пролива Полк. Ще дойде лоцман, който ще ни преведе през него, така че обявявам извънредно положение на кораба. Флотът на Шри Ланка обстрелва лодките на тамилските тигри в близост до южния нос и ще попаднем в обсега на стрелбата.
	— Ясно. Благодаря.
	Джак взе чашата и пак се обърна към морето. Видя как моторницата с лоцмана изравни майсторски скоростта с тази на кораба и застана до борда, после как качиха лоцмана на борда. Сега виждаше суша и от двете страни — най-южния нос на Индия и северния бряг на Шри Ланка. Теснините напред бяха били друго препятствие пред древните моряци с опасните си плитчини и рифове. След това обаче краят на плаването бил близо — мястото, където са срещали търговците от Изтока, от Крисе, полумитичната земя на златото, от най-далечните места, известни на западняците.
	Джак си погледна часовника. Морис беше обещал да покаже находката си тази сутрин, преди да стигнат до римския археологически обект, Арикамеду. Двамата с Айша не излизаха от лабораторията на кораба и опитваха да сглобят находката си от разкопките в Египет. Джак изгаряше от нетърпение да слезе при тях и щеше да го направи, след като си допие кафето. Особено сега, когато вътрешността на кораба вече изглеждаше нормална, а не бе клатещият се кошмар от последните три дни.
	Докосна го ръка и Джак се обърна. Беше Ребека. Беше с джинси и тениска с емблемата на университета.
	— По-добре ли си? — попита го.
	Джак кимна и се усмихна. Акцентът й беше американски, в гласа й се бе появила дълбочината, която бе пленила Джак в мига, в който я бе доловил в гласа на майка й. Ребека имаше черна коса като на Елизабет, но и сините очи на Джак. В тях имаше тъга, която винаги щеше да бъде там, и Джак не можеше да не страда заедно с детето, преживяло загубата на майка си и израснало далече от родителите си. Самият той бе разбрал, че е баща, едва след ужасяващите обстоятелства, при които Елизабет бе изчезнала и беше загубила живота си в Неапол година преди това.
	Елизабет го бе изоставила преди шестнайсет години, защото се бе поддала на натиск от семейството си да се върне в Неапол, и Джак си даваше сметка, че не е имало как да установи, че е бременна, преди отново да я засмуче тъмният подземен свят, от който така и не бе успяла да се измъкне. Не бе искала да отгледа дъщеря си в онзи свят и затова я бе изпратила в Ню Йорк.
	Ребека бе станала силно и самоуверено момиче под попечителството на приятели на майка й, а когато Елизабет й бе обяснила защо е така — мрачната сянка на живота й в Неапол — бе проумяла, както може да проумее само дете, погълнато от вълненията на собствения му живот. Смъртта на майка й обаче я покруси жестоко и след като Джак се срещна с Ребека за първи път в Ню Йорк, приятелите му в университета бяха станали нейно второ семейство. Той отиде с нея до Неапол, за да присъстват на службата в памет на майка й, организирана от колегите й от Археологическото управление. Службата беше в подножието на вулкана Везувий, над римския обект, по който Елизабет бе работила цял живот, и града, чиито тъмни пипала бяха отнели живота й. Джак беше наясно, че те още са там. Нямаше да има възмездие. Точно този цикъл на насилие беше отровата, която я бе убила. Решението, което Елизабет би одобрила повече от всичко друго, беше да отведе дъщеря им със себе си и да й създаде нов, вълнуваш свят, с чиято помощ миналото да бъде опаковано и складирано на място, от което никога да не може да се върне при нея. Джак нямаше представа дали Елизабет е имала намерение да му каже за дъщеря им, но не можеше да си позволи да мисли за това. Сега негова отговорност беше щастието на Ребека. Хвана ръката й и отговори:
	— Добре съм. Просто трябва да си почина.
	— След тези три дни? Ти? Татко… — Наскоро беше започнала да го нарича така. — Аз съм ти дъщеря. Не е нужно да се правиш на герой.
	Джак посочи книгата в ръката и.
	— Коя е?
	— Авторът е Козма Индикоплевст. Индикоплевст означава, че е плавал в Индийския океан. Бил е египетски монах, дошъл тук през шести век от нашата ера. Проучвах материалите, както заръча. Нали съм ти асистент. Открих тази книга в библиотеката ти.
	— И какво пише за Шри Ланка?
	Ребека отвори книгата и започна да чете:
	— „Тъй като островът е с централно местоположение, често го посещават кораби от всички части на Индия, също от Персия и Етиопия. И той изпраща много свои кораби. От най-далечни земи, говоря за Циница, получава коприна, алое, карамфил и други продукти, които се доставят на пазарите от тази посока. И островът получава внос от всички тези пазари, които споменахме, и ги препраща в далечни пристанища, като същевременно изнася своите продукти и в двете посоки. По-далеч е земята на карамфила, после е Циница, която произвежда коприната. Отвъд това няма други земи, защото от изток тези са заобиколени от Океана“.
	Затвори книгата.
	— Добре, Циница е Китай. „Земята на карамфила“ е Индонезия. На практика казва, че Шри Ланка е била нещо като клирингова къща, по средата между два свята. Капитан Макалистър подсказа да погледна Хартата на адмиралтейството. Видях колко опасен е този проток, истински капан за по-големите кораби. Тоест от писаното от Козма излиза, че корабите от Египет са идвали тук, претоварвали са стоката си на местни лодки и са чакали. Местните лодки са я прекарвали през плитчините до другата страна, там са я натоварвали на големи кораби от Бенгалия, Индонезия, дори Китай. После същото се е случвало в обратен ред. Можеш да си го представиш как е ставало: големите тромави римски кораби са били където сме ние сега, а ей там са китайските джонки, всевъзможни канута и катамарани, и какво ли не. Готино, нали?
	— Доста — съгласи се Джак с усмивка. — Козма е писал петстотин години след римските търговци в Беренике, но в общи линии се е случвало същото, до завладяването на Близкия изток и Северна Африка от арабите, което прекъсва пътищата до Индия. Описанието на Козма за древната търговия по тези места е най-подробното, с което разполагаме. Отлична работа, асистент!
	— Мисли извън коловозите. Така казва чичо Костас.
	— Чичо Костас — повтори Джак.
	— Хайми смята, че много приличам на теб. Не знам дали това е похвала, или не.
	— Кой?
	— Хайми. Старият ти приятел хер професор доктор Хибермайер. Айша го нарича така. Хайми.
	— А, ясно. — Джак поклати глава — Хайми.
	— Айша е влюбена в него, нали знаеш?
	— Един момент. Едно по едно.
	— Искам просто да те подкарам на по-бърза скорост. Последните три дни си се отвеял.
	Джак се засмя.
	— Е, просто чаках. Хайми се е заровил като къртица в това, което прави. Такъв е, откакто го познавам. Винаги ми се обажда, когато открие нещо, и настоява да ми го покаже, аз се съгласявам, и тогава му идва наум, че му е нужно още време, за да е абсолютно сигурен. Така че изчаквам да дойде да ме види лично поне три пъти. След това съм наясно. Това е тънко изкуство.
	— Заклеха ме да си мълча. Бих могла да ти кажа какво е, но не мога. Такова беше условието да ме пусне да им помагам в лабораторията.
	— Това също е част от играта. — Погледна я в очите и заговори внимателно: — Мислех си за майка ти през последните няколко дни. Знаеш, че не бях във връзка с нея още отпреди да се родиш и когато я видях миналата година, беше за много кратко, на разкопките в Херкулан. Имам обаче чудесни спомени с нея, когато бяхме заедно преди всичките тези години — като любим стар филм, който си остава същият. Сега и ти си в този филм. Сякаш сме едно семейство, заедно. В теб виждам много от нея.
	— Когато ми каза за теб… стана последния път, когато я видях… — отвърна Ребека, — думите й бяха горе-долу същите, но по твой адрес. Планираше да се свърже с теб след шестнайсетия ми рожден ден. Каза, че щяла да го направи, когато съм достатъчно голяма, за да мога да се грижа за себе си. Изчезна месец преди рождения ми ден.
	Ребека погледна Джак с големите си очи, после го прегърна и облегна глава на рамото му.
	Джак я притисна до себе си и се усмихна.
	— Може да е била права. Може в теб да има и част от мен.
	— Не онази, която страда от морска болест, надявам се.
	— Не страдам от морска болест.
	— Да. Разбира се, че не страдаш. — Опря гръб на стената на мостика и извика: — Доктор Джак Хауард, известен морски археолог и бивш командос, страда от морска болест!
	— Време е да се връщаш на училище — изсумтя Джак.
	— Ха! Тук е открито море. И това прочетох. В открито море не важат никакви закони.
	Зад гърба й се появи капитан Макалистър, сложи длан на рамото й и се усмихна на Джак.
	— Млада госпожице, тук важи само един закон и това е законът на капитана. Всеки регистриран на борда пасажер под осемнайсет години е моя лична отговорност. — Тикна в ръцете й стар месингов секстант. — Урок по навигация в шестнайсет нула-нула.
	В този момент на няколкостотин метра откъм десния борд проблесна бяла светла ивица.
	— Трасиращи куршуми — процеди капитан Макалистър. — Всички вътре.
	Пусна ги да влязат в рубката и затвори вратата, после спусна металните защитни брони над страничните прозорци. Взе бинокъла си и започна да оглежда далечината през бронираното предно стъкло.
	— Вероятно има престрелка на километър-два оттук. Далече е, но по-добре да вземем мерки, вместо да съжаляваме.
	— Бен ме научи да стрелям с флоберка — отбеляза Ребека.
	— Не мисля, че с флоберка ще изплашиш тамилските тигри — изсумтя Макалистър; продължаваше да се взира в далечината през бинокъла.
	— Надявам се, че си слагаш наушници, когато стреляш? — каза Джак.
	— Мога да се грижа за себе си. — Тя се обърна и тръгна към задния люк, през който се слизаше към пасажерските каюти.
	— Може наистина да има нещо мое у нея — промърмори Джак и погледна Макалистър извинително. — Деца!
	— Хайде, татко — извика Ребека. — Чакат те в лабораторията. Всъщност дойдох да ти кажа точно това. Помогнах на Айша да приключи. Ще ти хареса. Това е моят подарък, задето ме спаси от училище.
	Нетърпение обзе Джак и той се обърна към Макалистър:
	— Скот, обади ми се, когато излезем от пролива. И нека подготвят зодиака. Срещата ни с хората от Археологическата агенция на Индия е в девет утре сутринта в Арикамеду. Не искам да я пропусна.
	— Няма, Джак. — Макалистър кимна към люка отзад. — По-добре тръгвай с шефката.


	Главната лаборатория на „Сийкуест II“ беше с размерите на класна стая и се намираше под пасажерските каюти и над машинното отделение. Мокрото почистване и консервирането на находките ставаше в помещение отзад, в което имаше два резервоара за обезсоляване на дървени компоненти и други артефакти, твърде деликатни, за да бъдат извадени от водата. Джак смяташе комплекса за нещо като полева болница за стабилизиране на находките, преди да бъдат предадени за дългосрочно третиране в музея на Института в Картаген на Средиземноморския бряг или в кампуса в Англия. Лабораторията представляваше съоръжение за сухо почистване на находки, като керамиката, които могат да бъдат вадени от водата за кратки периоди. След това имаше помещения за анализи, включително спектроскопия, тънкопластова петрология и масспектрометрия. Комплексът беше предназначен за откриване на отговори на важни въпроси по време на разкопки, когато времето не достига.
	Джак последва Ребека в лабораторията. Четири дълги маси с фиксирани за пода крака бяха сложени една до друга, така че да образуват голяма повърхност. Над тях имаше осветително тяло, от което няколко волфрамови лампи обливаха масите долу с мека светлина. Айша и Хибермайер бяха един до друг, приведени към статив с фотоапарат. Айша наместваше нещо върху черен картон пред обектива, Хибермайер беше залепен за окуляра и държеше дистанционното за снимане. Приличаха на хора, които се прегръщат по някакъв странен начин. Ребека погледна баща си и ги посочи, сякаш за да покаже, че е дотук. Двамата изчакаха Хибермайер да направи снимката и Айша да върне предмета на масата. Хибермайер се обърна към тях.
	— Джак! — Лампите от таванна придаваха на лицето му трескав вид, очите му бяха зачервени. — Съжалявам, че те държах на тъмно толкова време. Просто исках да съм абсолютно сигурен.
	Ребека заобиколи масата и седна на стол от другата страна, между куп книги и бележници. Костас също беше повикан и влезе през вратата малко след Джак, след което отидоха до масата. На плота имаше стотици парченца керамика, от съвсем малки, по сантиметър-два, до доста по-големи, колкото малка чиния.
	— Пъзел ли редим? — попита Костас.
	Пулсът на Джак се ускори.
	— Ostraka! — Наведе се над масата.
	Айша посочи на Костас един стол и обясни:
	— Това е гръцката дума за парче керамика. Археолозите обаче я използват за парчета керамика, върху които има надписи, когато керамиката е била повърхност за писане. В древния свят папирусът е бил доста скъп и се е използвал само при специални случаи. За ежедневни нужди, за обикновени бележки или писма, за чернови просто намираш най-близката ненужна амфора и я чупиш.
	Джак обиколи масата, вперил поглед в парчетата.
	— Това са фрагменти от римска амфора, от Италия, между първи век преди и първи век от новата ера. Същата като амфората за вино, която видяхме в Беренике. Надписите са на гръцки, както може да се очаква да е в Египет по това време. Откакто Александър завладява страната, гръцкият става универсален език. И всички надписи като че ли са писани от една и съща ръка. Предполагам, че си открил тези фрагменти в къщата на търговеца, която разкопаваш?
	Очите на Хибермайер блестяха.
	— Удивително е. Още не мога да повярвам. — Млъкна и впери нетрепващ поглед в очите на Джак. — Готов ли си? Добре. Това е единственият известен наистина древен текст от Periplus Maris Erythraei, единственият, който наистина датира от римския период, когато всъщност е писан.
	Джак изпъшка. „Перипъл на Еритрейското море“. Най-големият пътеводител, оцелял от античността. И би могло да се очаква нещо такова да бъде открито в Беренике, преден пост в края на империята. Не велико произведение на литературата, не загубена история или том поезия, а пътеводител, маршрут за морски капитани и търговци. Прокашля се и попита:
	— Копие или чернова?
	— Чернова.
	Джак изпухтя. _Чернова._ Още по-необичайно.
	Черновата би могла да означава корекции, материал, който е отпаднал от последната версия. Всички неизгладени бележки, които после изчезват. Безценни думи и фрази. Втренчи се в Хибермайер.
	— Не смея да попитам… откри ли нещо неизвестно?
	Хибермайер щеше да се пръсне от вълнение.
	— Открих го само няколко дни след началото на разкопките в Беренике. Помниш ли когато опитах да говоря с теб в Истанбул? Тогава нямах представа още колко парчета ще открием и колко време ще отнеме. Беше урок по търпение. Нямаше да се справя без Айша. — Обърна се и я погледна, тя кимна. Протегна ръка към един пулт на стената и натисна един бутон. Екранът показа компютърно генерирано изображение на парчетата в 3D, в пълен безпорядък.
	— Така изглеждаха при разкопките в древната вила. Наричаме помещението „архив“, но по-скоро е било нещо като кабинет. Предполагаме, че след като е написал текста на парчета от амфори, авторът го е прехвърлил на папирус и е захвърлил глинените парчета в ъгъла. Някои са оцелели почти непокътнати, други са счупени. Дадох си сметка, че ще се наложи да регистрираме местоположението на всяко парче спрямо останалите на място, ако искаме да има и минимален шанс да ги сглобим в едно цяло. Айша се зае с това и свърши чудесна работа.
	— Някой ще ме осветли ли? — обади се Костас.
	— Maris Erythraea, Еритрейско море, е днешното Червено море — отвърна Айша. — За древните това е било морето на изток от Египет — Червено море. Индийският океан, това, което е отвъд. Periplus означава да плаваш по море и е означавало морски пътеводител, маршрут.
	— Морски пътеводител за Еритрейско море — промърмори Костас.
	— Това наистина е един от най-удивителните документи, оцелели от древността — добави Джак. — Пътеводителят не е написан от някой аристократ, нито от Клавдий или Плиний Стари, а от работещ човек, здраво стъпил на земята. Въпреки това разказва за пътешествие, което е много по-голямо от всяка фантазия за Одисей или Еней, реален разказ за пътешествия и търговия с далечните земи на древния свят. Перипълът е изглеждал доста неправдоподобен, докато археолозите не започват да откриват гръцки и римски останки по местата, където сме сега, в Южна Индия.
	— Значи този тип, чиято е вилата, търговецът, е авторът? — попита Костас.
	— Убеден съм в това. — Хибермайер превключи конзолата и показа въздушна снимка на разкопаната вила в Беренике, която бяха посетили преди четири дни, над древното пристанище на Червено море. — От римска монета, положена в основите, знаем, че стаята с архива е била построена малко след 10-а година преди нашата ера и къщата е била изоставена след 20-а година от нашата ера. Понеже парчетата не са били изхвърлени от стаята, предполагаме, че текстът датира преди изоставянето, през първите години на император Тиберий.
	— Искаш да кажеш, когато търговията започва да запада? — каза Костас. — Какво говорихме в Египет преди няколко дни? За императора, който спрял движението на скъпите метали?
	— Така е, но не мисля, че тази къща е била изоставена заради това. Всичко говори, че този човек е бил възрастен, че се е оттеглил от активен живот. Айша?
	— За щастие, имаме на разположение много материали — каза тя. — Преди тази находка най-ранният оцелял текст на Перипъла е средновековен препис от десети век от нашата ера и той се изучава в превод от деветнайсети век. Това, което открихме, потвърждава мнението на мнозина учени, но добавя и фантастично ново измерение. Най-напред, от речника, от сравненията, става ясно, че авторът е бил египетски грък. Второ, няма никакво съмнение, че самият той е плавал по маршрутите, описани в Перипъла, на юг покрай Африка, чак до Занзибар, после покрай Арабия до Северозападна Индия, с помощта на мусоните, до Южна Индия. И го е правил достатъчно пъти, за да познава навигацията, макар да е ясно, че е търговец, а не морски капитан. Целта му основно е да даде имена на пристанищата, да обясни как се стига до тях, да изброи стоките, които се търгуват там. В Южна Индия това основно са скъпите метали, тоест златни и сребърни римски монети, които се разменяли срещу пипер и фантастично разнообразие от други подправки и екзотични стоки, някои от които доставяни от наистина далечни земи.
	— Някаква идея с какво е търгувал самият той? — попита Костас.
	— Помниш парчето коприна, което ти показахме на мястото на разкопките, нали? Смятаме, че е това. Вероятно е имал контакти с най-отдалечените места и с търговци, които са идвали на запад през пролива Малака от Южнокитайско море или са се спускали през Бактрия, днешен Афганистан, от Централна Азия. На юг от Пътя на коприната.
	— Разбрах. — Костас кимна. — Книгата е нещо като пенсионерски проект. Написал я е, споминал се е, къщата е обявена за продан, но не е имало кой да я купи.
	— Красноречив както винаги. — Хибермайер намести малките си кръгли очила на носа си. — За разлика от типичните търговци от Еритрейско море, този не се е оттеглил в Александрия или Рим, а е останал в египетското пристанище, което вероятно е било негова база през целия му активен живот. Може да са му дали и някаква административна роля, може би на duovir, префект на града, за да следи какво се случва там извън сезона, когато там не е оставал почти никой. Малцина обаче богати хора, които са можели да си позволят вила, са имали желание да живеят в Беренике, и къщата му е станала непривлекателна, особено след като търговията е започнала да се свива.
	— Може да не е умрял там. — Ребека погледна Айша, която кимна окуражително. — Айша смята, че е имал жена индийка. На едно от парчетата е изписано индийско женско име, Амрита. Показа ми снимки на някои от нещата, които са открили, други парчета, с тамилски надписи, парчета индийски текстил, керамика от Южна Индия. Може би Перипълът е бил последната му дума като търговец и след като го е свършил, е взел семейството си и е заминал на изток.
	Костас потри брадичката си.
	— Хубава мисъл. Може би след толкова много време търговия в Индия се е слял с местните.
	Вниманието на Джак беше привлечено от няколко дребни парчета, сложени близо едно до друго, явно останки от две по-големи.
	— Вижте това! — каза той. — Удивително! Тук се различават думите Ptolemais Thêrôn, или Птолемей на лова. Това е пристанището за слонове на Червено море, Костас. А ето там, Ребека, на другото парче, виждам Taprobanê. Така се е наричала Шри Ланка петстотин години преди Козма Мореплавателя да плава в тези води. — Изправи се и погледна Хибермайер. — Е? Всичко това е фантастично, но те познавам твърде добре. Какво всъщност наистина искаше да ми покажеш?
	— Слушаме те, Хайми — подкани го Костас.
	Хибермайер впери поглед в него, после се обърна към Джак.
	— Тук имаме малко повече от една трета от Перипъла, около хиляда думи. Текстът почти не се различава от версията от десети век и има само незначителни промени в думите и граматиката. С едно изключение.
	— Слушам — каза Джак.
	Хибермайер посочи голямо парче керамика до Ребека и всички се скупчиха около него. Беше колкото голяма чиния и на него имаше петнайсет реда дребно изписан текст. Мастилото на места едва се различаваше на фона на белезникавата патина на керамиката. Побираше се в парчето, което беше останало здраво.
	— Това е цяла невредима част, нещо като завършен абзац — обясни Хибермайер. — В него се описва плаването след Арабския залив, с поглед към Индия, малко преди да стигне до пристанището Баригаза на устието на Ганг.
	— Искаш да кажеш частта, в която влиза в ролята на археолог — промърмори Джак.
	Хибермайер кимна.
	— По принцип се отклонява от разказа си само когато има практически смисъл, например за да обясни къде едно или друго местно племе трябва да бъде избегнато или да опише един или друг регион на сушата, за да обясни откъде идват стоките. Има обаче две забележителни изключения, свързани с Александър Велики. На едно място описва как Александър стигнал чак до Ганг, но не и до Южна Индия. Пише как на пазара в Баригаза, близо до устието на Ганг, можело да се намерят монети, стари драхми, на които имало надписи от владетели, управлявали след Александър.
	— Аполодот и Менандър, първите царе Селевкиди — добави Джак.
	Хибермайер кимна.
	— Западните търговци, тръгнали към Индия, са познавали добре историята на Александър и несъмнено е имало местни, които са видели възможност за бърза печалба, като представят монетите на Селевкидите за реликви. Александър е живял през четвърти век, триста години преди да бъде написан Перипълът, но разказът за него все още е бил твърде популярен. Пътешествениците по онези места може би още са имали усещането, че прахолякът от нашествието не се е слегнал напълно. Нашият търговец си е давал сметка за хитреците и предупреждава читателите си, че реликвите са фалшиви. Не е бил от хората, които биха се подлъгали по подобни измислици. Това ме кара да мисля, че трябва да гледаме сериозно на втората препратка — това, което е на този фрагмент.
	— Видях думата „Alexandros“ — обади се Костас, забил поглед в керамиката. — Старогръцкият ми е малко завехнал.
	— Ето превода… — Хибермайер взе лист, покрит с нечетлив ръкописен текст, и зачете: — „Веднага след Бараке е заливът Баригаза и брегът на земята на Ариаке, началото на царството на Манбанос и цяла Индия. Вътрешната част, която граничи със Скития, се нарича Аберия. Крайбрежната част е Сисрастрене. Местността е много плодородна, произвежда зърно, ориз, сусамово масло, ги, памук и индийски дрехи, направени от него, с обичайното качество.
	Има много стада добитък, мъжете са едри и имат тъмна кожа. До ден-днешен в тази област има запазени следи от похода на Александър — древни олтари, основи на укрепени лагери и големи кладенци“.
	Джак кимна.
	— Древни олтари. Звучи ми познато.
	— Но не и следващото изречение — каза Хибермайер. Замълча и намести очилата си. — „И от Маргиана, крепостта на партите на север оттук, пленените край Лкари римски легионери избягаха на изток, като взеха съкровището на партите със себе си към Крисе. Земята на златото“.
	Джак се олюля сякаш някой го удари.
	— Това е невероятно! — каза почти шепнешком. — В Перипъла няма такова нещо!
	— Нали за това ми говореше в хеликоптера, Джак? — каза Костас. — Крас и изгубените му легиони?
	— Слухове и легенди — промърмори Джак. — До днес. — Пое дълбоко въздух и погледна Ребека, която все още не проумяваше.
	— След поражението на римляните при Кара през 53 година преди новата ера партите пленяват хиляди легионери, може би десет хиляди. Тяхната съдба вълнува римляните поколения наред. Поетът Хораций пише за това в една от одите си и се пита дали римските ветерани са си взели местни жени и дали са станали наемници на чужд владетел. След това синът на Август, Тиберий, договаря мир с партите, които връщат пленените символи на легионите, което е голямо постижение за Август, защото с него се затваря страницата на поражението.
	— Ребека, Джак нали ти показа монетата от корабокрушението? — попита Костас. — Сечена е в чест на връщането на орлите, свещените символи на легионите.
	Джак кимна, дълбоко замислен.
	— Единственият друг намек от римски източник е „Естествена история“ на Плиний Стари, който казва, че пленените легионери били отведени в Маргиана, столицата на партите, която е в днешен Туркменистан.
	— Това придава достоверност на Перипъла — каза Хибермайер. — И погледни споменаваното на Александър. Казва ни само това, което може да провери. Известно е, че Александър е правил олтари при походите си. Възможно е да е имало такива и при преминаването на войските му през пустинята на Туркменистан, към Централна Азия.
	— Разбира се — съгласи се Джак. — Александър е минал покрай Маргиана, днес Мерв. И ако затворници са бягали на изток от Мерв, вероятно са минали покрай тези олтари по пътя си към Централна Азия. Всичко съвпада.
	— А защо авторът по-късно е премахнал този пасаж? — попита Костас.
	— Вероятно е смятал, че е истина, но не е бил в състояние да го провери — предположи Айша. — Можеш да държиш древните монети в ръката си, олтарите се виждат, но разказите са само думи. Вероятно е чул историята от някой търговец, може би бактриец или согдианец, посредник, който му е донесъл коприна. А може би търговецът е прекъснал контактите си с него, може да е изчезнал без следа, както често се е случвало по Пътя на коприната. Може, когато е остарял, авторът да е започнал да се съмнява в паметта си. Историята за съкровището може да е звучала като легенда по Пътя на коприната. В крайна сметка съмненията му са нараснали достатъчно, за да махне изречението и да го хвърли на боклука. Най-вероятно до ушите на енциклопедиста Плиний Стари са достигнали само слухове и той ги е включил сред останалите подобни на тях в своята „Естествена история“.
	— Може да е така, но до него е достигнала само част от слуховете, защото пише за пленници в Мерв, но не и за бягството им на изток — добави Джак.
	— Ти обаче говореше за това на хеликоптера, Джак — каза Костас. — Предположи, че римските легионери може би са се добрали до Китай. Имало сведения в някакви китайски документи.
	— Мисля за това от няколко месеца, откакто видях Катя.
	— На конференцията? Трансоксиана? — попита Хибермайер.
	— Катя е новата му приятелка — обясни Ребека. — Е, не е точно нова. Срещнал я, когато търсил Атлантида в Черно море, но след това на нея й трябвало малко време. След това татко се виждал с някаква друга известно време, но тя била травмирана, защото някакъв друг тип, с когото се виждала, изпаднал в криза или нещо такова. Все едно, и на нея й с трябвало време.
	Костас се прокашля, а Джак заби поглед в земята, като полагаше усилия да не прихне.
	— Както казах — изгледа Ребека, — има някаква китайска връзка. През петдесетте един учен от Оксфорд публикува радикална теория, според която римски наемници са били използвани в китайските погранични войни с хуните на Монголия по време на династията Хан, която е на власт, когато е писан Перипълът. Доказателство е споменаване на бойна формация, която звучи като римското testudo, костенурката, с допрените отгоре и отстрани щитове. Битката е била през 36-а година преди новата ера. Проучване на аналите на династия Хан показва, че римски пленници от битката са били заселени в някакво селище в провинция Гансу, в последната отсечка от Пътя на коприната, към Шан. Някой забелязал, че сред населението на едно място има сериозен процент русоляви и светли хора, и така е поставено началото на легендата за римските легионери в Китай.
	— А има ли археологически доказателства? — попита Костас.
	— Нищо категорично — отговори Джак, — но и не може да очакваш да откриеш кой знае какво. Група римски пленници, живели десетилетия по чужди земи, не биха носили много неща, които да са разпознаваеми като римски. Избягалите войници биха могли да си направят легионерски сандали за прехода или правоъгълни щитове, заради които да се е появила теорията за testudo. Иначе обаче биха задигали всичко необходимо по пътя си — оръжия, ризници, дрехи, но партски или согдиански, бактрийски или китайски. Биха могли да оставят и надписи върху камък. Това заинтригува Катя. Това е по нейната част. Римляните са обичали да правят надписи, километрични камъни, надгробни паметници, печати на властта в новозавладените територии. Тук се намесва археологията. Преди няколко години в пещера в Узбекистан, на триста километра от Мерв, до границата с Афганистан, беше открит латински надпис… — Джак извади от джоба си бележник и го прелисти, докато намери скица. — Катя я направи.
	Показа им буквите:
C>
#	LIC
#	AP.LG
C$
	— Удивително — промърмори Хибермайер. — Първият ред вероятно е лично име, може би Licinius. А вторият Apollinaris Legio, нали? Това е легионът, посветен на Аполон. Бил е петнайсети легион, нали? Създаден от Август?
	Джак кимна.
	— Доста добре за египтолог. Помня, че страстта ти като ученик беше римската армия в Германия. Това обаче не е Август като император. Той създава легиона, докато още е Октавиан, осиновен наследник на Юлий Цезар. Петнайсети Аполинарис съществува от 41 година преди новата ера, малко след убийството на Цезар. Това прави дванайсет години след битката при Кара. През следващите триста години легионът остава дълго време край източните граници на империята и се сражава с партите. Според една хипотеза надписът е направен от легионер, пленен от партите и изпратен да пази източната граница на империята им, в самия край на Партската държава.
	— Но? — подкани го Костас.
	— Никога не съм приемал идеята, че могат да използват пленници за охрана на границите си, да не говорим някой от тях да направи надпис. С Катя един ден си блъскахме главите, докато обикаляхме стените на Мерв, и стигнахме до друга хипотеза. Един ред от Перипъла й придава малко повече тежест.
	— Слушаме, Джак.
	— По времето на Крас повечето легиони са създавани за конкретни военни кампании и обикновено шест години след това са били разпускани. Знаем имената и номерата на много малко от тези легиони, а и едни и същи номера са се използвали многократно. Плутарх и Дион Касий, основните източници за битката при Кара, не споменават имената и номерата на участвалите легиони. Доста легиони обаче по това време стават легендарни, основно тези, които са се сражавали с Юлий Цезар в Галия и Британия, в годините преди Кара. Някои от тези легиони оцеляват и стават най-прославените в имперската армия, а Август ги е уважавал заради асоциирането им с Цезар. Седми — Клавдия, Осми — Августа, Десети — Джемина.
	— Предполагаш, че петнайсети е бил един от тях?
	— Петнайсети е създаден през 41-ва година преди новата ера, нали? Само две години след убийството на Цезар. Младият Октавиан опитва да консолидира силите си и се вкопчва във всичко, което се свързва с прославения му баща. Историците ни казват, че хиляда души от конницата при Кара са били ветерани от кампаниите на Цезар. Защо да не е и един от другите легиони? Хипотезата ни е, че Петнайсети — Аполинарис, не е бил _създаден_ през 41 година. Бил е _пресъздаден_. Смятаме, че Октавиан целенасочено е основал повторно един от уважаваните легиони на Цезар, срамно погубен заради некомпетентността на Крас. Това би било мощна демонстрация на увереност и почит към миналата слава и е нещо, което Октавиан би направил.
	— За оцелелите легионери, оковани в Мерв, няма никаква слава — каза Костас. — Това би ги отписало.
	— За тях и бездруго е било късно — отбеляза Хибермайер. — Дори хората да са били наясно, че причина за поражението е била некомпетентността на Крас, оцелелите пак не биха могли да ходят с високо вдигнати глави. Вече са марширували с мъртвите и биха могли единствено да търсят достойна смърт, така че да се присъединят към братята си по оръжие в Елизий.
	— Обаче казваш, че някой избягал пленник все пак би могъл да напише името на легиона си при похода на изток — обади се Костас.
	— За оцелелите, името на легиона продължава да е свързваща сила, дори и символът, свещеният орел, да е бил пленен.
	— Значи все още са били лоялни на Рим.
	— Сражавали са се за себе си, за другарите си, както всички войници, винаги. Гордеели са се, че са граждани-войници. Гордеели са се, че се бият за командир, ако го уважават, ако е пръв между равни, primus inter pares. Сражавали са се за Цезар. За семействата си. Дали са щели да се сражават за Рим като империя е друг въпрос.
	— А за легиона? — попита Костас.
	— Легионът е бил свещен — отговори Хибермайер. — Към него е била лоялността. А с него и към кохортата, центурията, към contubernium — отделението от десет или дванайсет мъже, които са се наричали помежду си „братко“, frater.
	— Значи загубата на орела е било много лошо нещо? — обади се Ребека.
	— Най-лошото. Биха могли да загубят битката, не са давали пет пари за Крас. Да загубят обаче орела? Легион, който загуби знака си, е бил легион на мъртвите, който повече не може да се появи в Рим. Войниците не са можели да отидат дори при семействата си.
	— Мислите ли, че са се разправили с него, с Крас имам предвид? — попита Костас.
	— Крас е подписал смъртната си присъда в момента, в който ги е вкарал в бой. Вероятно днес биха го нарекли „умишлено самоубийство“.
	— Тези мъже, ако наистина са оцелели и са избягали, трябва да са били по-корави от всички — каза Айша.
	— Винаги има такива — каза Джак. — Тези, които се спасяват от екзекуция, които издържат побоищата и мъченията, които имат психическата сила да издържат. Някои от легионерите на Крас са били привлечени пет години преди това, за да се бият с Цезар в Галия. Възможно е да са били граждани и войници, но са били и сред най-безмилостните убийци, познати на света. Мъже, които са убивали с копие и с меч, но и с голи ръце.
	— И когато легионът е само спомен, без съдържание, вече няма спирачки и скрупули — добави Костас.
	Джак кимна.
	— Някои от онези мъже от късната република са видели много повече сражения от наследниците им в професионалните легиони на империята, а идеята за цивилните им професии, за цивилния живот, се е превръщала в нещо като мит. Ако обаче цял живот си убивал, кой може да каже къде минава границата? Когато му дойде времето, ако изобщо дойде, откъде разбираш кога да престанеш да си войник и отново да станеш гражданин?
	— Проблем, стар колкото света — промърмори Хибермайер.
	— Ако са избягали, мълвата е щяла да плъзне по Пътя на коприната — каза Джак. — Тогава това са били размирни земи и репутацията на римляните би ги изпреварила. Никой не би искал да се изправи срещу тях.
	— По Пътя на коприната… — каза Костас. — Има ли и други надписи?
	— Последните два сезона Катя обикаля планините и проходите в Централна Азия, за да търси. Огромна част от територията изобщо не е проучена.
	— И все още е размирна територия — добави Хибермайер.
	— Доколкото си спомням, Катя умее да стреля с „Калашников“ — обади се Костас.
	Джак пак отвори бележника си.
	— Преди няколко месеца попадна на златна жила, на място, наречено Холпон Ата, на западния бряг на езерото Исъккул, в Киргизстан. Това е по северния Път на коприната, на сто километра източно от мястото, където е намерен надписът на Петнайсети легион, в подножието на планината Тяншан и прохода, който води към пустинята Такламакан в Китай. Археолозите знаят за това място от години — представлява осеян с канари пейзаж, по който има стотици, може би хиляди петроглифи, вдълбани в камъка изображения на козирози, други животни, ловци. Повечето са издълбани от скитски номади. Мястото обаче също е било и пункт за почивка по Пътя на коприната за оцелелите след пътуването на запад, преди да се качат на лодки за Китай.
	— Колко голямо е езерото? — попита Ребека.
	— Второто по големина планинско езеро в света след Титикака. Има много легенди за потънали селища и съкровища. Вероятно и много артефакти чакат да бъдат открити. Съветите използваха езерото за тестване на подводници и торпеда.
	— Може ли да отидем там? — попита Ребека. — Искам да се запозная с Катя.
	Джак се усмихна.
	— Много вероятно е да отидем. Миналата година тя попадна на канара с издълбан надпис. Канарата е почти изцяло заровена, а разрешението за разкриването й дойде едва по време на конференцията. Сега Катя е там.
	— Не е сама, надявам се — подхвърли Айша.
	— Осигурила си е помощта на киргизите — отговори Джак. — Това означава един тип с раздрънкан стар трактор, доколкото успях да разбера.
	— Говорил ли си с нея напоследък? — попита Костас.
	— Тази сутрин — отговори Джак.
	Костас изсумтя.
	— Значи ще можем да сглобим някои точки от пъзела.
	— Има и още нещо. Наистина удивителна идея.
	— Да?
	— Ами… може би тези точки не само водят в източна посока… Може би хвърлят параболична топка на юг.
	— Карта, Джак — настоя Костас.
	Айша взе навита на руло карта и я разгъна върху масата. Джак продължи да говори и да сочи местата, за които ставаше дума.
	— Пътят на коприната, от Мерв в Партия до Сиан в Китай, през планините в Централна Азия. Езерото Исъккул е в североизточния край на този масив и остава да се преодолее само един проход, преди да влезеш в Китай. Можеш обаче и да оставиш основния маршрут и да се отклониш на юг. Ако го направиш при езерото, трябва да преодолееш огромен планински масив, наистина непристъпни места, през Източен Афганистан, но тогава излизаш в Северен Пакистан и индийските джунгли. Оттам, ако си пътешественик от Запада през първи век преди нашата ера, римският свят отново става напълно достижим.
	Костас присви очи.
	— Да не би да казваш, че избягалите римски пленници може да са минали по този път?
	Джак се замисли.
	— Един от колегите на Катя, Хай Чен, независим учен от Сиан, цял живот изучава връзките с Рим. Тъкмо той насърчи Катя да проучи петроглифите край Исъккул. Той страстно вярва в историята за изгубените легионери на Крас, но с една особеност. По образование е лингвист, експерт в анализите на основополагащи истории и митологиите на народите със силни устни традиции. Като млад прекарал няколко години в Китрал — нещо като Шангри-Ла в Североизточен Пакистан, което е и първото място, на което попадаш, след като излезеш от планините на север.
	— Хората, които вярват, че са потомци на Александър Велики — изсумтя Хибермайер.
	— Митологиите на региона — ведически, хиндуистки, будистки — са пълни с разкази за пътешественици от далечни места, принцове, поклонници, свети хора, които носят мъдрост. Понякога търсят нещо, понякога са принцове, отправили се на пътешествие, което трябва да ги промени, какъвто е самият Буда. Представете си „Кентърбърийски разкази“, „Сър Гауейн и Зеления рицар“, подвизите на Херкулес, Мойсей в пустинята. Понякога пристигането означава сбъдване на местно пророчество и пътешественикът става цар.
	— Фасян не е ли дошъл през планината? — попита Хибермайер.
	Джак кимна и погледна Костас.
	— Китайски будистки монах от началото на петнайсети век, който отива в Индия, за да търси ранни текстове от неговата религия. Неговите „Записки за будистките царства“ е един от чудесните ранни пътеписи. Стига до Гандхара в Северна Индия. Колегата на Катя обаче, Хан Чен, не е бил по следите на будистки монах. Бил чул за някой друг. Пътешественикът, от когото се интересувал, бил yavanas, което означава западняк. И този yavanas не бил монах, а воин, който управлявал със златна ръка. Останал в Китрал за кратко, после заминал. Още по` на юг Хай Чен чул друга легенда, за бог-цар на име Халджит Сингх, Ръката на тигъра. Той също заминал и тръгнал на юг.
	— Накъде биеш с всичко това? — попита Костас.
	— Ако си нашият римлянин, след като преминеш планините на Афганистан, покрай Китрал, пътят на Запад е отворен. Имаш два варианта. Можеш да минеш по долината на Инд на югозапад, до брега на Индийския океан, до пристанището на Баригаза, близо до днешен Карачи в Пакистан. Оттам можеш да плаваш до Арабия, после по Червено море към дома. Има обаче и друг вариант. Ако искаш да се свържеш с други yavanas, с други римляни в Индия, по-добрият път е на югоизток, надолу по долината на Ганг, до Бенгалския залив. Ще минеш през обширни джунгли в Източна Индия. Погледнете пътешествията на китайския монах Фасян. Той тръгва по този маршрут и плава на юг чак до Шри Ланка. След това погледнете Перипъла. Той описва същия маршрут, но с поглед в обратната посока. Чуйте това… — Джак взе съвременното издание на Перипъла от масата, прелисти го и отвори на страницата, която търсеше. — „След това, на изток, когато океанът остане отдясно, като плаваш покрай брега и сушата вляво, ще стигнеш до земята на Ганг. Там има река, която също се нарича Ганг, която е най-голямата в Индия, приижда и се отдръпва, подобно на Нил“. — Джак посочи илюминатора, през който се виждаше сушата. — Авторът на Перипъла си спомня, че е бил тук, край брега на Южна Индия, и е гледал на север. Вероятно не е стигал по-далеч. Той обаче познава мъже, които са се спускали надолу, може би индийски посредници от Гандхара, може би дори търговци, пътували чак от Централна Азия: бактрийци, согдианци, дори хора от Западен Китай.
	— Търговци, които биха упътили нашите yavanas, избягалите римляни — каза Айша.
	— Вероятно обаче не са останали живи достатъчно дълго, за да ги водят — добави Джак. — На един легионер са му нужни само здрави сандали и възможност да вижда слънцето и звездите. Нищо повече. Никой водач не би могъл да издържи темпото му.
	— Всичко е свързано с мусоните, нали? — попита Костас.
	— Какво имаш предвид?
	— Защо един легионер, който търси други римляни, да не отиде до това място, край устието на Инд, Баригаза? — отвърна той и посочи картата. — Много по-близо е до Египет. Корабите могат да плават дотам през Червено море почти през цялата година, покрай брега, а понякога и в открито море, през сезона на мусоните. Не е било нужно западняци да присъстват целогодишно в Баригаза, за да поддържат пристанището извън сезона. Местните търговци също биха могли да го правят. Южна Индия обаче е нещо друго. Както разбирам, египетските кораби са можели да стигат дотам и да се връщат само през сезона на мусоните, като са плавали в открито море, през Индийския океан, нали?
	Джак кимна.
	— Придвижването по суша през Западна Индия е било твърде опасно. Авторът на Перипъла го пише съвсем ясно. Като Брега на скелетите в Западна Африка там е пълно с рифове и пирати. В такъв случай това място, Арикамеду, и пристанищата в Южна Индия са пусти и няма търговия. Много важно е обаче да функционират през сезона на мореплаването. Извън сезона там трябва да има хора, твои хора, на които имаш доверие. Това имам предвид. Ако ще търсиш римляни в Индия, ще тръгнеш на юг, не на запад. Вероятно точно това са казали на нашия пътешественик. И всичко сочи натам, нали? Говорим за обръгнал стар легионер, който иска да се свърже със своите. Може да се е срамувал да се прибере у дома, но нещо го кара да опита, някаква надежда, мечта.
	— Може да е имал семейство в Рим, преди да замине да воюва — предположи Айша. — Били са войници. Преди да влязат във войската обаче са били обикновени граждани.
	— Можем само да гадаем — каза Джак. — Вероятно е мечтаел, тъгувал е за дома през всичките тези години в плен. Ако е отишъл до Баригаза, би могъл да се качи на кораб до Египет, но без да знае какво да очаква. Така би открил една истина, която може и да не е искал да открива. Ако обаче се е добрал до Южна Индия, до Арикамеду, би влязъл във връзка с други римляни. Те биха му разказали за гражданските войни, за новия ред, за изчезването на всичко старо и познатия му Рим. Възможно е да е дочул нещо за това от търговците по Пътя на коприната, но е трябвало да е сигурен. Може от самото начало да си е давал сметка, че връщането у дома е фантазия, изпълнена с разочарования и тъга. При всички случаи обаче е трябвало да осъществи контакт — копнеж, който би могъл да бъде удовлетворен само ако се свърже с хора от света, който е напуснал.
	Хибермайер се вторачи в Джак.
	— Като че ли колегата на Катя е следвал този път. Стигнал ли е по-далеч на юг?
	Джак сви устни.
	— Планирал е експедиция до племената в Източна Индия. Катя спомена, че е попаднал на някакъв герой от хиндуистката митология, който загатва връзка с Рим. Изглежда, е бил съвсем наясно къде трябва да отиде, но е бил потаен и не е искал тя да се включи. Според нея мястото е някъде тук, малко навътре в сушата по делтата на Годавари. — Джак посочи място на север от Арикамеду, навътре от източното крайбрежие на Индия. — Трябвало да сподели всичко с Катя, когато се върне. Очаквали го на конференцията Трансоксиана, но не се появил. Това беше преди четири месеца.
	— Публикувани ли са изследванията му? — попита Хибермайер.
	— Не. Винаги е бил потаен. Според Катя, като че ли съжалявал всеки път, когато се налагало да разкрие нещо. Подозирал всички около себе си. И тук не става дума само за учен, който се сражава с академичната система. Смятал, че го преследват. Като че ли непрекъснато е полагал усилия да отклонява хората от следата. Според Катя бил такъв откакто го познавала.
	— Защо тогава да вярваме на това, което й е казал? — попита Хибермайер.
	— Защото й е чичо — отговори Джак.
	— Неин чичо! — възкликна Костас. — Боже мой. Мистерията се задълбочава с всяка минута. Чичовците все пак споделят с племенниците си едно-друго, нали? А и двамата са археолози и лингвисти. Би трябвало да е разкрил пред нея по-голяма част от тайната. Тя _нищо_ ли не ти каза?
	— Каза ми, че той бил като някой от изследователите на Пътя на коприната отпреди стотина години, който търси съкровище, което така и не може да открие.
	— Какво съкровище, Джак?
	Джак замълча за момент.
	— Прав си, Катя знаеше повече, отколкото беше готова да сподели, но аз не исках да я притискам. Все пак нещо се случи. В хотела, по време на конференцията, тя ми показа работата на чичо й в Китрал. Беше докторатът му — един от малкото случаи, когато е писал каквото и да било. Тя не беше прочела преди това частта за легендата за бога-цар Халджит Сингх. Когато я прочете, пребледня. Разказах й за един артефакт и къде го бях открил и тя едва не припадна. След това не каза нищо повече. Точка по въпроса. Обаче беше обезпокоена. Мисля, че някакви тъмни сили са намесени във всичко това. Някой, който иска да спре чичо й. По това време започна да се безпокои за него и да се пита къде е.
	— Тоест това ли е истинската причина да отидем в джунглата, Джак? За да открием чичото на Катя? За да открием каквото е търсел? Съкровището?
	Джак се втренчи в картата за момент, после надникна в коридора, към отворената ерата на каютата си.
	— Не е само това. Има и друго. Доста повече. — Погледна часовника. — Трябва да пристигнем в Арикамеду рано утре сутринта. Преди това искам всички да видите нещо. Едно малко съкровище, което е мое.


>	4.

	Голямата двойна бронзова врата се затвори и горещината и миризмата на пустинята изчезнаха. Мъжът вътре натисна бутон на дистанционното, тънък лъч светлина озари за момент дългия черен плот на масата и високите ниши на тавана. После светлината изгасна и тъмнината го обгърна, толкова плътна, че сякаш притискаше самото му същество, сливаше го със силата на стихиите наоколо. Седеше с кръстосани крака на хладния мраморен под, с обърнати нагоре длани, поза „лотос“, коприната на робата му се плъзгаше по кожата, когато сваляше ръка надолу, за да стигне пулта. Играеше от години, твореше пред екрана, винаги копнееше да е вътре и сега беше тук, контролираше свят на образи и усещания, който сякаш беше на крачка от небесното съществуване, което скоро щеше да му принадлежи.
	Вече беше задвижил последователността. Тя щеше да го подготви за това, което щеше да дойде, да го пречисти, да го фокусира, както бе ставало безброй пъти преди, когато бе идвал на това място. Някъде от тъмнината се чуха капки вода, после шумолене на малък водопад, много тихо, само колкото да заглуши собственото му дишане, да отстрани усещането му за самия него. След това почувства силата да преминава през тялото му, shuide, силата на водата. Затвори очи и долови всички тях, wu de, петте сили, земя, дърво, метал, огън, вода, всяка следваща преодоляваща предишната, точно както династия Цин бе преодоляла покварените Джоу, както силата на водата гаси силата на огъня. Със силата на водата бе дошла и тъмнината, време на хаотични форми, безкрайна зима, смърт, прочистване на всичко, което е било.
	И в тази пустота се яви Шъхуанди, първият император, Небесния, създал вселената по свое подобие, така че волята му да се долавя във всяко ъгълче на съществуването, воля, от която никой не би могъл да избяга. Сега братството, шейсет и седмото поколение от затварянето на гробницата, се готвеше за момента, в който небесната вселена на Шъхуанди щеше да се разгърне в реалността, когато земните воини щяха да яздят отново. Преди това обаче имаха една последна задача. Заради това днес бе извикал останалите.
	Мъжът отвори очи. Лъхна го хладен планински ветрец и донесе сладък аромат на планински цветя. Тъмнината си бе отишла, заменена от ефирна слаба светлина, и той имаше чувството, че се издига в небето, че левитира. Появи се изображение на планински пейзаж, който сякаш го обгръщаше, назъбени бойници от камък, стърчащи над море от облаци долу, планински вериги в далечината, маслиненозелени и пастелно кафяви, с разлистени горички от изумрудено зелено в подножието, осеяни с вили с фантастична архитектура, дворове и пагоди, постройки, сякаш сраснали се с околността, като естествени израстъци от скалите. Това бе видял Първият император, Шъхуанди, който бе отишъл до най-високите върхове в империята си, който бе обявил пространството между небето и земята за свое, който бе вдълбал в камъка своите достижения, който бе обявил властта си над земята и космоса. Изображението се оттегли в далечината и на негово място дойде вдъхновението, очертания на бели китайски символи на тъмен фон. Мъжът започна да рецитира думите, свещения израз на сила:
P>
	Велики са добродетелите на нашия император,
	който смирява всяко кътче на земята,
	който наказва предатели и изкоренява злодеи
	и с благотворни дела носи благоденствие.
	Всичко се върши в определеното време,
	всичко процъфтява и расте,
	обикновените хора знаят мира,
	оставили оръжия и брони,
	роднини се грижат един за друг,
	няма разбойници и крадци,
	хората са радостни от властта му,
	всички разбират закона и дисциплината.
	Вселената, цялата,
	е владение на нашия император…
P$
	Повтори последната фраза. _Вселената, цялата, е владение на нашия император._ Насеченият му говор, прецизно изречените гласни, бяха в съзвучие с посланието, всичко подредено, на място, под контрол.
	Пое въздух бавно, после се отпусна напълно. Почти нямаше нужда да диша. Чувстваше кръвта да се оттича от сърцето му. Силата беше в него, силата на shuide. Сякаш левитираше отново, далеч над облаци и върхове, до самия край на космоса, до преходната зона между земя и небе. Над него беше тъмнина, внезапно осеяна с милион ярки звезди, съзвездия, които бавно се въртят. Под него беше земята, превърната в безлична сфера. Тогава, докато съзерцаваше, повърхността започна да блещука и изведнъж се появиха реки, потоци от живак. _Стоте реки, Жълтата и Яндзъ, и моретата, които ги заобикалят._ Блясъкът идваше от хиляди места и храмове, от милион безценни съкровища. После сякаш се спусна надолу, увисна над мъглив поток, сред гъски и лебеди, жерави и чапли, и звънтяща музика в далечината. След това пейзажът изчезна и се появиха воините, редиците им се губеха в далечината, чакаха. Някои държаха копия, други имаха брони. Генералите стояха пред пехотинците, кавалеристите държаха конете си неподвижно. Защитниците на вселената. Армията на Цин. Тези, които щяха да станат отново, които щяха да маршируват напред, когато небето и земята се слеят, когато силата на водата се смени от силата на светлината. _Силата, която сам той ще владее._
	Мъжът напрегна мускули в очакване. После ослепителен зелен блясък, после син, сякаш слънцето бе уловено в гигантска въртяща се призма в тъмнината отгоре. След това двата цвята сякаш се сляха и се получи ослепително бяло. Реките от живак потекоха отново, искрящи и блещукащи. Тръстиките се издигаха до тях, наситено зелени, трепкащи от живот. Птици вдигаха глави, привличаха светлината. Навсякъде около него армията от воини сякаш се раздвижи, монотонното сиво премина в пастелно, цветовете ставаха по-отчетливи с всяка секунда — плътта блести, наметала от наситено синьо, брони със синкави отблясъци, флагове с извезани златни тигри, които се поклащат и шумолят като тръстиките край реките. Усещаше топлината. Протегна ръце, екзалтиран.
	След това всичко изчезна. Отново седеше в тъмната камера, сам пред ниската маса, напомняща издигнат саркофаг. Отпусна ръце на повърхността. Беше студена, реална. Всичко преди беше призрачно. Фантазия, създадена от него. Но и предвестник на това, което щеше да се случи. _Небесната скъпоценност ще свети отново._
	Погледна към ниската маса, полираната повърхност, която блестеше. Виждаше китайските йероглифи вдълбани пред всяко място, шест от едната страна, шест от другата. _Шу, Тан, Жу, Жонли, Юнян, Тукиу, Жианлиан, Хуан, Жиан, Шиую, Баймин, Фейлиан._ Протегна ръка и проследи с пръст линиите, гравирани безупречно с лазер в мрамора. Бяха дванайсетимата, братството, доверените стражи на император Шъхуанди, тези, които очакват завръщането му. Едното място ще е празно. Сви юмруци, докато кокалчетата му побеляха. _Този, който се бе отклонил._ Този, който се бе изкушил да търси скъпоценността сам, който се бе поддал на алчността си, който бе изпуснал от поглед истинския път. Бяха го уловили, както улавяха всеки, който не следваше пътя на Шъхуанди. Отпусна юмруци и затвори очи, изпълнен със силата на Цин, всеобхватната. Скоро свободното място край масата щеше отново да бъде заето. Бяха открили друг, чисто потекло водеше назад, към клана, към тези, които бяха яздили с ризници, с оръжия през степите от родните си земи към Сиан, към този, който щеше да стане Шъхуанди, Първия император. Посветеният беше обучен в _жишау_, изкуството на меча на Цин, как да всява смъртен страх в сърцата на всички врагове на Шъхуанди, как да ги тревожи. Щеше да приключи убийствената задача, която щеше да му осигури мястото край масата. _Мястото на тигъра-воин._
	Мъжът докосна бутоните и тънкият светъл лъч се разшири и обхвана кръстосаните мечове пред него, с блестящи остриета, сякаш обсипани с хиляди скъпоценни камъни. Положи длани върху блестящите предпазители, обви ги с пръсти, усети силата на остриетата, които стояха като продължения на ръмжащите тигри, украсяващи дръжките. Напрегна се и изведнъж се оказа там, сред небесните жребци, препускащи през степта, изпръскани с пяна, прорязващи червената мъгла, която се вдигаше от вратовете им, блестящата кървава пот. Почувства въодушевлението на воина, на увереността, че всичко пред него ще бъде пометено. Почувства, че надава вик, и изведнъж виждаше само алено, чуваше само пъшкане, цвилене, копита.
	После картината изчезна. Отпусна се, дръпна длани от мечовете. Скоро щеше да дойде шестата сила. _Силата на светлината._ Както водата побеждава огъня, така светлината ще победи тъмнината, светлината на небесната скъпоценност, светлината на собствената му душа, преродения император. Мъжът пое дълбоко дъх, извади мечовете от ножниците. Пред него вратата се открехна, появи се светъл лъч и той видя да влизат сенчести фигури, мълчаливо да заемат местата си около масата. Братството се събираше. Скъпоценността щеше да бъде открита. _Тигърът-воин щеше да язди отново._


	Джак седна в дневната си каюта под мостика на „Сийкуест II“, сложи длани зад тила си и се загледа в стария дървен скрин до стената пред него. Беше свалил дървената рамка, използвана за да държи скрина на място при мусоните, и беше отворил третото чекмедже, за да може да вижда съдържанието му. Това беше едно от най-ценните му притежания — офицерски пътнически скрин от осемнайсети век, направен от камфорово дърво, което все още изпускаше лекия аромат на Ориента. Осем поколения предците му бяха плавали с този скрин — от търговците авантюристи, изградили състоянието на фамилията Хауард през първите години на Източноиндийската компания, до дядо му, който го бе носил със себе си по време на Втората световна война и го бе върнал на сушата преди повече от четирийсет години. Никой Хауард не беше преживявал корабокрушение преди загубата на първия „Сийкуест“ в Черно море преди две години и Джак бе решил да инсталира скрина, когато строяха новия кораб. Той обаче означаваше нещо повече от добър късмет. Съдържаше ключ към загадката, която той копнееше да разреши още от малък, когато дядо му за първи път му показа съдържанието на чекмеджето.
	Изпитваше странно вълнение, когато гледаше скрина.
	На стената над него висеше стар мускет, още от времето на Източноиндийската компания, а отдолу беше окачено извитото стоманено острие на един tulwar — индийски меч с характерна ръкохватка и предпазител за ръката. И двете бяха притежание на първия Хауард, живял в Индия, полковник, командващ полк от Бенгалската армия по времето на Наполеоновите войни. Под меча висяха две снимки от викторианската епоха. На едната се виждаше жена с дете, а на другата — добре облечен млад мъж с мургаво лице, пълни устни и блясък в очите. Мургавата кожа идваше от баба му, португалска еврейка, жената на полковника от Бенгалската армия. Под снимката с елегантен почерк бе написано: „Кралска военна академия 1875 г., лейтенант Джон Хауард, Кралски инженерни войски“. Снимката беше от дипломирането на млад мъж, изпълнен с викторианска самоувереност, на когото предстои най-голямото приключение в живота. И само четири години след това се бе случило нещо, което бе променило тези очи и им беше придало безкрайната дълбочина, която Джак понякога виждаше в очите на собствената си дъщеря. Да открие какво се е случило с прапрадядо му беше негова лична цел откакто се помнеше.
	Погледна отвореното чекмедже. От едната страна имаше няколко подвързани в кожа книги и бележник, надписани с един и същи почерк на гръбчето. От другата страна имаше две големи папки с купища писма и ръкописи, някои от които Джак дори не бе успял да прегледа. И по средата стояха артефактите, които сега разопаковаше. Извади червена кутийка, в която имаше месингов далекоглед, чиято украса от слонова кост се бе напукала с времето. За хиляден път изтегли далекогледа до пълната му дължина, само няколко инча, и погледна през него. И както винаги опита да си представи какво ли е видял през него в онзи съдбовен ден в джунглата прапрадядо му. Затвори очи, прогони настоящето от ума си, после ги отвори, но гледката остана същата. Така или иначе, вече приближаваше — само кратък полет с хеликоптер го делеше от мястото, на което най-накрая щеше да оживее историята, която толкова дълго бе опитвал да си представи.
	— Готин далекоглед. — Ребека бе влязла тихо в каютата и бе застанала до него. Той й го подаде и тя погледна през окуляра.
	— Бил е на прапрапрадядо ти — каза Джак. — Донесъл го е от Индия и го е използвал при военни действия в джунглата, недалеч от мястото с римски развалини край Арикамеду, където ще отидем утре сутрин.
	Ребека погледна снимките.
	— Това е той, нали? И семейството му? Приличаш на него. Усещам присъствието му някак си, като държа това нещо. Когато посещаваме музеи от училище, винаги искам да докосвам нещата. Веднъж в Метрополитън си имах сериозни неприятности. Не е нужно да са някакви големи произведения на изкуството, достатъчно са дребни предмети. Като че ли ме връщат в миналото.
	Джак й се усмихна.
	— Огледай се наоколо. В тази каюта има артефакти от почти всички експедиции, в които съм участвал. Повечето са дребни — парченца керамика, изтрити от употреба стари монети. Те обаче придават реалност на всичко, с което се занимавам. Винаги, когато пиша, държа нещо в ръцете си.
	— Чичо Костас казва, че си като сврака. Смята, че си ловец на съкровища. — Върна му далекогледа и прокара пръст по герба, гравиран отпред на скрина — котва върху щит и надпис на латински Depressus Extollor* отдолу.
	[* „Потиснат, аз съм извисен“ (лат.). — Б.пр.]
	Джак се засмя.
	— Чичо ти Костас да внимава какви ги приказва.
	— Казва, че без него си щял да гребеш заникъде на гребна лодка.
	— А без мене чичо ти Костас щеше да плава на бюро заникъде в някой технологичен парк в Калифорния.
	— Не, той казва, че без теб щял да е на почивка в Хавай.
	— Още откакто планирахме експедицията в Пасифика в главата му е само Хавай. Всичко друго по пътя, Египет, Индия, е за отвличане на вниманието и го търпи само защото се гмуркаме заедно и понякога му спасявам живота.
	— Вече говорихме за това. Каза, че ти дава два дни, после ще поиска да го оставиш на най-близкото международно летище. Имал нужда от седмица, преди ние да пристигнем, за да подготви всичко около тестването на потопяемия апарат.
	— Иска да каже, че му трябва седмица, за да тества шезлонгите на Уайкики. Просто е плажен ленивец.
	В този момент нахълта Костас, с крещяща хавайска риза на цветя и широки къси панталони, с вдигнати над челото тъмни очила.
	— Aloha!
	— Aloha! — отвърна Ребека и се усмихна дяволито на Джак.
	— Реших да се подготвя — каза Костас. — Може да не остане време да се преоблечем.
	— Чувам те — каза Джак.
	Костас погледна това, което Джак бе разопаковал.
	— Слон! Започвах да страдам от липсата им.
	Джак се направи, че не е чул, а Костас вдигна внимателно слончето към светлината.
	— От лапис лазули е — обясни Джак. — Същия камък като фрагмента, който намери в Беренике. И е от най-високо качество, от мините в Афганистан. В пластовете синьо се виждат искричките на пирита. Държан е в ръце много, бил е детска играчка. Намерих го сред вещите на прапрадядо ми. Подарен му е, когато е бил малък. Искал да го подари на сина си, първородния, когато стане на две, но не се е случило.
	— Красив е — отбеляза Ребека почтително, взе слончето от Костас и погали хобота. — Може ли да го взема? Искам да кажа, може ли да го взема за малко в моята каюта? Срамота е някак да стои затворен в стар скрин.
	Костас размаха пръст на Ребека.
	— Внимавай какво говориш за този скрин. Той си го носи навсякъде. Кара го да се чувства като стар морски вълк. Винаги щом има малко свободно време идва тук и сяда при него.
	Дойдоха Хибермайер и Айша и всички седнаха на столовете, които Джак бе подредил в полукръг пред скрина. Костас погледна в отвореното чекмедже и посочи друг предмет вътре — стар револвер.
	— Дивият запад?
	Джак се усмихна кисело.
	— Периодът е същият, но континентът е друг. Седемдесетте години на деветнайсети век, когато има сериозни военни конфликти: френско-пруската война, която едва не унищожава Европа. Афганската война, която сблъсква Англия и Русия. Тогава обаче се разпалват и множество колониални конфликти. Само през няколко години се случват разгромът на генерал Къстър в Америка и Зулуските войни в Южна Африка, и въстанието в джунглите на Индия. И при всичките тези примери не е ясно кой е спечелил.
	— Твоят предшественик Джон Хауард… — заговори Айша, а Костас извади внимателно револвера от чекмеджето, за да го разгледа отблизо. — Бил е британски офицер?
	Джак кимна.
	— Сега, когато всички сме тук, искам да ви разкажа за него. През 1879-а той е лейтенант от кралските инженерни войски и е изпратен в Индия като старши офицер в Мадраския на Нейно величество сапьорски и минен корпус. Това е един от основните полкове в Индийската армия, базиран в Бангалор, Южна Индия, но използван при експедиции в цялата страна и по границите. Били са геодезисти и строители, но също са били обучавани и като пехотинци, така че са били едни от най-полезните войски в армията. Във всяка от десетте роти имало по двама британски офицери и няколко британски подофицери, обаче сапьорите до един са били от Мадрас, сега Ченай. Местните офицери са били _джемадари_ и _субадари_, а местните старши офицери — _хавилдари_ и _наики_. Мадраските били горди хора, воинска каста. За един млад британски офицер службата в полк като Мадраските сапьори била най-добрият практически опит, който можеш да добиеш като войник. Лейтенантите командвали роти, а отговорностите на старшите офицери били общо взето като на днешните майори. Всички офицери от Кралските инженерни войски преминавали програма на обучение, еквивалентна на днешното висше инженерно образование, преди да заминат за Индия.
	— Индия трябва да е била шок за тях след студената и дъждовна Англия — отбеляза Костас.
	Джак поклати глава.
	— Не и за Хауард. Той е учил в Англия, но е роден в Индия, през 1855-а, малко преди Индийското въстание, в последните години на Източноиндийската компания, преди да я поеме Британската корона. Баща му имал индигова плантация в Бихар, на границата с Хималаите и Тибет, а дядо му бил полковник в армията на Източноиндийската компания. Тоест Индия е била в кръвта му. Това помага да разберем как е оцелял в условията на джунглата при първото му служебно назначение.
	— И на това място ще отидем — подхвърли Костас.
	— След първите двайсет години мир след Въстанието Индия отново загрява — продължи Джак. — Има война с Афганистан за първи път от четирийсет години. Повечето от офицерите на Мадраските сапьори са изпратени там, но не и Хауард. Причината е друг конфликт, племенен бунт, разразил се през 1879-а в джунглата на Северен Мадрас, в подножието на планините Гхатс, по течението на река Годавари. — Джак посочи картата над бюрото си. — След въстанието индийските власти смазват и най-малкия намек за вътрешно недоволство с железен юмрук. В джунглата е изпратена експедиция от една бригада, към която са придадени две сапьорски роти. Тези малки местни бунтове обаче са били смятани за полицейска работа, така че за участващите офицери не е имало военна слава и медали, въпреки трудните условия в джунглата. Въстанието в Рампа, името на района, в който е избухнало, продължава близо две години, повече от цялата Афганска кампания. Хауард е там почти през цялото време, от началото до края.
	— По време на мусоните сигурно са страдали от всякакви болести — отбеляза Хибермайер.
	Джак кимна.
	— В Рампа са видели всички крайности на войната в джунглите и ситуацията не се е различавала особено от случилото се през следващия век в Бирма, Малайзия и Виетнам. Маларията е била жесток проблем. Няколко години по-късно лекар на Мадраските сапьори става Роналд Рос, по-късно сър Роналд Рос. Това е този, който потвърждава връзката между маларията и комарите. По време на въстанието обаче всичко това е било съвсем неясно и мъжете са мрели като мухи. Тук се намесва индийското възпитание на Хауард. Той има някаква устойчивост към треската и това вероятно е изиграло роля за продължителното му командироване в района. Той всъщност е бил единственият годен за задачата офицер.
	Костас дръпна ударника и завъртя барабана на револвера — дълго елегантно оръжие, добило цвят на зряла слива там, където оксидацията на метала си бе отишла.
	— Колт „Нейви“ 1851 година, произведен в Лондон — каза той. — Стрелял съм с такъв с един мой чичо, във Върмонт, той беше ентусиаст на черния барут. — Обърна го от другата страна и прокара пръсти по буквите и числата, отпечатани върху дървената ръкохватка. — Армейско обозначение?
	— Кавалерийска рота на област Фронтенак, Северна Канада, номер 50 — отвърна Джак. — Този е от партида револвери, произведени във фабриката на Колт в Лондон за въоръжаване на канадската войска в Кингстън, на езерото Онтарио. Лекарят на Мадраските сапьори доктор Уокър бил отраснал в Кингстън, сам служил в кавалерията и се сдобил с револвера от армейските резерви през седемдесетте, когато сменили оръжията, които се зареждат с фишеци барут и куршуми, с револвери, които се зареждат с патрони. Уокър го отнесъл в Индия и го дал на Хауард като допълнение към неговия револвер „Колт“, който бил наследил от баща си, който пък го използвал по време на Индийското въстание. Винаги е по-добре да имаш два револвера вместо един.
	— Къде е другият?
	— Хауард го е взел със себе си, когато е изчезнал.
	— Изчезнал?
	— Един ден, години по-късно, в Северна Индия, събрал багажа си в чанта и заминал. Повече никой не го видял. Никой не знаел със сигурност къде е отишъл или какво се е случило с него. За мен това е обсесия, още откакто чух историята като малък. Четях Киплинг, разкази на пътешествениците по Пътя на коприната, и си представях как се с впуснал в някакво голямо последно приключение. Винаги съм мислил за него, когато съм тръгвал на експедиции. Сега, когато сме толкова близо до джунглата, че практически съм по следите му, много бих искал да стигна до дъното на всичко. За това обаче по-късно. Да не избързваме.
	— Открих нещо за въстанието — каза Ребека и вдигна бележник с наподобяващи мрамор корици от Викторианската епоха и избелял надпис с мастило върху етикет отпред. — „Експедицията в Рампа от 1879 г., от Джон Хауард, лейтенант, Кралски инженери“.
	— Това е дневникът му — каза Джак. — Единственият разказ от първо лице за въстанието, оцелял до днес. Почти всичко останало е възстановявано от податки в сбирките на Британската библиотека, свързани с Индийския офис, от военните и от съдебните процеси на Мадраските власти, които са наблюдавали събитията в джунглата. Въстанието е минало в сянката на Афганската война и до голяма степен е загубено за историята.
	Ребека отвори внимателно бележника, после започна да чете:
	— „Трудностите при картографирането започват всъщност, когато се настъпва в непознати територии и са особено сериозни, когато настъплението на войските пречи и когато лошото време често закрива полезрението“.
	Джак кимна.
	— Геодезията е била негова специалност. Току-що е завършил Школата за военни инженери в Чатам, две години интензивно обучение. В първите страници на дневника се долавя огромен младежки ентусиазъм. Скоро това се променя обаче.
	Ребека прочете друг пасаж, от края на бележника:
	— „Причините за този бунт са описани изчерпателно: администрацията е разпасана, офицерите ни не чуват жалбите на потиснатите хора и древният дух, който е свикнал да прибягва до меча, в края на краищата се прояви сред един храбър и сърцат планински народ. Веднъж, след като духът е събуден и сме принудени да водим кампании в пущинаците — диви, непристъпни и маларични, — никой не може да каже със сигурност колко ще продължи тази малка война или какви задрямали стихии на хаоса ще бъдат вдигнати срещу нас. Можем единствено да предскажем, че рядко ще виждаме врага, че треската ще пълни полковите лазарети и че когато мирът най-накрая настъпи, ще бъде мир на разрушението. Единственото, което тези кланове искат от нас, е да защитим възможността да се наслаждават спокойно на малкото достъпни за тях простички елементи на лична свобода и комфорт, които представляват основен източник на щастието им“.
	— Харесва ми езикът — отбеляза Костас.
	— Това повече или по-малко казва всичко — кимна Джак. — Години по-късно индийското националистическо движение опитва да представи въстанието като част от националния подем срещу британците, но това е подмяна на историята в най-лош вид. Онова са били хора от джунглата, които просто са искали да бъдат оставени на спокойствие. Повечето от тях никога не са били виждали физиономия на европеец преди това. Основните им контакти с външния свят са били хората от равнините с техните корумпирани полицаи и търговците, които са ги изнудвали. Британците не са имали особена икономическа полза от джунглата и са назначавали в тези райони по-некомпетентни чиновници, които рядко са си давали труд да проверяват какво наистина се случва в териториите им. След това индийският Закон за горите обърква традиционното земеделие, което разчита на разчистване на джунглата и палене. Искрата обаче пламва, когато някакъв дребен чиновник от Калкута не е освободил планинците от данъка върху алкохола, abkari. Хората от джунглата са живеели за напитката си, палмово вино, което ги е крепяло през месеците на мусоните, когато не е имало какво друго да правят.
	— Разбирам какво имаш предвид — каза Костас. — Не е било славна война в истинския смисъл. Много далече от геополитиката в Афганистан.
	— Но все пак е било война — отвърна Джак. — Когато липсва висока стратегическа цел, задаваш още повече въпроси. А онези офицери изобщо не са били тесногръди надути палячовци. Кралските инженерни войски са привличали любознателни хора с интелект. Днес те биха станали учени, инженери, изследователи. Много от това, което знаем за антропологията и естествената история на Индия, дължим на заниманията на онези мъже в свободното им време. А и работата им като военни не е била да размахват пушки, а да картографират, да строят пътища, мостове, язовири, акведукти и напоителни системи, железници, инфраструктурата на държавата днес. За да действаш ефективно в Индия е трябвало да знаеш местните езици и много от офицерите са ги говорели, но освен това са проявявали разбиране към войниците и местните хора. Това се вижда в дневника. Стилът може да ни се струва малко приповдигнат, но хората като Хауард са виждали пред себе си други хора, не диваци. Били са закоравели войници, непоклатимо лоялни на британската корона, които биха убивали без колебание, но са си давали сметка, че невинаги действат от високо морални позиции.
	— На последната страница на дневника се споменава книга — каза Ребека. — Всичко е изцапано с нещо черно. — Вдигна бележника, помириса го и направи физиономия. — Вони на развалени яйца.
	— Остатъци от черен барут — обясни Джак. — Явно по ръцете му е имало барут, когато е писал това. Вероятно малко преди това е стрелял. Погледни датата. Дванайсети август 1879-а.
	— Трудно се разчита, но пише: „“Камбъл, Диви племена в Кхондистан". Страница 177". И после: „Бог да ми е на помощ“.
	Джак извади единия от двата подвързани в кожа тома от чекмеджето и отвори на отбелязаната страница.
	— Това е тази книга. Била е при него, когато е писал това в дневника си. В полето на книгата, на 177-а страница, има бележка: „Капитан Фран, достоен за възхищение офицер, учен ориенталист от най-висок ранг, който се е заел ревностно да изучава езика конд“. Явно е написал това по-рано, може би когато за първи път е прочел книгата, преди да замине за джунглите. Текстът до бележката обаче е ограден със същото мастило, с което и последният запис в дневника, леко размазано. Вероятно го е прочел отново онзи ден, в джунглата. Чуйте го: „Едно прелюбопитно обстоятелство се случи с този отличен офицер, когато беше в планините. Един ден го информирали за жертвоприношение в самото навечерие на извършването му. Жертвата била младо и хубаво момиче на петнадесет или шестнадесет години. Без минута колебание той забързал към мястото с малка група въоръжени мъже и при пристигането си заварил кхондите събрани около жреца, който щял да извърши жертвоприношението, и бъдещата жертва, подготвена за първо действие на трагедията. Веднага поискал да му я предадат. Кхондите, подивели от възбуда, за момент се поколебали, но видели, че малката му група се готви да действа, и предали момичето. Капитан Фрай забелязал дивите и гневни погледи на местните и благоразумно преценил, че моментът не е подходящ да спори с тях, така че се оттеглил в лагера си заедно със спасената жертва“.
	— Човешко жертвоприношение? — възкликна Костас ужасено. — В Индия? През 1879-а?
	— Книгата е издадена през 1864-а, петнайсет години преди въстанието в Рампа. Пълното заглавие е „Разказ от първо лице за тринадесет години служба сред дивите племена на Кхондистан, за ликвидиране на човешките жертвоприношения“. Авторът, Джон Камбъл, е бил армейски офицер, натоварен със задачата, а Фрай е бил негов помощник.
	— Но са се провалили.
	Джак сви устни.
	— Успели са. Поне така изглежда публично. Британците не са се намесвали много в ритуалите в Индия, но са прекарали чертата пред човешките жертвоприношения и убиването на новородени момиченца. В резултат двете практики преминават на тъмно. Кой би могъл да знае какво се върши в дълбините на джунглата, на километри от любопитните погледи? Дори днес сред племената е оцелял жертвен ритуал, макар че използват пилета, а не хора. Поне такива са сведенията.
	— А през 1879-а?
	— Лидерът на бунтовниците, Чендрая, открито екзекутирал няколко полицаи, местни хора, които бил пленил, като извършил екзекуциите по подобие на жертвоприношенията, за да демонстрира непокорството си пред британците. При единия от случаите използвал меч, вероятно като този, който виси на стената ей там. — Джак отвори книгата и показа гравюрата на предтитулната страница. Беше изобразена полугола жена, завързана за стълб, свещеник и озверяла тълпа, която напредва, размахала ножове. — Има косвени сведения, че са се извършвали и истински жертвоприношения. Жертвали са meriah, мъж или жена, дори дете, купени като роби от жертващото племе. Били хранени добре месеци преди това, после ги упоявали с палмово вино и ги завързвали за стълб.
	— Как са ги убивали? — попита Ребека тихо.
	— Доста жестоко. Разкъсвали ги с голи ръце и ги насичали с ножове. После всеки вземал парченце плът, за да го зарови на своя територия, преди да залезе слънцето. За плодородие.
	Ребека пребледня. Костас взе книгата.
	— Защо са го правели? Кой е бил богът?
	— Ще стигна и до това.
	— А датата? Двайсети август 1879-а?
	— Това е ключова дата от въстанието, също и от живота на Хауард. Нещо се е случило в онзи ден, нещо, което опитвам да проумея още откакто прочетох дневника като дете. — Джак взе бележника. — Ето какво знам. През онзи ден взвод от трийсет сапьори попада на засада от четиристотин бунтовници, въоръжени с лъкове и отровни стрели и мускети кремъклии, както и някои стари мускети, откраднати от полицията. Сапьорите успели да се върнат назад, до реката, като не преставали да се сражават. Това е било едно от най-големите сражения по време на бунта, с десетки убити и ранени. Един британски чиновник е загинал — човек от гражданската администрация, който отговарял за региона и придружавал войниците. Сраженията били достатъчно ожесточени, за да стигнат до вестниците, и за тях съобщават лондонският „Таймс“ и „Ню Йорк Таймс“, като пишат, че името на командващия офицер на сапьорите е лейтенант Хамилтън. Неговият разказ за събитията е отпечатан в „Мадрас Милитари Просийдингс“. Няма други разкази на очевидци от онзи ден. Сигурен съм обаче, че се е случило и още нещо.
	— Екзекуции? — прошепна Костас. — Жертвоприношения?
	Джак погледна бележника.
	— Кампанията на Хамилтън започва от един речен параход, „Шамрок“, който бил на път към място нагоре по течението, където сапьорите трябвало да прочистят път в джунглата. Лейтенант Хауард, моят прапрадядо, отговарял за всичко, като най-старши офицер. Освен лейтенантите Хауард и Хамилтън имало и друг офицер, сапьор, Робърт Уокоп, завърнал се наскоро от Афганистан, ирландски американец и близък приятел на Хауард. Вече стана дума за доктор Уокър, канадеца. Той вероятно е бил затънал до гуша да лекува малария. Открих къде взводът на Хамилтън е навлязъл в джунглата, на брега на реката, където най-вероятно е бил „Шамрок“. Там имало село на местните. Бунтовниците се събрали там и изнесли представление. Доста зрелищно. Хауард бил на парахода. Видял е нещо или е направил нещо, което дълбоко се е отразило на остатъка от живота му.
	— Какво?
	Джак не отговори веднага.
	— В Кралската военна академия винаги е бил първи в класа си, един от офицерите, за които са предвиждали бляскава кариера, може би на армейски командващ като лорд Кичънър, който също е военен инженер. След джунглата обаче сякаш прави всичко възможно, за да избегне активната служба. Бил е разпределен да се присъедини към бойна част в Афганистан, но вместо това остава в Рампа до самия край на бунта. След това напуска Мадраските сапьори и започва работа към Департамента за обществените сгради в Индия, след което се връща в Англия и десет години преподава геодезия и редактира списанието на Школата за военни инженери. Това са добри кариерни ходове за всеки офицер от кралските инженери, но не и за амбициозен войник като него. Дори след като се връща в Индия през деветдесетте години пропуска много шансове да участва във военни кампании. Едва в края на кариерата си, двайсет и пет години след въстанието в Рампа, отново постъпва на активна служба, на Афганската граница.
	— Не може ли да са му повлияли грижите за семейството му? — попита Ребека.
	Джак погледна избелялата снимка над скрина, на която се виждаше облечена в черно жена с бебе на ръце, навела лице към детето, така че чертите й не се различаваха. Обърна се към Ребека и кимна замислено.
	— Хауард се е оженил млад, веднага след Академията. Родило им се момченце, което боготворели. Живеели във военен кантон в Бангалор. Където е бил и щабът на Мадраските сапьори. Момченцето умира, докато Хауард е в джунглата, няколко месеца след онзи ден, през август, поразено от конвулсии сутринта и погребано преди свечеряване. Минали седмици, преди Хауард да научи. Жена му така и не успяла да го преодолее, въпреки че им се родили още три деца. Хауард им бил напълно отдаден и им казал, че поема работата в Школата по военно инженерство в Англия, за да ги отдалечи от болестите, убили брат им, и да е с тях, когато тръгнат на училище.
	— Смятал е, че семейството е преди кариерата — каза Айша. — Нищо лошо няма в това.
	Джак сви устни.
	— Има обаче и още нещо. Той пропуска възможности дори и когато децата му са големи и вече се е върнал в Индия. Сигурен съм, че през онзи ден, дванайсети август 1879 година, се е случило нещо.
	— Може би е преживял някаква травма? — предположи Костас.
	— Ето какво — каза Джак, наведе се и отвори долното чекмедже на скрина. — Помните, казах ви, че споменах един артефакт, за който говорих на Катя, когато с нея коментирахме чичо й и Халджит Сингх, Ръката на тигъра. Когато едва не припадна. Добре. Ето го. — Извади лъскав месингов предмет, дълъг почти колкото предмишницата му, и го сложи внимателно на масата между тях. Беше полуцилиндричен, а единият му край беше оформен като глава, с щръкнали уши и голяма озъбена уста. — Хауард го е донесъл от Рампа. Револверът, малкият далекоглед и няколко примитивни оръжия, взети от бунтовниците, са единственото останало от онази кампания. Някаква идея какво може да е това?
	Хибермайер намести очилата си и се наведе, взе предмета и предпазливо го огледа.
	— Ясно е, че е част от броня, защита за предмишницата и дланта. В кухината под главата има напречна ръкохватка, а в устата — отвор с големината на острие. Според мен това някога е било предпазител за ръка с прикрепена кама или острие на меч.
	— Чудесно — каза Джак. — Острието не е служело за пробождане, а е било гъвкаво и е използвано за съсичане. В неумели ръце би стояло непохватно, обаче с предпазителя за дланта и напречната ръкохватка, вместо като на обикновен меч, се превръща в продължение на ръката. Въоръженият с това нещо би могъл да нанася страховити удари и с лекота би могъл да съсече човешко тяло на две, ако острието е добре наточено. Това са били кошмарни оръжия и са се използвали от конниците.
	Ребека докосна носа.
	— Очите приличат на китайски.
	— Нарича се _пата_, меч-ръкавица — каза Джак. — Този е уникален и са известни само още няколко такива, от месинг. Стоманени _пата_ са били използвани в Маратас от воините принцове, с които британците са воювали в Южна и Централна Индия през осемнайсети век. Британският учен, който първи изучава _пата_ обаче смята, че това оръжие е много по-старо и е използвано още от татарските предшественици на монголите, в Северен Китай. Може да е попаднало в Индия с монголските нашественици, с Тимур Велики през четиринайсети век или с Чингис хан. Или може да е дошло още по-рано, по Пътя на коприната, и да е било копирано. Повечето _пата_ в Индия от седемнайсети или осемнайсети век са от стомана и нямат декорация като тази изкована глава. Инстинктът ми подсказва, че това е от стари, много по-стари, дори древни времена.
	— А каква е връзката? — попита Костас.
	— Попита ме за бога от джунглата, на когото са принасяли жертви — отговори Джак. — Имало е няколко. Богиня на земята, бог на войната… Има обаче само едно светилище, за което знаем, и то е на Рама — бога, който дал името си на региона. Легендата за принц Рама е запазена в хиндуистка митология, но версията за Рама, боготворен в джунглата, се откроява и е може би много стара по произход. Светилището се споменава в хрониките за въстанието в Рампа, защото лидерът Чендрая там е убил двама полицаи. Намира се навътре в сушата, точно срещу мястото, от което „Шамрок“ е взел лейтенант Хамилтън и сапьорите му след похода в джунглата. Смятам, че там моят предшественик е намерил тази _пата_. Това светилище е било единствената солидна постройка в джунглата, различна от колибите на селяните, и човек би очаквал подобен предмет да бъде съхраняван, дори почитан точно там.
	— И сега искаш да отидеш на мястото, за да го огледаш? — попита Костас.
	— Искам да видя какво е видял той. Да проверя дали все още е останало нещо.
	— Рама — промърмори Хибермайер и забарабани с пръсти по масата. — _Рама._
	— Какво има? — попита Костас.
	— Просто мисля на глас.
	Костас взе _патата_ и се вгледа в главата.
	— Какво е това? Бог?
	Джак се обърна към него.
	— Тигър.
	— Тигър бог? — попита Костас.
	Джак сложи _патата_ на ръката си и улови напречната ръкохватка.
	— Не е тигър бог — отговори и бавно завъртя ръката си. — Знам от дядо си как да го наричам, а той вероятно го знае от _неговия_ дядо, от Джон Хауард. И когато го описах на Катя, тя едва не припадна. _Тигър-воин._


	Рано на следващата сутрин застанаха на мостика и впериха очи напред над носа на кораба. „Сийкуест II“ беше преминал през коварния проток Полк между Индия и Шри Ланка със скорост от едва два възела. Малко преди това лоцманът бе слязъл от кораба и се бе отдалечил с моторницата си. Северният край на Шри Ланка вече изчезваше в далечината вдясно зад тях, а с навлизането в индийски териториални води капитанът отмени извънредното положение. Куполът с оръдието беше свален под предната палуба, за да не се вижда, а хората от охраната прибраха двете картечници, които бяха монтирали от двете страни на мостика. Напред се простираше Бенгалският залив — огромна площ блещукаща вода, която сякаш продължаваше до безкрайността. Морето беше мъртвешки спокойно и сякаш стояха неподвижно, заседнали в мътилка от вода и небе, без видим хоризонт.
	Джак усети полъха на възбудата, обземала и предците му в тези води. Небето на изток изглеждаше заредено с изкушение и опасности, които го правеха още по-примамливо. Отново се замисли за римляните. Тук преди две хиляди години те биха били на границата на неизвестното, на мястото, където авторът на Перипъла беше начертал границата между това, което сам с видял, и света нататък. Нататък имаше места, наполовина плод на въображението, за които авторът бе знаел само заради стоките, които бе виждал: коприна, лапис лазули и подправки, донесени от търговците до морския бряг през големите планини и пустини. Тези, които бе срещал, вероятно му бяха казали малко, а каквото му бяха казали, е било умишлено подвеждащо, за да не реши сам да търси източниците на стоките. Въпреки това думите им едва ли биха могли да бъдат преувеличени. Опасностите изглеждаха твърде реални дори днес. Джак добре помнеше последните думи в Перипъла.
	„Което е отвъд този район, поради силните бури, големите студове и непроходимия терен, както и поради неземната сила на боговете, не е проучено“.
	Костас застана до него и каза:
	— Ребека иска да дойде с нас, Джак. Има още три седмици ваканция.
	— Може да дойде до римските разкопки в Арикамеду, но не и в джунглата. Там е бандитска територия. Мястото е рай за маоисти терористи и положението се нажежи, откакто индийското правителство реши да допусне там чуждестранни минни компании да проучват региона. Маоистите подбуждат местните хора.
	— Добре. Ти й го кажи.
	— Имам чувството, че повече слуша теб, чичо Костас.
	— Вече знае — каза Айша, която застана от другата страна на Джак. — Казах й го.
	— О… благодаря, Айша. — Погледът на Джак изведнъж беше привлечен от красива гледка. От доста време виждаха очертанията на източното крайбрежие на Индия откъм левия борд, но сега го освети утринното слънце, което се издигна над изпаренията на изток. Гледката беше удивителна — тънката линия на брега и палмите отзад засияха в оранжево, сякаш огнени езици обгърнаха всичко, чак до северния хоризонт. Джак се замисли за 1879 година — годината на въстанието в джунглата. Индия все още е била страната на невъобразимия разкош на могулите и колониалните учтивости, но също така и тъмна страна на отчаяние и жестокост, на глад и болести, убивали възрастен човек за по-малко от ден и ликвидирали половината новородени деца.
	Две десетилетия преди въстанието в Рампа Индия била раздирана от бунтове на Индийските полкове на бенгалската армия на Източноиндийската компания, които се превръщали в необуздани кръвопролития и варварство. Три години преди въстанието, през 1876, в южните територии се разразява нечуван глад, който избива милиони. Индия прилича на място на изкушения, но всъщност е място, където колебливият морал изостря сетивата и насочва вниманието към настоящето. Джак си спомняше последните думи от дневника на Джон Хауард, написани някъде тук, в джунглата, зад бреговата ивица, която сега пламтеше до хоризонта. „Бог да ми е на помощ“. Какво беше видял?
	„Сийкуест II“ набра скорост, подухна лек ветрец. Джак се обърна и слезе по стълбата в каютата си. Остави вратата отворена. След няколко минути дойде Ребека и седна на спускащата се койка.
	— Четях книгата, която остави до леглото ми. „Човекът, който искаше да бъде крал“ на Ръдиард Киплинг. Издадена е през 1888-а и е подписана от _Джон Хауард, капитан, Кр. инж_.
	— И? — подкани я Джак.
	— За двама британски авантюристи е, бивши войници, които тръгват на север от Афганистан, за да търсят легендарно изгубено кралство. Намират го и единият става крал, управлява като бог. По една случайност обаче е ранен, хората виждат кръвта му и осъзнават, че е смъртен, така че скоро всичко приключва. Намерих и „Изгубеният хоризонт“ на Джеймс Хилтън, издадена през 1933-та. Тя е за Шангри-Ла, някъде в планините в североизтока на Индия, фантастичното място, на което хората са едва ли не безсмъртни.
	— И двете са модерни легенди — каза Хибермайер, който влезе в каютата заедно с Айша. И двамата носеха вдигащи пара чаши кафе. Костас ги следваше по петите.
	Ребека поклати глава и посочи една книга на бюрото. На корицата имаше изображение на изригващ вулкан в морето, наложено върху изрязана в скали стълба, водеща към тъмен вход, обрамчен от тайнствени символи. На вратата се четеше само една дума: „Атлантида“.
	— Майка ми изпрати тази книга още преди да те познавам. Първата глава е за древногръцкия философ Платон. Атлантида също е модерна легенда, но в нея има зрънце истина.
	— Значи мислиш, че търсим изгубено царство, Шангри-Ла? — попита Хибермайер недоверчиво.
	Ребека поклати глава и посочи малка глинена статуя на китайски воин, която Джак ползваше като папиемаше на бюрото си.
	— Мислех си за този воин.
	— Охо! — промърмори Костас. — Май ни очаква доза паралелно мислене за Хауард.
	— Помниш ли, татко? Заведе ме на изложбата на теракотените воини в Британския музей в Лондон в деня след като кацнахме от Ню Йорк. — Ребека се обърна към Айша и изведнъж я обзе силно вълнение. — Удивително! Този човек. Първият император, заповядал да го погребат с всичко, ама всичко, под могила голяма колкото египетска пирамида. Още не са я разкопали цялата, представяте ли си!? Само някакъв древнокитайски текст го описва. Има пълен модел на света, с реки от живак и дори небе. Звездите били от скъпоценни камъни. И това, което всъщност са разкопали, са тези воини, в реална големина, хиляди. Най-страхотното нещо, което можеш да видиш.
	Хибермайер продължаваше да тропа с пръсти.
	— Накъде биеш, Ребека?
	— Мисля, че това е свързано с безсмъртието.
	— Гробниците обикновено са свързани точно с това — отбеляза Хибермайер, без да престава да тропа с пръсти. — Осигуряват на погребания необходимото за отвъдния живот.
	— Не говоря за отвъден живот, а за безсмъртие — възрази Ребека нетърпеливо. — При Първия император това е мания. Помниш ли, татко? На изложбата пишеше, че е изпратил огромна експедиция, за да търси някакви митични острови в Пасифика. Островите на безсмъртните. Попитах те дали някога ти би тръгнал да ги търсиш.
	Костас погледна някак особено и затананика мелодията от „Хавай 5-0“.
	— Мисля, че знам къде са.
	Ребека се намръщи.
	— Мислите, че говоря глупости.
	Джак погледна статуетката.
	— Китайската идея за отвъден живот е близка до идеята за безсмъртието. Не отиваш на небето, както бихме го разбрали ние. Вместо това оставаш в нещо като паралелна вселена, която е като сянка на реалния свят. Концепцията за небесата не може да предложи повече на първия император на Китай Цин Шъхуан през трети век преди нашата ера, отколкото той вече има на земята. Това е идеята на теракотената армия — тя е копие на армията, която е командвал приживе.
	Ребека мълчеше и гледаше пръстите си. Айша се наведе напред и я погледна.
	— Знам какво имаш предвид. Изкушението на Изтока, нали? Мислиш, че Хауард е тръгнал да го търси, а после е изчезнал? За някои това са далечните фантастични долини като Шангри-Ла, изгубени царства, райски кътчета, места, къде то можеш да живееш вечно в земен рай. За други това е мястото, където се крие тайната на безсмъртието. Винаги обаче е привличането на вечния живот, най-голямото съкровище.
	— А римските легионери? — попита Костас. — И те ли са търсели това? Мислех си, че са искали единствено славна смърт, да отидат в Елизий при братята си по оръжие.
	— Там някъде, по Пътя на коприната, водещ на изток, може и да са си мислели, че вече са в страната на сенките и крачат край мъртвите си другари — каза Джак. — Обаче са били все още живи, а никога не бива да подценяваме човешкото желание. За тези от тях, които все още са го искали, безсмъртието може да е било единствената надежда някога да се върнат в Рим.
	— Как биха могли да знаят какво ги чака? — попита Айша. — Какво би ги подтиквало да продължават?
	— Щях да стигна до това — отговори Ребека. — Гробницата на Първия император е в края на Пътя на коприната, нали? И е била пълна със съкровища, както е пълна и днес. Ако търговците, пътуващи по Пътя на коприната, са можели да кажат на автора на Перипъла за легионерите, избягали от Партия и тръгнали на изток, значи биха могли да кажат и на легионерите за приказната гробница на Първия император. Може някой търговец да им е разказал историята с надеждата да пощадят живота му.
	— Може би сме прекалено мистични тук — каза Костас и поглади наболата си брада.
	— В смисъл? — попита Ребека.
	— Може идеята ти да е правилна, но не бива да говорим за някаква мистична притегателна сила. Просто за най-обикновено древно съкровище.
	— Татко казва, че грешиш по негов адрес. Той е археолог, не е ловец на съкровища.
	— Когато видя слон, казвам, че е слон. — Костас се изправи. — Трябва да стигнем до моторницата. И не съм капризен. Хавай е райско място. Има красив плаж със сенчести палми, малко след Ханалей, и чудесен бар.
	— Татко смята, че си плажен ленивец — каза Ребека.
	— Сега виждаш защо трябва да замина.
	Джак погледна Ребека.
	— Продължавай да четеш дневника на Джон Хауард. В него може да има неща, които съм пропуснал. И мисленето ти е доста добро, между другото. Можем наистина да те вземем с нас. Остава единствено да се научиш да се гмуркаш.
	— Готово, Джак — каза Костас. — Следващата седмица ще я взема с мен на остров Куан.
	— Може и да не иска — отвърна Джак. — Може да иска да се научи да пилотира хеликоптер.
	— О, ще направя всичко за чичо Костас — каза Ребека, размаха един учебник по водолазно дело и последва Хибермайер и Айша навън.
	Джак се обърна към Костас. Изражението му стана сериозно.
	— Уморен съм като куче, но очаквам това с нетърпение. — Посочи сгънатите на леглото маскировъчни дрехи и ботушите на пода. Отгоре имаше раменен кобур, от който се показваше „Берета“ 92, автоматик. — Мина доста време, откакто за последен път ги обличах.
	— Твърде дълго, Джак. Не искаме да изгубим форма.
	Джак изведнъж се почувства въодушевен. Двайсет и четирите часа, откакто за първи път бе видял керамичните парчета с текст от Перипъла, бяха необикновени. Бяха започнали да проумяват случка от миналото, решетка от възможности и взаимовръзки. Вече виждаше картини и първите няколко му подсказваха, че инстинктът не го лъже. Сурови обрулени от вятъра лица, римски лица, слънчев отблясък върху обляно с кръв острие, снежна виелица, после нещо друго — воин, чийто образ не беше в състояние да прогони от ума си. Обърна се и погледна снимките над скрина, избелелите изображения на британски офицер, на жена му и детето му. Имаше чувството, че може да пристъпи и да влезе в снимката, да се присъедини към предшественика си в похода му в тъмнината до място, което копнееше да опознае през целия си съзнателен живот. Пое дълбоко дъх, взе кобура и погледна Костас.
	— Готов да тръгваме?
	— Готов да тръгваме.


>	5.

	_Река Годавари, Индия, 20 август 1879_
	Лейтенант Джон Хауард от Кралските инженери свали корковия шлем и си избърса челото. Слънцето печеше точно отзад на парахода и беше дяволски горещо. Месинговата емблема на Мадраските сапьори на Нейно величество върху шлема блестеше, старателно излъскана от ординареца му тази сутрин, но беше отлична мишена за всеки добър стрелец, така че той прокара по нея мръсната си длан и отново сложи шлема на главата си. Протегна ръка и докосна металния предпазител на гребното колело, последното останало сенчесто място отстрани на парахода. Беше нагорещено като пещ. От един мях се изтъркаля въглен и той го ритна ядосано. Поне бяха успели да докарат въглищата сухи. Беше видял в тях частици железен пирит, а помнеше една демонстрация на самозапалване на влажни въглища във военното училище. Това щеше да е доста безславен край на първата полева мисия под негово командване — да изгори като жертвена клада на пясъчна плитчина в забравена от бога речна клисура в Източна Индия, без да е даден и един изстрел. Започваше да осъзнава, че войната често е такава.
	Погледна крокодилите, които лениво се носеха по водата недалеч, видимо безразлични към драмата, разиграваща се в завоя на реката, после се обърна към предната палуба и премести кобура си настрани, за да не му пречи. Държеше глава под стоманените листове, които бяха монтирали като защита от куршуми в речното пристанище Раджахмундри. Погледна името на парахода, „Шамрок“, после хората си. Зад стоманените листове се прикриваха десетина сапьори с готови за стрелба пушки „Шнайдер-Енфийлд“. Зад тях имаше оръдие. Полковник Рамъл беше поискал спешно планински оръдия, които да могат да се пренасят на катъри, но вместо това им дадоха две полеви оръдия с фиксирани колесари, които се зареждаха през цевта и бяха безполезни в джунглата. В последната минута сапьорите бяха инсталирали едното на палубата на парахода, като измислиха специална блокировка, за да овладеят отката. Зад оръдието хора от екипажа на парахода продължаваха с безплодните си усилия да го освободят от пясъците, в чиито плен бяха вече близо два дни. През нощта нагоре по течението беше дошъл друг параход, с който пристигна заместващ офицер и който върна покосените от малария сапьори, но всички опити на екипажа да освободи парахода от пясъците си оставаха безплодни. Това беше още една причина да се молят за идването на мусона. Когато реката отново станеше пълноводна, щяха да могат да отплават нагоре по течението до Вудагудем, където се очакваше да прокарат път през джунглата. Катърите чакаха търпеливо на палубата в сянката на надстройката до струпани край тях кирки и брадви. Един от местните също беше там, на носилка, в безсъзнание. Стоновете и виковете му предната нощ бяха непоносими. Предния следобед хора от екипажа отдалечиха котвата от парахода с малка лодка и я пуснаха на трийсетина метра от корпуса, а този нещастник стоеше до шпила, когато въжето се скъса и с камшичен удар премаза краката му. Хирургът Уокър го бе упоил с бренди и лауданум, но не можеше да направи нищо повече. Досега това беше единствената жертва в експедицията, но Хауард беше твърде уморен, за да изтърпи още една такава нощ. Надяваше се пострадалият да не доживее до вечерта.
	Чу се лениво просвирване, после глухо тупване, над отсрещния бряг се издигна кълбо дим. Иззад надстройката на палубата се появи мъж с огромни мустаци и застана зад линията на стрелците, с ръце зад гърба и изваден револвер. Обърна се към Хауард и го прониза със зачервени очи изпод корковия шлем.
	— Да отвърнем ли със залп, сър? Да им дадем урок! Проклети диваци!
	— Сержант О’Конъл. Нека ви напомня, че правителството иска от нас да започнем преговори, чрез които да освободим пленените местни полицаи.
	— Това са глупости, ако мога да го кажа, сър.
	— Можеш, но междувременно се въздържай от стрелба.
	Мустакът потрепна.
	— Да, сър!
	От калъф на колана си Хауард извади джобен далекоглед от месинг и слонова кост, опря го на горния край на ламарината и погледна през него към далечния бряг. Сега там имаше десетки и продължаваха да се стичат от близкото село — слаби мургави мъже с препаски на кръста, някои с лъкове и стрели, други с гладкоцевни кремъклийки. Някои имаха по-особен вид, със сресана и сплетена на плитки дълга коса, украсена с червен плат и пера.
	Някои носеха барабани от кожа и месингови тръби. По брега групи мъже копаеха ями в пясъка и забиваха в тях бамбукови колове в линия, малко пред началото на джунглата. Бяха запалили големи огньове и черният дим се носеше над реката и скриваше случващото се от хората на парахода. Всичко това беше обезпокоително — понякога между кълбата дим се появяваха хора, които правеха нещо, но като цяло беше невъзможно да се отгатне намерението им. Във всеки момент можеха да извадят канута и да атакуват масирано.
	Хауард се обърна към сержанта.
	— Последният им изстрел беше във въздуха. Тук става нещо странно. Застанали са на самия бряг, сякаш искат да ги видим, да ни сплашат. Ако започнат да се целят в нас, можеш да действаш. По моя команда. Разбра ли?
	— Да, сър! — Опърленото от слънцето лице се обърна решително напред.
	Хауард огледа околността още веднъж. Преди седмица, окъпана от дъжда, тя изглеждаше ослепително красива — голямата клисура на Годавари се провираше през хълмове от искрящо зелено, издигащи се по сто и повече метра нагоре от двете страни. Върховете на Източен Гхатс се виждаха от другата страна. Сега откъм реката се носеха тежки миазми и покриваха долината с воали от изпарения. Реката беше животоспасяваща връзка със света и единствено място, което слънцето огряваше изцяло: всичко друго беше обгърнато в тъмни сенки, зловещо. Той долавяше страха и суеверието на призрачния свят, стотиците богове и демони, които според местните дебнели в джунглата. Първият изпратен на брега патрул дълбоко го обезпокои, и то не само защото бунтовниците биха могли да устроят засада. Там имаше нещо друго, нещо, заради което тези тъмни места бяха останали далечни и непристъпни за прогреса, който преминаваше през континента. Разбираше защо носачите от крайбрежните равнини ненавиждат това място и отказаха да ги придружат отвъд Раджахмундри. Пое дълбоко дъх и отново насочи далекогледа към селото с покриви от тръстика, което се простираше на отсрещния бряг, и увеличаващата се тълпа местни, които се въртяха и танцуваха около огньовете на пясъка. Обърна се към индийския офицер до себе си, свиреп на вид мадрасец с тюрбан и с пронизващи черни очи. Заговори му на хинди.
	— Джемадар, прати да повикат офицер Уокоп.
	— Да, сахиб.
	Малко след това от надстройката излезе висок мъж с малка отворена книга в едната ръка. Беше с маскировъчни дрехи с цвят на прахоляк, които бяха последната мода сред офицерите по северозападната граница, а прасците му бяха пристегнати с ивици от шарен афганистански плат. Беше гологлав и загорял от слънцето, с гъста рошава брада. Хауард бе поговорил с него кратко, когато беше пристигнал през нощта с подкрепленията, и бе чул последните новини от Афганистан, но Уокоп бързо беше отишъл да спи в това, което минаваше за офицерска спалня, под мрежа за комари до надстройката. Хауард чакаше с нетърпение на палубата да се появи друг офицер, още повече приятел, който се слави с невъзмутимото си отношение — това, което беше нужно на всички, за да не откачат заради мрака и магьосничеството на това място.
	Уокоп огледа хаоса на отсрещния бряг, присви устни, после кимна на Хауард. Имаше остър поглед — пронизващ като на индийски лейтенант, но и се усмихна.
	— Търсех бара — каза той с отчетлив южняшки акцент. — Установих, че това не е точно параход от Мисисипи.
	— Не мога да разбера защо си напуснал Америка, Робърт.
	— Семейството ми е от Ирландия, забрави ли? — Уокоп седна до парапета и затърси лулата си. — Не бедни ирландци, а собственици на земя, от английски произход. Баща ми заминал за Америка, защото се чувствал безпомощен по време на глада, след това не искал да се върне. Имаме дълга военна традиция. Изборът ми беше между Уест Пойнт и Кралската военна академия. След като преживях американската гражданска война като дете, не исках по никакъв начин да се излагам на риска да воювам с братята си. — Чукна лулата. — Предпочетох да търся славата си в чужбина.
	— По време на въстанието съм бил в Индия — каза Хауард. — Още пеленаче. Не помня нищо и майка ми не ми е казвала какво съм видял, но имах лоши сънища. Вече не. — Млъкна за момент, посочи книгата и попита — Какво четеш?
	Уокоп ловко драсна клечка кибрит с другата си ръка и запали лулата, дръпна и хвърли клечката през борда. Показа на Хауард гръбчето на книгата.
	— Ариан. Животът на Александър Велики. Намерихме някакви древни руини нагоре по Инд и съм доста сигурен, че са гръцки.
	— Пристрастил си се към границата, Робърт.
	— Кандидатствах за работа в индийската картографска компания. Имат свободно място в Граничната комисия. Върнах се от афганската кампания и исках да уредя нещата си с полка в Бангалор, но ме отклониха тук, като заместващ офицер.
	— Падаме като кегли. Всеки офицер, който влезе в джунглата, до седмица е болен. Не съм виждал по-лоша малария от тази.
	— Ти си оцелял.
	— Роден съм тук все пак. В индиговата плантация на баща ми в Бихар. Дете, което оцелее след първото бенгалско лято, е подготвено за живота.
	— Доктор Рос в Бангалор смята, че са виновни комарите.
	— Разбира се, че са комарите. — Хауард плесна врата си и погледна нагоре. Над билото на възвишението се появи черен облак, разкъса го мълния. — И на реката никак не сме спасени от тях. Мусонът ги духа към нас като някакъв чумав воал.
	— Жалко. — Уокоп дръпна от лулата и затвори книгата. — Ако се разболееш от треската, ще те отпишат оттук и ще те пратят в Афганистан. Там се правят кариерите. Тук няма да има медали.
	— Бях определен за Киберския проход. Казват, че войната там още не е свършила. Аз обаче исках да остана близо до Едуард и Хелън, в Бангалор. Полковник Прендъргаст прояви разбиране.
	— А… — Уокоп сложи длан на лакътя на Хауард. — Как е момчето ти?
	Лицето на Хауард помръкна.
	— Не е добре. Боледува от година. Знаеш какво значи това за дете по тези места.
	— Колегите ти офицери го обичат много. Знаеш го.
	— Той е много обичливо дете. — Гласът на Хауард стана хриплив. — За мен той е всичко. Горката Хелън не е на себе си. — Обърна се, започна да премигва, после пак се надигна и погледна над ламарината. Подаде далекогледа на колегата си. — Какво мислиш, че е това?
	Уокоп го погледна угрижено, после насочи далекогледа към брега.
	— Боже! Трябва да са поне петстотин, ако не и повече.
	Ситуацията отпреди малко се бе променила. Сега цели тълпи мъже се разхождаха между огньовете — носеха кратуни с палмово вино. Мъже със сплетени коси размахваха бухалки, с които описваха спирали, после осмици, после пак спирали. Биеха барабани, хаотично, без никакъв ритъм, после заедно в монотонен тътен.
	Изведнъж от дима изникна удивително привидение. Появиха се десетина мъже с чудати украшения на главите, бичи рога, кацнали заплашително на теметата им. Бяха наметнали тигрови кожи, а лицата им бяха боядисани в червено. С пристъпването им напред въздуха раздраха страховити писъци, толкова силни, че косата на Хауард сякаш се изправи. Мъжете напредваха към брега на реката, отстъпваха, пак напредваха, тъпчеха земята с крака, като разярени бикове.
	— Мисля, че призовават кървавочервения бог на войната Манексру — каза Хауард. — Искат от него да превърне бойните секири в мечове, а лъковете и стрелите в барут и куршуми.
	— Имат и истински бикове — отбеляза Уокоп и му върна далекогледа.
	Хауард погледна през него и изсумтя.
	— Ето какво е значи. — Сви далекогледа, обърна се и се облегна на парапета.
	— Жертвоприношение на бикове. Затова са тези ями. Заливат зърно с кръвта и после го хвърлят из просеките в джунглата, за да направят почвата плодородна. Това може да продължава часове, докато не се вцепенят от палмовото вино.
	— Мислех, че жертвоприношенията са останали в миналото — каза Уокоп.
	— Човешките да, още преди десетилетия, но не и животинските, макар властите да ги обезкуражават. — Хауард се отпусна, изведнъж обзет от изтощение. — Ето това не разбират онези идиоти от Борда по приходите. Донесох книгата на Камбъл за потискането на човешките жертвоприношения. Можеш да я прочетеш и сам. Пише, че не можем да използваме морала, за да убеждаваме хората да се откажат от вековни традиции. Нашият морал не означава нищо за тях. Трябва да им показваме, че в бъдеще животът им ще се подобри. Ако след това ги лишиш от най-големите им удоволствия, ще се върнат към старото. Прекъснахме цикъла, като им показахме, че земята им може да е плодородна и без да принасят жертви. Сега някой драсва нещо с писалка в Калкута и всичко това рухва. Криело се е в джунглата, под повърхността, но сега искат да го видим. Не мога да ги обвинявам.
	— Разкажи ми за тези хора.
	— Това са коя — отвърна Хауард. — Потомци на древните дравиди, които са били по тези места още по времето на Александър Велики. Но разликата е цивилизацията на могулите или сикхите е огромна. Тези хора много напомнят вашите червенокожи индианци. Ловуват в джунглата и разчистват малки площи с огън, за да отглеждат реколта. Едва ли някой от тях има представа за външния свят.
	— Това не е непременно лошо — каза Уокоп и дръпна от лулата си. — Познаваме ли езика им?
	— Имам някаква бегла представа за речника им, но имаме преводач, който ни запознава с обичаите им.
	Хауард кимна към един дребен жилест мъж на неопределена възраст, седнал с кръстосани крака на палубата, със силно загоряла от слънцето кожа, защото беше само с бяла препаска на кръста. Косата му беше тъмнокафява, почти кестенява, къдрава като брада, лицето му беше изпито. В едната си ръка държеше лък и стрели, а в другата — срязано стъбло от бамбук, дълго трийсетина сантиметра. Единственото му украшение беше златна верижка, която висеше от горния край на едното му ухо до месестата част, на която беше закачена малка висулка. Пушеше къса пура, погледът му изгледаше замаян.
	— Отрязал се е с палмово вино — отбеляза Хауард. — Не можеш да ги спреш. По време на мусона това е техният живот. Заради това е и бунтът. Какво ти е казал полковник Рамъл?
	Уокоп поклати глава.
	— Имах време само колкото да докладвам за пристигането си в щаба в Доулайшуерам. Корабът с подкреплението вече чакаше, за да потегли нагоре по реката, а Рамъл и адютантът му бяха покосени от треската. Както и всички други офицери, струва ми се.
	Хауард изпухтя.
	— Точно за това става дума всъщност. Ако някой имбецил от Борда по приходите не беше решил да обложи с данък палмовото вино, сега нямаше да сме тук. Също и местните полицаи. Месеци наред единственото външно присъствие сред тези хора бяха полицаите, хора от равнините, които тези планинци презират. Британският началник на полицията и комисарят на Агенцията почти никога не идват тук, заради маларията. Полицаите са свободни да тормозят и експлоатират планинците, както хората от равнините винаги са правили. И сега, когато имаме нужда от тях, те са абсолютно безполезни и дори по-лошо от това. Едва ли можеш да накараш някого от тях да помирише барут. Първото, което направиха бунтовниците, беше да хванат десетина. Много добре, ако питаш мен.
	Откъм брега долетя нестроен залп, но над главите им не пропищяха куршуми.
	— Пак кремъклийки, сержант. Не стреляйте.
	Уокоп погледна над металната преграда към дима.
	— Откъде вземат барут?
	— Когато миналата седмица направих първия си обход в джунглата, претърсихме селото и им взехме пушките, до една кремъклийки — отговори Хауард. — Жените правят селитра, като уринират в чували тор, окачени над съдове, после оставят процедилата се течност да кристализира. Всъщност това е находчиво. Непрекъснато горят джунглата, за да разчистват площи за земеделие, така че имат предостатъчно въглени, а сярата вземат от търговци. Барутът им е доста лош, но върши работа за дребен дивеч. Някои от тях също така вземат барут от лихварите в равнините, които ги заробват с дългове. Опасявам се обаче, че сега имат друг източник на оръжия и барут.
	Един куршум удари комина на парахода. Чу се силно изтракване, после пукот откъм брега.
	— Като говорим за дявола… — Хауард отново огледа брега през далекогледа.
	— Стар мускет от Източноиндийската компания, на въоръжение в местната полиция. Някои от полицаите снабдяваха бунтовниците с муниции и оръжие в замяна за собствената си безопасност. Тези хора наистина са абсолютно безполезни. Не можеш да им се довериш да свършат каквото и да било, своенравни са, не се подчиняват. Правителството обаче настоява да ги използваме. Войната се води от чиновниците в Калкута и резултатът е такъв, какъвто е. Полковник Рамъл с удоволствие не се подчини. Има и друг проблем. В използваните пехотни полкове има офицери сипаи, които все още не могат да разчитат правилно картите, дори съвсем простите, които изготвихме за тези места. Без карта и ориентири в джунглата си загубен. Нашите сапьори обаче се справят с картите отлично, така че ето ни тук, сапьорите и инженерите на Нейно величество служат като пехота и полиция. Положението наистина е достойно за съжаление.
	— Какво е качеството на картите?
	Хауард изсумтя.
	— Това е последната капка. Трябваше да ги правим в движение. Когато лейтенант Джордж Еверест е дошъл тук през 1809 година с група от Голямото тригонометрично общество, не са успели дори да забият колчетата си, защото веднага били покосени от треската. Половината умрели, а Еверест така и не се върнал. Това място е голяма черна яма в средата на Индия. Все едно е Белуджистан или пущинаците на Централна Азия. — Погледна към палубата и срещна гневния поглед на О’Конъл, чиято долна устна потрепваше. — Добре, сержант. Подготви хората си. Още един куршум в наша посока и можеш да откриеш огън. Първо залп над главите им. Чакай моята команда.
	— Да, сър! — О’Конъл веднага излая заповед на хинди и дулата на карабините се подадоха над парапета. Последва щракането на ударниците, когато ги дърпаха до крайно задно положение. О’Конъл определено беше като кон, който дъвче юздата и диша тежко, нетърпелив да препусне напред.
	— Когато се качих на борда, огледах местния ви човек. — Уокоп посочи преводача с лулата си. — Висулката на ухото му е римска монета, нали знаеш? Помниш, когато бяхме кадети, че веднъж те заведох в Британския музей, за да разгледаме колекцията? Доста е загладена, но мисля, че от времето на Републиката, възможно на Юлий Цезар.
	— Има ги около Бангалор и по-далече на юг — каза Хауард. — Детегледачката на Едуард има такава, златна. Доколкото знам, римляните са ги разменяли срещу пипер.
	— Кой е той изобщо? Този тип, коя? — Уокоп отново посочи с лулата.
	— Той е мутадар, местен главатар от Рампа, селото, чието име носи регионът. Има зъб на Чендрая, главатаря на бунта. Мотивите на мутадаря са съвсем лични. След като беше удовлетворен по този пункт, отдава времето и усилията си неуморно и старателно, стига да е достатъчно трезвен. — Хауард сниши глас. — Освен това е и vezzuqada, магьосник. Коя не знаят нищо за хиндуистката религия. Те почитат свои собствени древни дравидски божества, анимистични богове и богини. Тигри, хиени, биволи. Понякога боговете се вселяват в хора, които след това се наричат konda devata. Жертвите се принасят на ужасяващо божество на име Рамая. Парчето кух бамбук, което е в ръката му, би трябвало да съдържа някакъв идол, висш vélpu. Нарича го Лакала Раму и се шушука, че имал орнаменти и очи от оливин и лапис лазули. Не иска да го покаже на никого. Божеството би трябвало да се пази в тайна пещера край село Рампа, за да бъде омиротворено. Мутадарят го е взел от онова светилище, когато е избягал от Чендрая, за да дойде при нас. Сега обаче божеството трябва да се върне и както изглежда, започва да се гневи. Нашето задължение по споразумението е да помогнем на мутадаря да го върне.
	— Ще спазите ли обещанието си?
	— Разбира се. Трябва да будим страх сред бунтовниците и увереност сред тези, които са добре разположени към нас.
	— Прав си.
	Изведнъж настана някаква суматоха, чу се ругатня, после зад тях се отвори люк към трюма. Отвътре се разнесе неописуема воня, следвана от гол до кръста здравеняк с покрита с яркочервени петна престилка. Беше само няколко години по-възрастен от двамата офицери, на годините на сержант О’Конъл, и като О’Конъл имаше дългите бакенбарди, модерни сред предишното поколение.
	— Доктор Уокър! — възкликна Хауард и погледна угрижено мъжа. — Как са нещата в тъмната дупка?
	— Повечето болни получават повтарящи се маларични пристъпи и са в много тежко състояние. — Уокър говореше с твърдите съгласни, характерни за родното му място Кингстън, в Северна Канада, дори след шест години в Кралския университет в Белфаст. — Има сериозни последици — увеличен далак, анемия, частична парализа, крайно изтощение, стомашни и чревни разстройства и всякакви други тежки усложнения. Много от болните преминават през стадий на фебрилен пароксизъм и страданията им са непоносими за гледане.
	— Зловонието?
	— Да, наистина особено нетърпима смрад. — Уокър избърса нещо неприятно от ръката си в престилката. — Дойдох да поема глътка чист въздух. Лейтенант Хамилтън върна ли се вече?
	Хауард поклати глава и извади джобния си часовник.
	— Няма го вече цели двайсет и четири часа. Не разполага с провизии за повече време. — Обърна се към Уокоп. — Един от хората на мутадаря ни информира, че Чендрая е бил видян в село Рампа, на осем мили североизточно от тук. Изпратих Хамилтън само с двайсет и двама души. Рисковано е, но пък рядко сме попадали на бунтовнически банди от повече от десет до двайсет души. Тоест досега.
	— Да се надяваме, че Хамилтън няма да се натъкне на тази тълпа — промърмори Уокоп и кимна към брега.
	Хауард изсумтя.
	— Просто ми се ще да не беше вземал със себе си кошмарния Беби.
	— Кой?
	— Помощник-комисарят за централните провинции. — Хауард замълча и опита да овладее нервите си. — Защото правителството в мъдростта си реши, че това е полицейска работа и всичките ни акции в джунглата трябва да се водят от цивилен служител. Някои са свестни хора, стрелят добре, но мистър Беби категорично не е от тях. Преди да тръгнем ни изнесе лекция как заради климата това място никога не можело да стане седалище на просперираща индустрия или голямо търговско предприятие. И че коя са племе на дегенерати, затънали в блато от невежество и суеверия. Как било негов дълг да ги научи какво е морално задължение и че е наше задължение да не ги укоряваме заради миналото, а да ги дарим с по-добро бъдеще. Лекцията му беше величествена демонстрация на кухи фрази и тежко изкривяване на фактите. Тя не успя да скрие истината, че изобщо не е искал да дойде в тази юрисдикция и непрекъснато има треска. Не съм виждал по-безполезен индивид и съвършено ненужен водач на хора.
	— Сигурен съм, че Хамилтън ще го постави на мястото му — каза Уокоп с усмивка, облегна се на стената на надстройката и отново запали лулата си.
	— Нашият мутадар е убеден, че някой от онези мъже на брега отсреща с Чендрая, предводителят на бунтовниците — каза Хауард. — Ако е така, Беби води Хамилтън към гнездо на пепелянки. Казах на Беби да се довери на водача им, но той не вярва на Всемогъщия, да не говорим за някакъв си офицер сапьор. — Хауард затвори очи, после си спомни една статия, която беше чел в далечния Лондон. „Индия, мирна и просперираща след Бунта под благотворното управление на Кралицата Императрица“.
	Още един куршум удари комина. Хауард отвори очи, кимна на сержант О’Конъл и вдигна лявата си ръка. И тогава усети някаква суматоха по реката и отново вдигна далекогледа.
	— Стой! Не стреляй! — извика. — Виждам нещо.
	Всички погледнаха нататък. Преди половин час Хауард бе наредил лодката на парахода да се подготви да прибере връщащата се група и сега видяха лодката да заобикаля пясъчната коса оттатък селото. Четиримата гребци, ласкари, гребяха трескаво срещу течението. В средата имаше група сапьори, с готови за бой байонети, а на кърмата се виждаше корковият шлем на британски офицер. Зад тях, на пясъчната коса, от джунглата се появиха хора с препаски и дълги кремъклийки, разнесоха се викове и нестроен пукот на изстрели. Над бунтовниците се издигна бял дим, който се смеси с изпаренията над реката и за кратко скри лодката и стрелците. Когато димът се разнесе, бунтовниците бяха изчезнали от пясъка и Хауард ги видя да тичат по брега към тълпата под селото, размахали оръжията си. След още малко лодката заобиколи откъм защитената страна на парахода. Чу се дрънкане и тракане, докато мъжете се качваха на борда и веднага се скриваха зад желязното прикритие. Миришеха на пот и сяра, изглеждаха изтощени. Хамилтън се качи на борда последен и веднага отиде при Хауард и другите. Извади револвера си, „Адамс“, отвори барабана и извади празните гилзи. Ръцете му трепереха, лицето му беше набраздено от мазните остатъци от барута. Изглеждаше уморен, но и въодушевен. Беше най-младият офицер в Мадрас и сега усещаше за първи път жилото на войнишкия живот.
	— Устроихме лагер за нощта, дълбоко в джунглата — каза той задъхано, клекна и зареди револвера. Гласът му беше пресипнал и се наложи да поеме няколко пъти въздух, за да го овладее. — Водачът ни каза, че в близо село имало банда от сто бунтовници. Тръгнахме в три през нощта, за да ги изненадаме призори. Водачът ни изведе на разчистено място, така че да ни видят, после изчезна и повече не го видяхме. Стреляха по нас няколко пъти, бързо. Заповядах на хората ми да се прикрият и открихме огън по бунтовниците, а те веднага се изтеглиха в джунглата. След като се скриха, вече имаха сериозно предимство пред нас, защото познаваха района добре. Ако имаше как да ги накараме да се бият на открито, въстанието щеше да е приключило за седмица.
	— Така става всеки път, когато ги нападнем — каза Хауард на Уокоп и подкани Хамилтън: — Продължавай.
	— Нямахме достатъчно муниции. Опитаха да ни примамят навътре в джунглата. Реших да се оттеглим и след малко те тръгнаха след нас, като през цялото време ни обстрелваха. Понякога ги виждахме да прибягват между дърветата, така че успяхме да повалим няколко. На два пъти спрях сапьорите и посрещнахме нападателите със силен огън, но те винаги успяваха да се прикрият зад дърветата. Изстреляхме повече от хиляда куршума, но сме сигурни, че сме убили само десетина от враговете. Често спирахме бунтовниците по този начин, но се отърваваха с малки загуби в убити и ранени. Мисля, че ако нашите хора използваха ловни сачми, ефектът щеше да е по-голям.
	Хауард кимна.
	— Много добре. Включи го в доклада си.
	— Каква е равносметката за нас? — попита хирургът.
	— Пушките им имат сила до около петдесет метра. В черепа на един от сапьорите заседна куршум, но само това.
	— Дайте го тук тогава! — Уокър се ухили доволно, отвори чанта с форцепси и клещи на колана си, извади най-големите и ги избърса в престилката си. — Най-после истинска рана след смрадта долу!
	Хамилтън посочи един сапьор с окървавена превръзка около главата. След това се обърна към Хауард и Уокоп. Очите му пламтяха.
	— Все пак постигнахме малка победа. — Кимна към един сапьор, застанал зад него, който остави на палубата в краката на Хауард чувал от зебло, в който имаше нещо тежко. — Бунтовник на име Таман Дора. Застреляхме го в селото, вчера. Един от сапьорите ни е гурка и има нож кукри. Ето го доказателството.
	— За бога, човече! — Уокоп се отдръпна и си запуши носа. — Смърди на развалено месо. Махай го оттук!
	Хамилтън изрита чувала настрана, после клекна и ги изгледа изпитателно.
	— Както изглежда, бил е един от лидерите им. Би могло да е точно това, от което имаме нужда. За да покажем на тази пасмина, че не се шегуваме.
	Кимна към брега на реката.
	— Кой ти каза, че е бил лидер на бунтовниците? — попита Хауард. — Водачът ти?
	— Беше убеден в това. Оказа яростна съпротива. Изпразних револвера си в него, а той продължаваше да налита.
	— Искаш да кажеш, водачът, който те е вкарал в засада? Не може ли да те е използвал, за да си уреди някоя стара сметка?
	Хамилтън погледна чувала, после пак Хауард. Наежи се.
	— Още някой може да го разпознае. Твоят мутадар.
	— Ще имаш късмет, ако в чувала е останало нещо за разпознаване — обади се Уокоп.
	— Твърдя, че сме убили лидер на бунтовниците — настоя Хамилтън.
	— Добре. — Хауард кимна и сви устни. — Трябва да напишеш какво се е случило, за да го включа в доклада си за полковник Рамъл, когато най-накрая се измъкнем от тази проклета плитчина. — Замълча за момент, погледна сапьорите, после пак празната лодка. — Ей сега ми мина през ум… Някой липсва. Къде е Беби?
	— Щях да стигна до това. Разболя се от холера.
	— Жив ли е?
	— На косъм. Знаеш колко бързо може да си отиде човек… Беше без сили, когато стигнахме до място, където да заемем позиция, до светилище недалече от селото Рампа. Там се случи нещо удивително. Той взе стрела на коя и се поряза. Мислехме, че това ще го довърши. Стрелата обаче беше натопена в някаква паста, не в обикновената отрова. Явно се бодат с нея. След половин час отново беше на крака. Всички сме забелязали, че местните като че ли са неуязвими и за най-опасните болести на джунглата. Късно вечерта ефектът премина и той отново изпадна в треска. Когато настъпихме срещу бунтовниците, настоя да го оставим в Рампа. Искаше да говори със старейшините на селото. Дадох му четирима сапьори и му обещах да се върна. Нямаше какво друго да направя.
	— Проклет да е! — промърмори Хауард ядосано. — Ако беше разговарял с тези хора преди половин година, това днес изобщо нямаше да се случи. — Погледна Хамилтън. — Ще трябва да се върнеш. Не можем да оставим сапьорите там. Нека хората ти отворят нов сандък с муниции, дай им и вода.
	— Разбира се. — Хамилтън кимна на тези зад себе си и те разбраха и веднага се отдалечиха.
	— Ако тръгваш, сега е най-подходящият момент — каза Уокоп лениво и посочи брега с лулата си. — Не мисля, че някой от онези там ще забележи, че тръгвате. Палмовото вино се лее като река.
	— Един от нас ще те придружи — каза Хауард.
	Хамилтън се обърна към него.
	— Ще ми се да дойдете и двамата с Робърт. Робърт ще има възможност да види вътрешността на страната и да усети аромата й. Има и още нещо, което искам да видите. Робърт, обичаш антики, нали? А ти, Хауард, винаги говориш за древни езици!
	Уокоп вдигна глава и попита:
	— Открил си нещо древно?
	— В светилището. Надникнах през входа за момент, но ще трябва да видите сами.
	Откъм брега долетя пукот, като стрелба, но не беше стрелба. Хауард извади далекогледа и огледа внимателно.
	Местните танцуваха около огъня и хвърляха вътре парчета бамбук. Те се пръскаха с пукот поради разширяването на въздуха между възлите, горящите парченца летяха навсякъде наоколо и пръскаха искри като фойерверки. Хауард улови погледа на сержант О’Конъл и поклати гневно глава. След това във въздуха се разнесоха писъци. Погледна пак. Танците изведнъж бяха станали бесни, биеха барабани, бучаха рогове. Появи се гол мъж, чието тяло беше покрито с бели и черни петна. Водеше малаче към ямата на брега. Животното мучеше и риеше земята с копито. Танцьорите се разделиха и пропуснаха друг мъж, облечен само с тъмен старовремски панталон, който държеше нещо проблясващо на светлината от огъня.
	— Чендрая — промърмори Хауард. — Точно както го описа мутадарят.
	— Носи тълвар — промърмори Уокоп.
	Мъжът с панталоните вдигна дясната си ръка и показа извития меч, от който най-много се бояха британските войници в Индия — такъв меч можеше да разсече човек на две само с един удар. Мечът полетя надолу от едната страна, после от другата на малачето, разсече въздуха. За част от секундата всичко стихна, после се разнесе кошмарно мучене и животното падна от краката си, които останаха гротескно забити в пясъка. Кръв рукна от срязаните крайници в ямата. Танцуващите се нахвърлиха върху животното като глутница побеснели хиени, започнаха да режат плътта му с ножове и дори да късат с голи ръце. Кръвта се лееше в ямата, сърцето на животното продължаваше да бие дори когато го извадиха от гръдния му кош. След това барабанният ритъм започна отново, бавен, настойчив. Танцуващите се отдръпнаха от кървавата баня, с оплискани с кръв ръце и глави, и понесли трофеите си, започнаха бавно да обикалят в кръг. Мутадарят на предната палуба забърбори неразбираемо едни и същи думи отново и отново, на езика коя, като през цялото време пръскаше слюнки, удряше главата си и въртеше очи, за да не гледа сцената на брега.
	— Какво му става, по дяволите? — попита Уокоп.
	— Meriah — отговори Хауард почти шепнешком.
	— Meriah? Искаш да кажеш човешко жертвоприношение? Боже мили!
	До ръба на ямата избутаха трима мъже. Бяха с по-тъмна кожа, с парцаливи останки от панталони, каквито носеха хората от равнините, и завързани зад гърба ръце. Изглеждаха замаяни и неспособни да стоят на крака. Мъжът с изрисуваното тяло ги срита да паднат на колене. Хауард гледаше с ужас, неспособен да откъсне очи. _Заловените полицаи._ Не можеше да направи нищо.
	— Сър! — изрева О’Конъл.
	Хауард изведнъж видя още нещо и извика:
	— Чакай! Там има жени и деца. Не стреляйте! Не стреляйте!
	За миг мечът проблесна пак. Две глави се търкулнаха в пясъка, кръвта рукна в ямата. Третият полицай падна по очи, започна да крещи. Боядисаният се хвърли върху него и притисна бунтуващото се тяло в кървавата маса, докато не притихна. За момент настъпи тишина. Тогава мъжът се изправи с гръб към тях, с лице към Чендрая, разпери ръце и от тях закапа кръв като прозрачна пелена в червено.
	— Това беше за нас — промърмори Хауард на Уокоп. — За да е истинско жертвоприношение, жертвите трябва да бъдат ритуално подготвени. Полицаите бяха екзекутирани. Малачето беше жертвоприношение.
	— Искаш да кажеш, че правят същото с хора? — изпъшка Уокоп ужасено. Самообладанието му се бе изпарило.
	— Говори се, че насичат жертвите на парчета с ножове и забучват главите на кол. Никой европеец не го е виждал.
	Ритъмът започна отново. Боядисаният наметна някаква тежка окървавена дреха на раменете си. Хауард видя, че е тигрова кожа, напоена с кръв. Първите капки дъжд заудряха по палубата на парахода. Изпаренията от огньовете се смесваха със сиянието, което сякаш изпускаха осакатеният труп на малачето и кървавата яма около него. Чендрая погледна към парахода, сякаш се вторачи директно в Хауард, после се обърна и отиде нагоре по пясъчния бряг до мястото, където бяха издигнали трите стълба. Полуделите танцьори се отдръпнаха пред него и се видяха няколко жени, облечени в бяло, стояха около единия стълб. Хауард примижа през изпаренията над реката. Жените държаха клони, а от стълба висеше чучело на птица, петел. Хауард преглътна с усилие. Даде си сметка, че ще има още. Догади му се. Три жертви, по една до всеки стълб — западен, среден, източен. Залез, пладне, изгрев.
	— Няма да е бързо — промърмори на Уокоп.
	Пред жените доведоха мъж с избръсната глава, украсена с цветя, и облечен в чиста бяла дреха. Шията му беше притисната между двете половини на разцепено донякъде бамбуково стъбло и той вече изглеждаше полумъртъв, макар и да не можеше да се каже дали от бавното задушаване или от палмовото вино. Нетърпеливи ръце се протягаха, за да уловят слюнките, които капеха от устата му, и ги мажеха по червената боя на лицата си. Завлякоха го до далечния стълб, извън полезрението, в тълпата. Непрекъснатото бавно бумтене на барабаните изведнъж забърза до бясно кресчендо и групата жени около централния стълб се раздели. Хауард погледна и му призля.
	_Беше дете._
	За стълба беше завързано момче, не много по-голямо от собствения му син. Главата му се олюляваше като на мъжа, тялото му потрепваше. Четири от жените разпериха малките му ръце и крака. Мъжът с тигровата кожа приближи и взе тояга, улови я като брадва. Тупна с нея момчето по главата и по всеки от крайниците. Само че не беше тупване. Хауард виждаше всичко забавено и умът му го връщаше отново — и видя как малките крайници се чупят и увисват като сухи клечки. Жените пуснаха момчето и то увисна като парцалена кукла на веригата, която го държеше за врата. Дръпнаха въже, завързано за върха на стълба, и петелът започна да се върти около него, следван от жените, които го обикаляха. Сред веещите се роби се мяркаха остриета — готови, блестящи. Момчето вдигна глава и Хауард беше сигурен, че го чува да плаче — безпомощен плач на дете, който достигаше до него, който сякаш беше на неговото собствено дете.
	Стана непоносимо. Той взе карабината от ръцете на приклекналия до него сапьор. Прикладът беше ремонтиран с по-тъмно парче дърво, но иначе всичко беше наред. Дръпна ударника наполовина, после изтегли затвора с рязко движение на дясната ръка и извади изстреляната гилза. Наплюнчи пръста си, бръкна в затвора и почисти нагара от барут, после избърса пръста си от смърдящия черен остатък в парапета. След това бръкна в кожената чанта на сапьора и взе последния останал патрон. Вече действаше, без да мисли, действаше машинално, като на учение. Мушна патрона в затвора, избута го на място, после щракна капачето. Намести карабината на рамото си и се прицели малко под мишената. С десния си палец дръпна назад ударника докрай и мушна показалец в спусъка. Затвори лявото си око, уравновеси цевта и изравни мерника с мушката. Бавно, почти недоловимо натисна спусъка, без никакво друго движение, без да отделя окото зад мерника от целта.
	_Беше цел, мишена, нищо повече._
	Карабината отскочи от отката и удари рамото му, но той не чу звук, сякаш сетивата му бяха замръзнали миг преди това, като запечатаха изображението върху ретината му като фотографски негатив. Чувстваше само главозамайваща скорост, сякаш самият той бе полетял с триста и петдесет метра в секунда към целта. Премигна и изображението изчезна. Ушите му звънтяха, виждаше само облака дим от цевта, зад него бурята, разразила се на брега. Залитна напред, като отчаяно се мъчеше да не повърне. Чу как сержант О’Конъл командва, после пукота на залп от редицата стрелци на палубата. Обърна се и видя физиономията на О’Конъл да приближава към него — беше зачервен от гняв, превъплъщение на самия дявол. Видя устните му да се движат, после чу думите.
	— Това трябва да им е достатъчно, сър. Проклети канибали! — Хауард завъртя глава и видя, че Уокоп го гледа. Дишаше тежко. _Трябваше да се овладее._ Изправи се и погледна О’Конъл.
	— Сержант, ще платим скъпо, ако причиним клане. Гражданските власти ще ни отведат оттук във вериги. Имаме право да стреляме само ако стрелят по нас. Вярвам, че ще се въздържаш занапред.
	— Отървахте това момче от страданията му, сър — каза О’Конъл. — За това е нужен необикновен кураж, сър. Бог да ви поживи.
	Хауард почувства слабост, обърна се към парапета и се улови здраво. Уокоп извади револвера си и завъртя барабана, за да се увери, че е зареден. Върна го в кобура, сложи длан на рамото на Хауард и каза тихо:
	— Сега е времето да отидем и да открием сапьорите и Беби. Залпът на О’Конъл повали диваците, които измъчваха момчето, но водачът на бунтовниците и останалите се преместиха при другите две жертви. Боя се, че жертвоприношението е извършено. Бунтовниците обаче са изпили прекалено много палмово вино, за да усетят, че тръгваме. Насмукали са се идеално.
	Уокър дойде при тях — вече бе извадил куршума от черепа на ранения сапьор — и избърса длани в престилката си.
	— Които не са мъртвопияни, ще се приберат у дома с парчето си плът — каза той. — Ще трябва да го заровят край домовете си преди залез, за да са сигурни, че жертвата ще свърши работа. Ще се пръснат надлъж и шир към селата си.
	Хамилтън погледна Хауард.
	— Е?
	Хауард опипа кобура си, после пак вдигна поглед към реката. Устата му беше пресъхнала, сърцето му биеше като лудо. Не беше сигурен какво бе направил преди малко или… дали не беше ужасен сън. Пое дълбоко въздух и кимна.
	— Добре. Сержант О’Конъл и хората му могат да се грижат за ситуацията тук. — Огледа палубата и видя мутадаря, свил се зад оръдието и стиснал парчето бамбук. — Мутадарят може да дойде с нас. Ще вземе безценната си вещ. Дори вече да не можем да помогнем на Беби, поне ще спазим нашата част от сделката. — Вдигна очи към стената от черни облаци, която вече бе надвиснала над тях, и усети капка дъжд на лицето си. — Време е да върнем този свещен vélpu на мястото му. И да изведем сапьорите от това проклето място.


>	6.

	Лейтенант Джон Хауард намести сабята си и се облегна на обгорелия пън от тамариндово дърво, после изпи последната капка вода от манерката си. Проследи как десетината мадраски сапьори заеха позиция по края на просеката в джунглата. Вече можеше да се отпусне за момент. Уби един комар, който го ухапа през тънката памучна тъкан на униформата му, просмукана с пот и залепнала за тялото му като втора кожа. Размазаната кръв по крачола би могла да е от комара или от множеството малки драскотини, които бе получил, докато си проправяше път през гъсталаците на джунглата.
	Беше благодарен на доктор Уокър за съвета да покрие глезените и прасците си с гетри от груб плат. Така или иначе, даваше си сметка, че всяка отворена рана на това място е опасна, и се надяваше да се върнат на парахода и под грижите на доктора, преди да се е появила инфекция. Извади джобния си часовник. Четири часа до залез. След час щяха да тръгнат назад. Беше сигурен, че не биха оцелели, ако прекарат нощта тук. Прибра часовника. Дясната му ръка още трепереше — ръката, която бе натиснала спусъка преди по-малко от час — и той я стисна в юмрук, за да спре треперенето. С другата си ръка откопча капака на кобура и извади револвера, за да провери дали всички възпламенителни капси още са на местата си в барабана.
	— Трябва да вземеш револвер с патрони — каза му седналият до него офицер. Гледаше го угрижено и Хауард си даде сметка, че Уокоп сигурно е видял треперещата му ръка.
	— Баща ми го е използвал, за да ни защити по време на Бунта — отвърна Хауард. — Тогава е свършил работа. Наречи го суеверие.
	— Ако нямаше да ни издаде шумът, адски се изкушавам да използвам моя срещу тези псета — отвърна Уокоп. — В Афганистан веднъж видях глутница кучета да разкъсват ранен на парчета за секунди.
	Хауард прибра револвера в кобура и огледа разчистеното място. Намираха се до обрасла с трънаци и храсталаци нива, някога явно плодородна, но след изтощаването на почвата явно бе изоставена и сега джунглата отново я превземаше. Пет-шест кучета клечаха на разстояние едно от друго и ги наблюдаваха. Бяха високи и мършави, като онези, които полкът отглеждаше за лов на птици и дребен дивеч по възвишенията около Бангалор. Тези също бяха ловни кучета и се движеха безшумно с тях още от брега на реката през джунглата, през гъсти гори тамариндови дървета, по двайсет-трийсет метра високи, окичени с лиани и всякакви други пълзящи растения, от които капеха кондензирани капки. През цялото време цареше неземна тишина, сякаш зверовете и птиците на джунглата се колебаеха, несигурни дали мусонът няма да се изсипе върху тях и дали трябва да се скрият, или могат да продължат с обичайната си оглушителна какофония. Или пък се страхуваха от друго присъствие, на злите духове, които според мутадаря дебнеха в джунглата след жертвоприношение и чакаха местните да се приберат по селата си с кървавите парчета плът — духове, които щяха да бъдат удовлетворени чак когато парчетата бъдат погребани.
	Хауард си даде сметка, че е попаднал в плен на свръхактивното си въображение, че е изпаднал в някакво безразсъдъчно състояние, което не можеше да контролира, и затвори очи. Може би беше началото на треската — състояние, което не познаваше? Погледна пак кучетата и усети как в него се надига жлъч. Ловни кучета, но нахранени с мърша, озверели, с все още червени от кръвта зъби. Крещящата тълпа им беше оставила кокали и кръв на речния бряг и кучетата бяха останали назад, за да ближат кървавата тиня в ямата. За един кошмарен миг Хауард си представи, че тези животни са тук заради него, сякаш изстрелът му не бе прекратил ужасния ритуал, а го бе направил част от него, сякаш бе станал извършващ жертвоприношение жрец, който би могъл да им осигури още един кървав пир преди края на деня.
	— Безнадеждно е — каза Уокоп. — Преди малко ми се стори, че видях проблясък на хелиограф, но трябва да е било зрителна илюзия, слънчев лъч върху мокро листо или нещо такова. Вече няма шанс.
	Започна да сгъва инструмента пред себе си — дървен триножник с малко огледало отгоре и лост, с чиято помощ можеха да се предават морзови сигнали. Хауард се върна към реалността и отвори компаса. Видя какво показва и поклати глава. Прозрачният като шампанско въздух, споменат от лейтенант Еверест шейсет години преди това, беше факт само след потоп, а такъв все още не се бе случил. Когато бяха спрели край разчистеното място преди десет минути, предаването на сигнали с хелиографа изглеждаше възможно, защото обраслите възвишения все още се виждаха през маранята над долините. Сега обаче се бе спуснала плътна мъгла и влагата проникваше навсякъде, кондензираше дори в цевите на карабините. Хауард погледна Уокоп.
	— Ако не беше тази растителност, все още щяхме да виждаме „Шамрок“ — каза той. — Според Хамилтън обаче оттук нататък се спускаме в джунглата покрай поток, докато стигнем селото. Можеш да скриеш хелиографа тук. Вече няма да имаме полза от него.
	През шубраците се промъкна Хамилтън, наведе се и вдигна нещо от земята. Очите му бяха хлътнали от умора и Хауард се зачуди дали бе трябвало да го накара да се върне тук толкова скоро след трудното измъкване от бунтовниците. Още веднъж се отдаде на гнева си към помощник-комисар Беби — трайна емоция, която сякаш го крепеше. Ако трябваше да спасяват само него, спокойно можеха да го оставят на дивите зверове, но фактът, че го пазеха четирима сапьори, ги задължаваше да предприемат всичко възможно, за да ги приберат.
	Хамилтън седна до тях и показа шепа празни гилзи от карабина.
	— Това е мястото, без съмнение. Тук спряхме и стреляхме. — Дишаше тежко, гласът му беше сух и хрипкав. — Повалихме трима, може би четирима, обаче те ги вдигнаха и изчезнаха в джунглата. — Погледна Хауард втренчено, очите му бяха странни, пламтящи. Начало на треска. — Използвахме карабини и байонети, приложихме тактиката за пехотата, разработена за битката при Ватерло. Нужни са ни гладкоцевни пушки, сачми, револвери, ножове. Трябва да ги проследим в джунглата, да ги притиснем, да ги избием така, както хищникът убива плячката си. Трябва да играем тяхната игра, но по-добре от тях, да позволим животинските инстинкти да вземат превес над приличието. Трябва да станем диваци.
	Хауард поклати глава.
	— Трябва да открием Беби и да се махаме оттук. Казваш, че не можеш да определиш накъде да вървим, така ли?
	— Притискаха ни. Едва сега си давам сметка, че от тази бивша нива има три възможни пътя към долината. Ще трябва да следваме мутадаря.
	И кимна към полуголия мъж, седнал встрани и стиснал в ръце скъпоценното парче бамбук. Тюрбанът му беше даден от Беби като знак за правителствена власт.
	Хауард си пое дълбоко дъх и погледна Хамилтън. Може би всички губеха разсъдъка си? Или беше треска? Видя жълтите роговици на очите му, побелелите скули. Спомни си думите на доктор Уокър. „Слаба треска, която е зловредна и трае дълго“. Изведнъж усети втрисане, по тялото му премина тръпка. Ръката му още трепереше. Надяваше са да е само от нерви. Погледна Уокоп.
	— Добре. Кажи на хората да се движат на пет крачки един от друг. Карабините готови за стрелба. И не забравяйте, че тези диваци могат да ни проследят безпогрешно, както го правят тигрите.


	След половин час приклекнаха до малък поток дълбоко в джунглата. Бяха вървели в мрачен тунел от листа, загубили всякакво усещане за небе. Мястото беше болно — като че ли от всяка локва застояла вода се издигаха облаци комари, паяци, големи колкото птици, падаха в косите им всеки път, щом сваляха корковите шлемове, пиявици дебнеха на всяко влажно място и се впиваха в тях при всяка възможност. Сега обаче сякаш можеха да поемат дъх — виждаха небето между разредени шубраци, пелена от черни облаци, раздирани от далечни мълнии. Хауард избърса потното си лице и потопи манерката си в тинестия поток.
	Изведнъж прокънтя изстрел. Той пусна манерката, извади револвера си и стана. Хамилтън беше на няколко метра пред него, също с изваден револвер, насочен към земята. Пътят им бе пресякла огромна кобра и Хамилтън глупаво я бе застрелял. Хауард го наруга наум, заради шума. А змията беше само ранена. Скочи, започна да се гърчи като полудял танцьор, уви се около крака на един от сапьорите. Мъжът изрева и падна на земята. Хамилтън извади сабята си и отряза главата на змията. Мутадарят започна да жестикулира като обезумял, после изчезна в джунглата и бързо се върна с шепа зелени листа, които натика в устата на сапьора. След няколко секунди той отвори очи, седна и започна да диша тежко. Двама други войници го уловиха и дишането му постепенно се успокои.
	Хауард гледаше случващото се с удивление. Увери се, че сапьорът наистина се възстановява, после прибра револвера в кобура и отново се зае да пълни манерката си. Мутадарят го видя какво прави, скочи при него, бутна ръката му и посочи ножа кукри на колана на един от сапьорите. Хауард го изгледа озадачено, после кимна на сапьора, който насочи пистолета си към магьосника и му кимна да продължи. Онзи взе ножа и отиде до гъстак дебели бамбуци, израсли до потока. Чукна най-близкия над един възел с тъпото на ножа и се чу особен приглушен звук. Отдръпна се, замахна с кукрито и сряза бамбука под ъгъл. На земята се изля чаша бистра, съвсем чиста вода. Сапьорите се скупчиха около него с празните си манерки, а той се зае да реже бамбуковите стъбла с острия като бръснач нож.
	— Дайте вода най-напред на сапьор Нарайнсами — нареди Хауард на хинди. — Трябва да се възстанови и да ходи сам.
	Изчака да дадат вода на сапьора, който се бе облегнал на едно тамариндово дърво. Огледа се с безпокойство. Изстрелът и викът бяха възпламенили джунглата и редките предпазливи шумове се бяха превърнали в бурна какофония от виене, крясъци и писъци. Някъде в далечината се чу гърленото ръмжене на тигър, което се превърна в рев, който разтърси земята. Кучетата, които бяха през цялото време с тях, изведнъж наостриха уши, скочиха и изчезнаха в джунглата. Сапьорите прибраха манерките и стиснаха оръжията си. Мутадарят падна на земята, свит на топка, и започна да стене и да повтаря някаква мантра — думи, които Хауард го бе чувал да изговаря и преди.
	— Казва, че било konda devata, обладана жена, превърната в тигър — каза Хауард на Уокоп. — Готова е да разкъса всеки, който е в гората по време на жертвоприношение. Тя трябва да ближе кръвта на жертвите, не кучетата.
	— Стига ми и обикновен тигър — отвърна Уокоп и стисна револвера по-здраво.
	— Магьосничество и суеверия — каза Хауард на хинди, кимна строго на сапьорите и им каза няколко успокоителни думи, защото виждаше, че са изплашени. Не беше забравил и собственото си нервно въображение край разчистеното място, но се бе мобилизирал, за да го разсее. Всички те зависеха от него. Огледа коритото на потока, после попита Хамилтън:
	— Минахте ли оттук?
	Хамилтън кимна.
	— Оставихме Беби и сапьорите на половин миля нагоре по течението. Потокът беше почти напълно сух, когато дойдохме, но дефилето е тясно и ще се превърне в буйна река с дъжда. Джунглата и от двете страни е непроходима. Виж небето. Почти черно е. Трябва да тръгваме.
	Хауард ги поведе напред. Отначало теренът беше поносимо равен, бреговете на потока бяха твърди, от пясък и камъни. На места по двата бряга имаше скали от тъмночервен пясъчник; големи покрити с мъх и папрати камънаци ги принуждаваха да се катерят по брега и отново да се спускат до водата. Наклонът се увеличаваше, коритото на потока стана тесен пролом, пясъчните стени бяха високи по пет метра, че и повече. Сега се виждаха следи от предишния мусон — местата, където водата беше блъскала скалата с бушуващите си порои, изкоренени дървета, изтъркаляли се в коритото. Бреговете бяха прекалено стръмни, за да се изкачат, и Хауард си даваше сметка, че няма да имат шанс, ако потокът придойде. В далечината вече проблясваха мълнии и се чуваше тътенът на бурята. Дивите зверове като че ли виеха в синхрон със стихиите, понякога в стряскаща дисхармония, понякога в ритъм, сякаш някакъв пъклен оркестър се настройваше, увертюра към освобождаването на небето, което всеки момент щеше да започне.
	Хауард опита да потисне страха си и продължи напред, няколко метра пред другите. Заобиколи голяма канара и нещо се изтъркаля по песъчливия бряг точно пред него. Оказа се червена кратуна, голяма колкото човешка тава, и той я изрита напред, без да мисли. Веднага забеляза знак. Спусна се, обърна я и бързо я смачка с крак, преди сапьорите да я видят. Беше груба рисунка на човек, увиснал на бесило. Мутадарят му бе разказвал за тези неща. Било нещо повече от предупреждение. Било нещо като примамка за konda devata, която трябва да привлече злия дух, както миризмата на мърша привлича хиената. Сърцето му започна да бие ускорено и той вдигна очи към непроходимата джунгла над речния бряг. Премигна от капчиците дъжд. Не видя нищо. Не само тигър ги дебнеше обаче. Бяха близо до село и в джунглата имаше и други същества. Погледна напред, покрай канарите, към място с бързеи и водопади и му се стори, че вижда дете, увито в шал, с разперени ръце, което му маха. Стаи дъх. „Сигурно е халюцинация“. Спомни си случилото се на реката и как детето бе изчезнало. Продължи напред, докато не стигна началото на бързеите. Потокът вече се надигаше — червено-кафяв порой, прорязваш пясъчниците. Две наскоро повалени дървета от двете страни изпускаха тъмночервен сок и оцветяваха бреговете. Сякаш ходеха в локви кръв. Зачуди се дали с натискането на спусъка тогава не бе въвлякъл себе си в свят на магии и ужас. Едва не се спъна, после ненадейно затъна до кръста. Уокоп и Хамилтън успяха да го уловят в последния момент.
	— Трябваше да те предупредя — изпъшка Хамилтън задъхано. — От водата пясъкът долу става като тресавище. Измъкнахме се дяволски трудно, а ето там, където са листата и пепелта, е направо смъртоносен капан.
	— Колко ни остава? — попита Хауард; едва запазваше самообладание.
	— Точно зад бързеите. Има мост, който е на пътя между селото и светилището. Оставихме Беби и сапьорите точно пред него.
	— Следят ни — каза Хауард.
	— Кратуната ли? Видях я — обади се Уокоп.
	— Защо не ни убият? — учуди се Хамилтън. — Могат да ни застрелят като прасета в кланица.
	Хауард погледна мутадаря, който се бе промъкнал с естествена ловкост между канарите и се бе приближил незабелязано до тях. Все така стискаше безценното си парче бамбук.
	— Мисля, че е заради мутадаря. Той е магьосник и дори бунтовниците да знаят, че ги е предал, вероятно има някаква магия, която не им дава да му навредят.
	— Идолът? — попита Уокоп.
	Хауард кимна.
	— Това е единствената причина да е тук с нас и да стигнем толкова далече. Той се страхува също като всички от демоните на джунглата, konda devata, но ми се струва, че знае, че ще го пуснат да мине необезпокояван до светилището, за да остави това, което е взел. И понеже сме се осмелили да навлезем в джунглата сред духовете, които я населяват след церемонията, вероятно смятат, че и ние имаме някаква свръхестествена сила.
	— Тъпи диваци! — промърмори Хамилтън. Лицето му беше съвсем зачервено от треската. — Единствената свръхестествена сила, която ще получат от мен, ще е залп от карабините ни.
	— Дръж това. — Уокоп подаде на Хауард края на въже, което извади от раницата на един от сапьорите, и скочи на един камък под бързея. Намести сабята си, за да не му пречи, и се закатери ловко от камък на камък, като отпускаше по малко въже. Спря най-горе, на десетина метра над тях, едва видим заради ситните водни пръски, и им махна да го последват.
	През следващите десет минути всички се изкачваха нагоре. Индийците метнаха карабините си на гърба и продължиха боси. Най-горе имаше малко бамбуково мостче. Минаха по него и се озоваха на разчистено място, обрасло с папрат. Джунглата започваше на петдесетина метра нататък и продължаваше по полегат склон. Индийците изведнъж започнаха да жестикулират и един от тях хукна към сапьорите. Изкрещя предупреждение на хинди, но се оказа късно — сапьорът изчезна, без да издаде и звук. Другите пристъпиха предпазливо напред след Хамилтън и Хауард и погледнаха долу.
	— Боже мили! Не! — изпъшка Хамилтън. — Знаех, че това е тук! Трябваше да ги предупредя.
	Отдолу се чу кошмарно хъркане, после стихна. Хауард се наведе. Призля му. _Капан за тигри._ Дупката беше дълбока поне три метра, а от дъното стърчаха закалени с огън бамбукови остриета. Сапьорът беше паднал там, един от коловете бе пронизал тила му и бе пробол черепа, окървавеното острие стърчеше половин метър над тюрбана. Силата на удара почти го бе обезглавила и шията му се бе огънала зловещо. Останалата част от тялото също беше нанизана на бамбуците.
	Хауард преглътна с усилие и отстъпи, за да могат да видят и останалите. Дръпна един от сапьорите настрана и му каза нещо на хинди, после се обърна към Уокоп и Хамилтън.
	— Наредих му да извади карабината и мунициите.
	— Ще настояват да го извадят и да го погребат.
	— Доста неприятна задача — промърмори Уокоп.
	— Няма да го оставят тук така — отвърна Хауард. Обърна се и тръгна към другата страна на разчистеното място. Гневът му растеше. Сега Беби трябваше да отговаря за още повече проблеми. Когато приближи обаче видя, че са закъснели. Четиримата сапьори, оставени от Хамилтън да охраняват Беби, бяха клекнали до грубо направена носилка от бамбук. На нея лежеше подгизнал в пот полупокрит труп, който вече беше твърде далече от живота. Хауард имаше представа колко жестоко може да обезобрази човек холерата, но това тук минаваше всякакви представи. Лицето беше посивяло, устата беше полуотворена и пълна със съсирена кръв. Приближи се. Нещо не беше наред. Очите на Беби очевидно бяха изскочили от орбитите и набързо изтикани обратно. Хауард приближи със стиснат нос заради смрадта на изпражнения и видя обяснението. В средата на челото на Беби имаше дупка от куршум. Старшият на индийските сапьори отиде при четиримата и заговори бързо с тях. Подаде им манерката си, после ги изслуша. Хауард също слушаше, след което се обърна към Хамилтън и Уокоп. Гневът му още не се бе уталожил въпреки зловещата окончателност на сцената. Посочи с палец трупа.
	— Този глупак е наредил на сапьорите да влязат в Рампа, за да говори с бунтовниците. Местният им водач им казал, че лидерът Чендрая е там. Един от сапьорите отишъл до края на селото, за да разузнае. Разбрал, че там са се събрали към четиристотин бунтовници, може би повече. Мисля, че точно те се присъединиха към тълпата край реката. Сапьорът се върнал и докладвал на Беби. Видели какво направили бунтовниците със заловените полицаи. Тези които намерихме екзекутирани край реката, не са единствените жертви. Двама други са били убити тук пред очите на сапьорите предната вечер, точно пред светилището. Въпреки това Беби пак наредил на сапьорите да се върнат в селото.
	— Сигурно си е загубил ума от треската — отбеляза Уокоп:
	— Не знаеш що за човек беше — отвърна Хауард със стиснати зъби. — Както и да е, преди да успеят да тръгнат, били нападнати. Беби бил улучен и убит.
	Уокоп клекна до трупа и огледа зловещата синкава дупка на челото. Обърна главата и вдигна във въздуха рояк черни мухи, накацали лепкавата пихтия отдолу. Задната част на черепа я нямаше, парчетата кост бяха пръснати наоколо. Погледна другите двама офицери.
	— Това не е куршум от мускет — каза тихо. — Това е куршум от шнайдер. Виждал съм какво правят нашите карабини в Афганистан.
	Хауард погледна раната и преглътна с усилие. Дясната му ръка още трепереше. Замисли се за момент и заговори на старшия на сапьорите на хинди:
	— Лоша работа. И без това обаче нямаше да оцелее с холерата. Погребете го тук. И хората ти да не разговарят с врага.
	— Да, сахиб.
	Старшият поговори с четиримата, които кимнаха и откопчаха от раниците си сгъваемите лопатки. Хауард погледна тялото с погнуса.
	— Ако си беше свършил работата, това въстание изобщо нямаше да избухне.
	— Ще се разчуе, че е бил застрелян — промърмори Хамилтън.
	— С куршум от мускет. Както казват сапьорите. Били са нападнати. Това ще влезе в доклада — каза Хауард решително.
	— Ако се стигне до доклад — каза Уокоп. — Какво ще правим сега?
	Хауард изведнъж се почувства уморен, смъртно уморен, свали шлема и избърса наболата коса по темето си. Сложи го пак и се вгледа в ниското небе.
	— Тръгваме след двайсет минути. Сапьорите разполагат с това време, за да приключат тук. Хамилтън, бъди така добър да ги притиснеш да бързат. Робърт, с теб ще посетим светилището. Хамилтън, спомена, че си видял нещо там вътре? Релефи? Надписи? В момента искам само да върнем това проклето vélpu и да се махаме оттук. Не мисля, че мутадарят ще ни остави да си тръгнем, ако не спазим обещанието си.
	Двамата оставиха Хамилтън и сапьорите в мъглата и тръгнаха към северния край на разчистеното място, където потокът се виеше под друг водопад. През пелената на водните капчици виждаха три големи канари, едната от които беше като покрив над другите две, а вертикална плоча запушваше пространството между тях. Мутадарят ги следваше, обаче когато наближиха, свали тюрбана си, клекна на земята и започна да мърмори и припява на езика на коя, очите му бяха изпълнени с ужас.
	Хауард се върна и клекна до него, за да опита да му вдъхне някакъв разум.
	— Изпитва невероятен ужас от това място. Нищо не може да го накара да продължи.
	— Мислех, че това е негов храм — каза Уокоп.
	— Знае, че трябва да върне идола, но се бои от гнева на konda devata, духа на тигъра. Казва, че трябва ние да внесем идола вътре вместо него.
	— Без него обаче става беззащитен. Бунтовниците вероятно ще го убият.
	— Явно повече се бои от духовете, отколкото от собствената си смърт.
	Хауард заговори разпалено на мутадаря, сочеше назад, към сапьорите, но онзи оставаше непоколебим, загледан напред, сякаш изпаднал в транс. Изведнъж посегна надолу с треперещи ръце, вдигна кратуната, която носеше, приближи я до устата си и започна да пие палмово вино, сякаш беше вода. Хауард се пресегна, хвана бамбуковата тръба в другата ръка на магьосника и я измъкна с усилие. Тръбата беше затворена от двете страни с дървени тапи и подобен на смола материал. Той я показа на Уокоп.
	— Скоро ще се насмуче достатъчно, за да не забележи.
	Погледна към светилището. Стори му се, че вижда очертанията на тигрова глава в извивките на скалите. Въздъхна.
	— Да приключваме с това. Дадох му обещание. Няма да се отнасяме с тези хора като с диваци.
	Тръгнаха. Вляво от входа имаше скална ниша. Две дебели бамбукови стебла оформяха нещо като веранда и поддържаха навес от пръчки и палмови листа. Отпред имаше редица колове, върху които бяха сложени оголени черепи, някои от които с огромни размери — на слонове, тигри, глигани. Зад тях имаше по-високи пръти, украсени с изпоцапани пера.
	По средата на тези пръти висяха почернели продълговати неща, от които капеше противна смърдяща маса. Хауард бе усетил миризмата, но мислеше, че е от Беби. Сега си даде сметка, че тази сладникаво непоносима смрад е от по-старо разложение, и си спомни думите на сапьорите. _Двамата полицаи._ Застави се да погледне.
	На въжета под труповете висяха ножове. Главите бяха смазани и скалпирани, очите бяха извадени. Нещо помръдна на земята — преял плъх, който бързо се скри в шубраците, помъкнал безформено парче, паднало от единия от труповете. Хауард извърна лице и запреглъща, за да не повърне. После отиде при Уокоп, който беше спрял при вертикалната плоча между канарите.
	— Трябва да се махаме от това място — каза му с хриптящ глас. Опря се на влажната скала. Главата му пулсираше.
	— Първо трябва да приключим — отвърна Уокоп и прокара пръст по пролуката в единия край на плочата. — Това е дялан камък. Невероятна изработка. Кой ли го е направил?
	— Опитай да я избуташ — каза Хауард.
	Уокоп опря длани на плочата и тя се завъртя навътре. Входът се оказа достатъчно голям, за да минат един до друг, приведени, но тъмнината вътре беше непрогледна. Влязоха предпазливо. Хауард извади месингова кутийка от торбичката на колана си, а от нея извади огниво и кремък, с които запали потопен в парафин канап, с който пък запали малка свещ. Вдигна я и веднага видя грубо изображение на лингам, фалос. Вдигна свещта по-високо. Навсякъде наоколо имаше груби рисунки, фигури от прави линии, като онази на кратуната в коритото на потока. Продължиха напред. Чуваха шума на водопада през скалите. Уокоп се спъна, Хауард понечи да го подкрепи и изпусна бамбуковата тръба, която изтрака на пода. Когато Уокоп се изправи, Хауард я вдигна. От едната страна се бе пукнала и вътре се напипваше нещо като хартия. Той клекна и видя в какво се бе спънал Уокоп — плитък каменен резервоар, пълен с неподвижна тъмна течност с лек металически дъх. Приближи свещта до нея и видя отражението на собственото си лице, обкръжено от червена аура. След това си спомни какво му бе казал мутадарят. „Жрецът гадае бъдещето в курна с кръв“. Погледна пак и видя само жълтия пламък на свещта. Премести малко поглед, видя нещо, изпъшка и пак изпусна тръбата. Бръкна с дясната си ръка в течността. Беше гъста, съсирваща се, топла. Извади ръката си и я изтръска, така че изпръска с червено стените и тавана на тунела, после я избърса в униформата си.
	— Току-що видях най-зловещите привидения — каза прегракнало. — Тигри, дяволи, скорпиони…
	— Те са на тавана над теб — успокои го Уокоп.
	Хауард вдигна свещта и погледна. _Разбира се._ На скалата имаше рисунки. Беше видял отраженията им. Пое въздух, вгледа се напред.
	— Това трябва да е светилището. В средата има нещо като олтар. — Вдигна отново бамбука и внимателно прекрачи курната. През трепкащото пламъче на свещта видя по-заоблени фигури, релефи, лица, маски и танцуващи крайници.
	— Познати са ми — промърмори. — Когато бях малък, в Бихар, моята ая ме водеше в пещерни храмове като този. Това е Парвати, жена на Шива. И Вишну, който крачи през стената и побеждава демон. — Отиде в главната камера, където стените едва се виждаха на светлината от свещта. — Тези тук обаче са различни. Приличат на воини. Трябва да ги огледам по-внимателно.
	— Подай ми свещта, ако обичаш. — Уокоп клекна до подобната на олтар издатина в средата — с правоъгълна форма, явно издялана от плътната скала. Хауард му подаде свещта и Уокоп я приближи до едната страна на камъка.
	— Боже мой!
	— Какво?
	— Надпис. Разчитам го.
	— На какъв език?
	Уокоп не отговори. Хауард видя как светлината се движи бързо покрай стената на олтара, после назад. Видя и заоблени букви. Успя да стигне до четвъртия ред, когато свещта затрептя и изгасна. Потънаха в почти пълна тъмнина, защото от входа все пак проникваше малко тъмна сивота.
	— Бързо! — каза Уокоп възбудено. — Запали свещта! Мисля, че мога да разчета един от редовете.
	Хауард остави бамбука до олтара, извади огнивото и кремъка и започна да удря отново и отново, докато във влажния въздух успее да запали фитила. Закри пламъка с длан и внимателно поднесе свещта. Уокоп я приближи до повърхността на скалата и отново започна да я движи по редовете. След малко пламъкът стигна до пръстите му и той пусна остатъка. Чу се леко съскане, когато свещта падна на пода, и отново потънаха в мрак.
	— Това е то — каза Хауард. — Е?
	Уокоп мълчеше. Хауард виждаше силуета му — Уокоп стискаше опарената си ръка, втренчен сляпо в камъка. А после Уокоп се обърна към него. Хауард едва различаваше брадатата му физиономия на слабата светлина от входа.
	— На латински е. Sacra iulium sacularia. Пазач на небесната скъпоценност. Има още, но не можах да го разбера.
	— Чувал съм това — прошепна Хауард. — Някакъв спомен от детинство. От разказите на моята ая. Небесната скъпоценност. Скъпоценността на безсмъртието.
	Отвън се разнесе силен тътен, после изтрещя мълния. Светкавицата освети вътрешността на светилището като отблясък от барут и за миг се видяха надигащи се силуети, които сякаш се спускаха към тях, богове и богини, демони и озъбени тигри, лица изкривени от агония и страх, ужасяващи конници, извисяващи се като конниците на апокалипсиса. Хауард имаше чувството, че вижда римляни. _Римски легионери._ Чувстваше се както в джунглата. Сложи ръка на челото си. Гореше, ръката му трепереше.
	Върнаха се при изхода. Грохотът на водопада зад канарите беше станал по-силен и виждаха как дъждът се лее като из ведро, гигантски капки, които пръскаха вътрешността на входа. Хауард си даде сметка, че чува още нещо, настойчиво биене на барабани, долитащо от всички посоки, понякога хаотично, но след това постоянно и ритмично, точно каквото беше сутринта край реката.
	Обзе го страх. Вгледа се в пороя, потърси с очи мутадаря. След малко видя паднало тяло, от което стърчеше гора стрели, и тъмно петно, което се процеждаше в калта. Дъждът обливаше тялото и то сякаш изчезваше пред очите им. Двамата се върнаха вътре. Хауард извади револвера си. Уокоп последва примера му. Клекнаха в края на прохода и стиснаха ръцете си.
	— Бог с нас! — каза Хауард.
	— Ако някога се измъкнем оттук, това място ще е нашата тайна — отвърна Уокоп. — Видях още нещо в онзи надпис.
	— Ако изтичаме към онзи камък, до който оставихме сапьорите, можем да се измъкнем.
	Отново се обърнаха към изхода. Хауард посегна към олтара и взе нещо, което бе видял преди малко — дълга месингова ръкавица, оформена като глава на тигър, с ръждиво острие, което излизаше от устата. Опипа предпазителя на собствената си сабя, после мушна ръка в ръкавицата и стисна напречната ръкохватка вътре. Главата на тигъра приличаше на изображението, което бе видял на скалата в светилището — зейнала уста, косо разположени очи.
	— Изглежда, се страхуват единствено от тигрите — каза. — Щом е в светилището, трябва да е някакъв свещен предмет. Може да им вдъхне страх от бога.
	— И на мен ми мина това през ум. — Уокоп взе бамбуковата тръба и я вдигна пред себе си. — Ти спази обещанието си. Достави безценния идол на мутадаря до светилището. Мисля, че след като на него вече му е все едно, можем да го заемем за още малко време. Ако видят, че е у нас, бунтовниците може да стоят настрана, както преди.
	Чуха остър пукот на карабини, после писъци. Хауард пое дълбоко въздух. Поне бунтовниците не можеха да използват кремъклийките си в дъжда. Изведнъж някаква могъща сила ги разтърси, този път не мълния, а земетресение. Напрегнаха се. Някъде зад себе си чуха звук от падащи скали, таванът отгоре като че ли се раздвижи. Хауард си спомни рева на тигъра, помисли си дали не ги чака някъде там, вън. Спомни си сина си. _Спомни си какво бе направил._ Дръпна ударника на револвера, намести сабята, за да я извади по-лесно, ако се наложи. За част от секундата почувства, че се отделя от собственото си тяло, сякаш седеше някъде встрани и наблюдаваше как двамата се втурват напред и изчезват в пелената на дъжда, в историята. Въздъхна и погледна Уокоп.
	— Време е.


>	7.

	_Бенгалски залив, Индия. Днешно време_
	Джак протегна лявата си ръка, дръпна ръчката за управление на извънбордовия двигател към себе си, завъртя лодката успоредно на брега и намали оборотите. Пред тях, малко зад брега, беше Арикамеду — римският археологически обект в Индия. _Римляни в Южна Индия._ Изглеждаше буквално немислимо на място, което беше толкова несъвместимо с конвенциите на класическата история. Джак се върна към реалността.
	Вълната, по чийто гребен се движеха, се сгромоляса и лодката се наклони странично сред кипящата пяна на вълните, идващи откъм Бенгалския залив. Костас седеше на борда срещу него, Хибермайер и Айша — от двете страни, по-напред. Ребека, приклекнала на носа, стискаше носовото въже, а вятърът развяваше черната й коса. Всички бяха със защитните костюми на Международния морски университет и спасителни жилетки. Джак огледа обраслия с палми бряг, сега само на няколкостотин метра от лодката, и видя къде са плитчините, в които се разбиваха вълните. Даде газ и двигателят, „Маринър“, 60 конски сили, ги издигна на гребена на следващата вълна и към по-дълбоки води, посока юг, успоредно на брега. „Сийкуест II“ остана далеч назад.
	— Трябва да е онова ей там! — извика Костас.
	Посочи брега с джипиес устройството си, стиснал въжето в горния край на борда с другата ръка. — Прилича на устие на река.
	Джак кимна, намали оборотите на двигателя, насочи лодката към брега и я прокара между две плитчини, върху които се разбиваха големи вълни. Бяха на двеста метра от брега. След това морето стана спокойно и той остави двигателя на малки обороти.
	— Не би трябвало да имаме проблеми, ако се движим между шамандурите, но все пак си отваряй очите какво има пред носа.
	Ребека се обърна и кимна. За първи път, откакто бяха слезли от кораба. Джак си позволи да се отпусне и се огледа. Бяха минали покрай съвременното пристанище Пондичери и останките от форта на някогашната Източноиндийска компания преди двайсетина минути и сега бяха край обраслия в гъста зеленина бряг, който продължаваше около двеста мили към южния връх на Индия и началото на протока Палк, през който „Сийкуест II“ бе минал предния ден. Увеличи леко оборотите.
	Минаха покрай нава, местна лодка с триъгълно платно, на чиято кърма стоеше голо момче и стискаше веслото за управление. Черните очи на рибаря отпред проследиха погледа на Джак, когато се разминаха, но той продължи да хвърля и вади мрежата си. Ребека разпери ръка към десния борд и Джак зави в тази посока, за да избегне плитчина. Целта им едва се отличаваше от околния бряг — малка река, която се вливаше спокойно в морето, обаче водеше към един от най-удивителните археологически обекти в Индия. Джак мечтаеше да дойде тук от детинство, както и на мястото в джунглата, което смяташе да посети по-късно. Гореше от вълнение. Погледна назад, към навата, която сега се очертаваше на фона на простора в Бенгалския залив. Слънцето придаваше на водата стоманен оттенък, така че тя изглеждаше ленива и тежка, като живак, а отражението на рибарската лодка се поклащаше бавно с остатъка от вълнението.
	Джак предаде лоста за управление на Костас и се обърна на изток, към слънцето, като леко присви очи. Това беше другият удивителен изглед от това място.
	Някъде там беше Крисе, земята на златото. Джак помнеше Перипъла, думите, писани преди две хиляди години от човек, посетил същото това място. Той бе погледнал на изток, точно както Джак сега, и се бе запитал какво ли има нататък. Присви очи към рибарската лодка. Какво ли беше видял онзи египетски грък преди толкова много време? Дали беше видял онези kolandiophônta, за които пишеше в Перипъла, големите кораби, дошли от Ганг? Или другите кораби, идващи през океана, от Крисе, кораби с извисяващи се платна и дракони на носовете, натоварени с топове коприна и неописуем лукс, емисари на войнствена империя като самия Рим?
	— Ще изключа двигателя — каза Костас. — Нямам доверие на тези плитчини.
	Бистрата вода на океана изчезна и сега плаваха в кафява мътилка, носена от реката. Джак кимна и погледна ламинираната карта, защипана на дъска пред него, на която бе отбелязано мястото на археологическия обект.
	— Само на двеста метра по реката, на южния бряг на устието.
	Костас извади двигателя от водата и хвана веслото от своята страна на лодката. Джак хвана другото, потопи го в мътната вода, бръкна в нея и усети топлината. Сега чуваха само далечния грохот на вълните и шумоленето на вятъра в палмовите листа.
	Навлязоха в широк канал. Бреговете бяха като килим в червено и зелено, експлозии от бугенвилия, наред с мангрови и лимонови дръвчета между кокосовите палми. Изведнъж го лъхна суха горещина, така че последваха примера на Хибермайер и двете жени — оставиха за малко веслата и свалиха горнищата на защитните костюми.
	Минаха покрай редица рибарски лодки нава, по чиито мачти като гирлянди бяха окачени нанизи риба за сушене, после покрай група къпещи се жени и биволи, които явно не обръщаха никакво внимание на крабовете, които пълзяха между тях. Пейзажът беше ленив, безвременен, но и някак чуплив и ефимерен, на място често връхлитано от циклони и цунами, където трайните поселища трябва да се строят навътре в сушата, извън опасната зона. Джак отново се замисли за Перипъла и се постави на мястото на автора отпреди две хиляди години. Не само гледката към изтока беше толкова примамлива. Гледката към сушата, отвъд първия ред палми, също таеше изкушение. И страх. Първите гърци и римляни тук били първите европейски изследователи, на границата на непознатото, хиляди километри джунгли, планини и пустини. Знаели единствено, че някъде на север има земи, докоснати от Александър Велики. И все пак дошли тук не за да колонизират или завладяват — както щели да направят португалците, французите и британците хиляда и петстотин години след това — а за да търгуват с цивилизации също толкова стари и развити, колкото египетската и средиземноморската.
	Джак приближи лодката до южния бряг на реката и до малък дървен кей. Жилест спретнато облечен мъж по сандали, къси панталони и отворена маскировъчна риза с отличителните знаци на поземлената служба на Индия ги проследи с поглед. Други двама приближиха и поеха въжето на носа от Ребека, после помогнаха на нея, Айша и Хибермайер да слязат от лодката. Те веднага свалиха предпазните облекла, а Хибермайер, без да каже дума, тръгна към разкопките. Беше плувнал в пот и непрекъснато придърпваше нагоре възголемите си къси панталони. Ребека погледна към Джак и той й махна да върви напред, така че двете с Айша забързаха след Хибермайер. Джак се усмихна на този, който ги посрещна, след като с Костас се качиха на кея.
	— Трябва да извиниш моя колега. Когато види археологически разкопки, забравя всичко останало.
	Мъжът изтрака с токове и протегна ръка.
	— Командир Хауард, за мен е чест да се запозная с вас.
	— Наричай ме Джак. И вече съм от резерва. — Стисна ръката му. — Ти си капитан Прадеш Рамая, нали?
	— Инженерни войски на индийската армия, командирован в Поземлената служба на Индия. Отговарям за подводните разкопки.
	— Благодаря, че ми изпрати графика — каза Джак, свали предпазния си костюм и остана по маскировъчна риза и панталони. Взе старата си чанта от носа на лодката и я метна през рамо, като дискретно прикри кобура с пистолета.
	— Костас Казандзакис. Някогашен служител на флота. Инженер.
	— Аха! — каза Прадеш и очите му светнаха. — Каква област?
	— Подводна роботика — отговори Костас. — Само две години, между дисертацията и срещата ми с този индивид. Можеш да забравиш за флота. Почти не съм обличал униформа.
	Джак го изгледа кисело.
	— Освен когато се наложи да служиш на боен кораб през първата война в Залива.
	— Сложиха ме на самолетоносач. Не използваха уменията ми. Просто убивах времето.
	— И заслужи Флотски кръст за храброст.
	— Можеш да си говориш. От резерва, значи. Последно, в специалните служби към флота. Чакай малко. Нека помисля. Имаше едни ивици на _твоята_ униформа… Южният Атлантик, Персийският залив. Адриатическо море…
	— Ивиците, които молците още не бяха изяли ли? Това е стара история.
	— Удоволствие е да се запозная с двама истински войници — каза Прадеш и се засмя.
	— Археолози — поправи го Джак с усмивка.
	— Той, не аз — изсумтя Костас. — Няма начин. Аз съм му само компания. За пътуването. И за съкровището накрая.
	Свали костюма си и остана по шарените хавайски къси гащи.
	Прадеш го изгледа малко особено и се прокашля. Костас пък изгледа Джак и Прадеш предизвикателно, после попита индиеца:
	— От тези места ли си?
	— Аз съм от района на река Годавари, на двеста мили северно оттук. Където ще отидем след това.
	— Когато се обадих от Египет, за да уговоря посещението ни, нямах представа, че има някаква връзка — обясни Джак на Костас. — Когато обаче Прадеш ми писа в отговора си, че е от Мадраската инженерна група на индийската армия, базирана в Бангалор, споменах прапрадядо ми.
	— На почетно място в столовата на полка ни виси портрет на полковник Хауард — каза Прадеш.
	— Полковник? — учуди се Костас. — Мислех, че е лейтенант.
	— По-късно — спря го Джак. — Ще стигнем и до това.
	— А полковник Уокоп е един от най-почитаните ни герои — продължи Прадеш. — Работата му за поземлената служба на Индия през осемдесетте и деветдесетте години на деветнайсети век помага за установяването на границата с Афганистан. За мен е чест да ви помогна. Офицерската столова все още вдига тост за тях в деня на изчезването им.
	— _И двамата_ са изчезнали? — учуди се Костас. — Ти спомена, че само Хауард е изчезнал, а сега се оказва, че и _двамата_…
	— По-късно — прекъсна го Джак. Сложи ръка на рамото на Прадеш и посочи един навес, под който беше складирано водолазно оборудване. — Нямам търпение да видя какво правите тук. Имаме само час и половина, докато пристигне хеликоптерът.


	След четирийсет и пет минути Джак стана от работната маса под навеса и остави молива. С Костас направиха бърза обиколка на разкопките, минаха покрай изкоп, в който Хибермайер и двете момичета бяха клекнали в спечената пръст и ровеха земята заедно с група индийски студенти по археология. След това се върнаха до навеса с водолазно оборудване и Джак изучи картата на обекта.
	— Римският материал се спуска към речното корито — каза на Прадеш. — Мястото, на което копае Хибермайер, прилича на стена на голям склад от неизпечени тухли, но според мен поне половината от него е унищожена. Имаме два или три метра дълбочина, вероятно и много метри утайки отгоре. Сигурно ще се открият много артефакти, но няма да са стратифицирани. С оборудването, с което разполагате, ще ви е много трудно да ги разчистите. Тук можем да ви помогнем.
	— Опитахме да използваме дренажна помпа, обаче дупката се запълва веднага и водолазите нямат време да видят нищо.
	— Костас? — каза Джак.
	Костас изключи радиоприемника си пред навеса, дойде, свали тъмните си очила и избърса челото си от потта.
	— Можем да го направим. Ще използваме голямата понтонна лодка на „Сийкуест“, за да прекараме оборудването през плитчините.
	Джак се наведе над плана и посочи няколко места с молива.
	— Предлагаме да направим подводна защитна камера, за да изолираме мястото на речното дъно, което граничи с разкопките на брега. Пресятата утайка се изхвърля извън камерата, а водата вътре остава бистра. Имаме и оборудване, създадено от Костас, което използвахме за първи път в Черно море. Прилича на форма за рязане на блатове, която се спуска над мястото, което трябва да бъде разчистено, пет квадратни метра. Има вградена дренажна помпа и може да се надгражда, ако се наложи да се копае по-дълбоко, като изходната тръба стига до брега, където могат да се филтрират утайките, за да се откриват дребни находки и органичен материал. Мога да оставя двама от нашите техници тук, като съветници.
	— Защото с Джак заминаваме за Хавай — измърмори Костас.
	Прадеш се изкашля и погледна шарените му къси гащи.
	— Почивка?
	— Работа — отговори Джак.
	Прадеш присви очи и се усмихна. Отново погледна към реката.
	— Безкрайно съм ви благодарен. Дори най-дребната находка на това място струва теглото си в злато, а речното корито тук може да се окаже съкровищница. Сега моля да ме извините за пет минути, за да уведомя хората си.
	Отдалечи се бързо към група водолази, които подреждаха оборудване на кея, а Джак се обърна към основните разкопки на сушата. Какво ли беше видял авторът на Перипъла, когато беше слязъл на това място преди две хиляди години? Разчистен терен в джунглата, на речния бряг, по-малък от футболно игрище. В представите си Джак видя стени от кирпич, тесни улички, складове с плоски покриви, редици римски амфори покрай кея, сандъци с глинени съдове с червена глазура от Италия.
	Арикамеду беше като Беренике на Червено море, но подчинено на практичността до мизерия — без храмове и без мозайки, град за разменна търговия на границата на неизвестното, но и средище, което по никакъв начин не отразява огромната стойност на стоките, които са минавали през него, където всяко запазено парченце керамика представлява уникално свидетелство за едно от най-удивителните начинания на древния свят.
	— Джак! — извика Хибермайер отдалеч и дойде забързано с Айша и Ребека. Беше плувнал в пот. — Нали помниш Остия, портата в Рим? Площадът на търговците, с малките кантори? Същото имаме и тук. В тази складова постройка. Прилича на конюшня. Всяка стаичка е била за един търговец, една фирма, така да се каже. И няма да повярваш чия кантора открихме току-що. Айша я видя. Индийски студент ни показа маса с находки. — Айша вдигна найлонов плик и извади отвътре протрито парче керамика. — Местно е, направено в Южна Индия към края на първи век преди новата ера.
	— Има надпис — отбеляза Джак.
	Айша кимна. Гласът й трепереше от вълнение.
	— Тамилски е. Не повярвах на очите си, когато го видях. Името е същото като от надписа, който намерихме в къщата на търговеца в Беренике. Женско. Амрита.
	— А сега погледнете другите парчета — каза Хибермайер, взе едно и го показа на Джак. — Керамиката е от Централна Италия, от амфора за вино. Познаваш ли надписа?
	— Числа — отвърна Джак. — Това са счетоводни записи, сметки. Какво друго можеш да очакваш? — Видя и някакви думи, на гръцки. Изведнъж изпъшка. — Познат ми е стилът. Вижте как са наклонени буквите! Прилича на почерка върху парчетата, които откри в Беренике, с текста от Перипъла!
	Хибермайер кимна ентусиазирано, после посочи към разкопките.
	— Ето какво виждам аз. Не знаем как се е казвал, но нека го наречем Приск. Седи тук, в кантората си, с жена си, Амрита. Те са екип от съпруг и съпруга. Тя е местна, идеална за контактите с тукашните търговци, а семейството й се грижи за делата от тази страна, докато те са в Египет. Нали си спомняте, подозирахме, че нашият човек е бил търговец на коприна, може би и на скъпоценни камъни? Добре, погледнете гръцките думи. Това е serikon, коприна. Числата трябва да са качество, количества, цени. Погледнете и този. Sappheiros. Това е гръцката дума за лапис лазули. Нея използва авторът на Перипъла. Както и нашият търговец. В древността това може да означава само лаписа, добит в планините Бадакшан в Афганистан.
	— Искаш да кажеш това нещо? — каза Костас, извади от джоба на шарените си къси гащи блестящ син камък и им го показа.
	Хибермайер изохка.
	— Това е камъкът, който намери в Беренике! Не можем да те водим никъде! Какво ви става на вас, водолазите!?
	— Е, Джак също го прави понякога — каза Костас с невъзмутима физиономия. — Взех го само за малко. За късмет, докато стигнем до Хавай. След това ще ти го върна.
	Джак потисна усмивката си.
	— Нещо друго, Морис?
	Хибермайер изсумтя и се обърна към Ребека.
	— Ами, дъщеря ти току-що си спечели признание като археолог. Само за петте минути, когато бяхме със студентите на обекта. Има късмет на откривател.
	— Звучи ми познато — каза Джак. Ребека отвори длан и показа идеален маслиненозелен скъпоценен камък, нешлифован, но отразяващ идеално обедното слънце.
	— Перидот! — възкликна Джак, взе камъка от дъщеря си и го вдигна пред очите си. — От остров Сейнт Джон, близо до Беренике. С Костас прелетяхме над него, в Червено море, преди няколко дни. Значи, според теб нашият човек ги е изнасял от Египет?
	— И ги е разменял срещу коприна — добави Айша. — Като го погледнеш, можеш да разбереш защо перидотът толкова е впечатлявал китайците. Прилича на фин нефрит.
	— Империята на воините — каза Джак тихо и вдигна камъка към слънцето. Наслади се на зелената светлина, която хвърляше върху другата му длан.
	— Какво имаш предвид? — попита Костас.
	— Нещо, което си представях — обясни Джак. — Китайски кораби, воини, които идват от Изтока. Но това тук прави представата ми истинска.
	— И кръгът се затваря — отбеляза Хибермайер. — Рим, Египет, Индия, лапис лазули от мините в Афганистан, Пътят на коприната, приказният град Сиан. Пет хиляди мили контакт, връзка между двете най-велики империи, съществували някога на света.
	Костас взе скъпоценния камък от Джак. Вдигна го към слънцето до парчето лапис лазули в другата си ръка. Светлината проблесна през двата камъка и те сякаш засияха заедно, в общ ореол. Той ги задържа един до друг, после се сепна и ги раздалечи.
	— Парят!
	— Вероятно фокусират светлината като увеличително стъкло — каза Прадеш, който се бе върнал при групата. — Винаги е имало истории за скъпоценни камъни, които се държат по този начин. Това е естествен ефект на рефракцията. Един от професорите ми в университета Рурки специализира в тази област. Все пак не бях чувал перидот и лапис лазули да си взаимодействат по този начин, особено нешлифовани. Интересна тема за проучване.
	— Добре си дошъл в инженерната лаборатория на нашия университет по всяко време — каза Костас ентусиазирано, върна зеления камък на Ребека и прибра синия в джоба си. — Скъпоценните камъни обаче скоро ще ти омръзнат. Работя по някои невероятни подводни роботи. С военно приложение, което, мисля, е по-близо до амплоато ти.
	— Сериозно? — попита Прадеш. — Разкажи ми повече.
	— Ще има предостатъчно време за това — намеси се Джак, засенчи очи и видя хеликоптера, „Линкс“, който приближаваше откъм „Сийкуест II“. — Готови ли сте?
	Прадеш кимна и посочи двама мъже с раници, по джинси и тениски, с автоматични карабини G3.
	— Двама от сапьорите ми. Не ми се ще да дразня местните, като се появя в джунглата с войници, обаче има много реална опасност да попаднем на бунтовници маоисти. Не искам да съм отговорен за изчезването на най-известния подводен археолог на света.
	— И неговия чирак — добави Костас.
	Ребека погледна тъжно Джак и вдигна перидота.
	— Щом съм си спечелила признание като археолог, както каза Хайми, значи ли това, че мога да дойда с вас?
	— Не този път. — Джак изгледа Хибермайер. — Обаче Хайми може да те остави да управляваш моторницата на връщане. Бавно.
	— О, страхотно. — Ребека остави камъка в подноса с находките и плесна с ръце.
	Джак се засмя и щракна с пръсти към Костас.
	— Готови?
	— Готови.


>	8.

	Три часа след като напуснаха римските разкопки при Арикамеду Джак, Костас и Прадеш седяха един до друг на понтонна лодка, която боботеше в западна посока по широката река Годавари, срещу течението. Джак беше обзет от особено вълнение. Това беше шанс да осъществи мечта, да мине по пътя на предшественика си, да открие какво лейтенант Джон Хауард е видял в джунглата онзи ден през 1879 г. Стисна парапета, погледна към брега, подготви се.
	С хеликоптера долетяха от Арикамеду по брега на Индия до пристанището Коканада, след това свиха към вътрешността нагоре, по делтата на реката. Минаха над милиони акри оризища и захарна тръстика, летяха през пухкави облаци сладникави миризми над местата, където преработваха тръстиката, за да получат нерафинираната кафява захар. Кацнаха в Доулайшуерам, на трийсетина мили от брега, край големия язовир, който поддържаше плодородието в делтата. Прадеш им показа къде са били разквартирувани Мадраските сапьори, когато са строили язовирната стена през шейсетте години на деветнайсети век. Числата още прелитаха в ума на Джак, когато се качиха на понтонната лодка на компанията за параходна навигация по река Годавари за пътуването в джунглата. Две хиляди мили напоителни канали, петорно увеличение на обработваемите площи. Това беше едно от трайните достижения на британското управление на Индия, обаче с напредването нагоре по течението следите от човешкото овладяване на природата ставаха все по-малко и виждаха все повече приспособяване и примирение, както по крайбрежието на Арикамеду. Както всички велики реки, които ставаха пълноводни през дъждовния сезон, като Нил или Мисисипи, всички опити да се впрегне водата създаваха само илюзия за успех, ефимерни бастиони срещу непреодолима сила, способна да помете и най-големите човешки достижения само за миг.
	— Годавари е втората най-свята река в Индия след Ганг — каза Прадеш и насочи лодката към централния канал. — Исках да почувствате последните петнайсет мили от нашето пътуване по реката, така че да влезете в положението на онези войници отпреди сто и трийсет години, отправили се към неизвестното с гребни колела, без никаква представа какво ги очаква.
	— Освен комарите — вметна Костас и се плесна по бедрото.
	Прадеш кимна.
	— Към края на кампанията в Рампа четири пети от войниците били повалени от малария, мнозина измрели. Племето коя имало някакъв имунитет и вярвали, че треската е отмъщението на техния най-ужасяващ демон, _конда девата_, духът на тигъра.
	Костас се вгледа недоверчиво в маранята напред, в силуетите на ниските хълмове, които едва се очертаваха в далечината на изток.
	— Това там ли е изворът на реката?
	Прадеш поклати глава.
	— Изворът е много далече на запад. Някои казват, че излиза от устата на свещен идол близо до Бомбай. Други дори твърдят, че е свързана с Ганг през подземен канал, така че двата велики водни пътя на Индия са всъщност едно цяло.
	— Прилича ми на пожелателно мислене — каза Джак.
	— Инженерът в мен е съгласен, но все пак е привлекателна концепция. В Индия всичко, което е на север, като че ли тече надолу, към юг. Същото важи за завоеватели като монголите и религии като будизма. Нищо от това обаче не е преминало възвишенията, не е стигнало до джунглата. Регионът Рампа, където отиваме, дори не е бил картографиран до 1928 година. По време на въстанието от 1879-а на картата това е голямо бяло петно. Дори в наши дни има стотици квадратни мили, посещавани само от ловци от племената. Дори мисионерите не искат да идват тук.
	Почти половин час мълчаха, докато напредваха срещу течението и гледаха как калните брегове постепенно се приближават и от повече от миля реката стана широка не повече от няколкостотин метра. Видяха биволи да орат оризища между редове кокосови палми. Минаваха покрай жени в мокри сарита, които се къпеха в реката, и други, които удряха прането си в камъните и рискуваха течението да ги повлече. Мъже само по препаски стояха потопени до шия във водата край лодките си, за да търсят хлад. Навсякъде виждаха признаци на гниене или възстановяване — за Джак беше трудно да определи кое от двете. Даде си сметка колко рязко контрастира покоят наоколо със стихиите на дъждовния сезон, когато прииждащите води щяха да пометат всичко по двата бряга.
	Минаха покрай дървени колове, забити в средата на течението, с опънати помежду им останки от рибарски мрежи. За Джак тези мрежи като че ли трябваше да улавят историята, фрагменти от миналото, изхвърлени от джунглата по-нататък. Още откакто бяха тръгнали от Арикамеду опитваше да мисли за речната археология, за местата, които може да крият съкровища — като овчите кожи, с които търсят злато в планинските потоци, но може и да са голи, почистени от всякакви следи от миналото. Това беше друг тип археология, при която находката лесно би могла да ти убегне, при която няма и помен от категоричните отговори, които откриваш при едно корабокрушение.
	Както и край Арикамеду, човешките следи по речния бряг и тук изглеждаха нереални, оформящи се отново и отново, непрекъснато. Единствената солидна постройка, която видяха, беше един бял храм на скалист остров в реката, на чийто покрив имаше хаос от скулптирани змии над боядисани в златно пластове. Прадеш намали скоростта на лодката, бръкна в една купа и хвърли в реката шепа розови листчета.
	— Това е Вишну, който е заспал под виещата се змия Сеша, петглавата — обясни той. — Дълбокото синьо, синьото на лапис лазули, цветът на Вишну, е цвят на вечността, на безсмъртието.
	— Хората от джунглата хиндуисти ли са? — попита Костас.
	Прадеш поклати глава и отново подаде газ, после повиши глас, за да се чува над ръмженето на мотора:
	— Напред, в края на джунглата, има хълм, наречен Шива. Да го наречеш Шива е все едно да сложиш християнски кръст на древен римски храм, макар че тук не е имало опити за прозелитизъм или потискане на старите вярвания. Хиндуизмът е като археологически обект. Сваляш най-горния пласт и откриваш, че старите богове, старите религии все още са там. Само че на мястото, където отиваме, няма нищо за сваляне. Този храм е последният бастион на хората от равнините срещу надигащата се джунгла, място, на което дори боговете се страхуват да отидат.
	След това виждаха все по-малко хора по бреговете, после нямаше никого. Откритите оризища отстъпиха пред храсталаци, после започна джунглата — гъста, зелена като мъх растителност, която се спускаше по склоновете и обвиваше бреговете, обграждаше реката с редици дървета, който висяха над сребристи пясъчни ивици. От дърветата се издигаха изпарения, които се спускаха над реката, така че само в средата имаше видимост напред. Скоро обвитите в джунглата хълмове започнаха да се издигат по триста и повече метра от двете страни на реката, а върховете им едва се виждаха като мъглив синкавозелен силует.
	Зад един завой се появи дълга плоска лодка, която се носеше по течението, двигателят й боботеше на празен ход. Вътре имаше купчини кокосови орехи и подредени дървесни трупи, тамаринд и махагон. На кърмата се беше изтегнал полицай с протрита маскировъчна униформа и с карабина „Лий-Енфийлд“: изгледа ги подозрително, когато се плъзна покрай тях. Прадеш му махна весело.
	— Полицията винаги е била проблем тук. Хората от хълмовете ги смятат за защитници на онези от равнините, които получават концесии да секат гората и да изнасят ценната дървесина. Освен това трудно можеш да си представиш този тип да се изправи пред терорист маоист, нали? Това обаче създава нов проблем. Ако милитаризираш полицията, планинците ще станат още по-враждебни, а ако изпратиш армията срещу маоистите, рискуваш да се върне ситуацията от 1879 година. Инженерите са най-добрият вариант, защото местните хора виждат, че правят полезни неща, строят пътища, клиники, училища. Освен инженери те са и войници, разбира се, но са друг тип хора.
	— Разбрах — отвърна Джак и се усмихна.
	Прадеш намали оборотите на мотора и насочи лодката встрани от главното течение, към водовъртежите покрай левия бряг, където тихото боботене на мотора беше заглушено от крясъците на стадо маймуни с бели физиономии, лангури, които висяха по дърветата. Лодката мина един завой и видяха пътеки, които водеха от брега нагоре към ниски къщи, построени в просека в джунглата, над чиито покриви от палмови листа се издигаха мангови и тамариндови дървета с възлести стъбла. За първи път видяха хора от племето коя — мургави мъже с добре оформени мускули, само по препаски, които ги наблюдаваха. Един от тях носеше леопардова кожа, а на шията му висеше медальон с пауново перо.
	— Това село е Пулираманагуден — каза Прадеш. — Означава Място на бога тигър.
	— Тигри? — попита Костас. — А има ли слонове?
	— Малко. Но има много гаури, местните диви биволи. Коя наричат този район от джунглата Папикондалу, или Биволски хълмове. Тези биволи са почти колкото слонове. Чувал съм ги нощно време да препускат на стада през джунглата. Реват и пръхтят като същества от митологията. Виждаш само бялото на очите им. Дори тигрите стоят настрана от тях.
	— Още една чудесна курортна дестинация на Международния морски университет — изсумтя Костас.
	Продължиха още нататък, обгърнати от изпаренията край брега, и стигнаха друг завой. Тук течението в средата на реката се виждаше напред. Прадеш задържа лодката близо до брега, докато стигнаха само на няколко метра от завоя; там я остави почти неподвижна и изчака течението да я избута към средата на реката. Джак видя жена да седи на преплетените корени на един огромен бенгалски фикус. Беше много стара и сляпа. Очите й бяха като на древна статуя — цветът си е отишъл и е останало само бялото — но някак имаше усещането, че гледа право в него, че го фиксира. Приличаше на съсипана майка, оплакваща изгубено дете. Джак си спомни викторианската фотография на майка с дете в каютата му, неговата прапрабаба и бебето й. Вдигна очи към короните на дърветата над жената и през пролука в изпаренията зърна тъмните възвишения на фона на небето. Обзе го силното чувство, че вижда нещо познато, но то изчезна след миг. Зад завоя видяха бивол, завързан с въже за забит в земята кол. Животното се спусна напред и изпъна въжето и Джак се сепна заради рязкото движение. Пулсът му се ускори. Течението подхвана лодката и Прадеш форсира мотора и ги откара до средата на реката. Отдалечиха се от жената, после минаха зад завоя и тя изчезна от очите им в изпаренията. Реката се разшири, изпаренията се разсеяха и Джак разбра, че са пристигнали. Мястото отговаряше съвсем точно на описанието от дневника на прапрадядо му. Прадеш насочи лодката към неподвижните води край левия бряг и пясъка, докато я фиксира. Джак огледа срещуположния бряг — пясъчна ивица, която продължаваше няколкостотин метра до следващия завой на реката, където течението беше изтласкало утайките настрани. Пясъчната ивица беше разсечена от поток, чието пресъхнало корито едва се забелязваше през джунглата.
	— Ето там — каза Прадеш и посочи. — Там се е случило.
	— Знам — отговори Джак тихо. — Точно както си го представях.
	— Не очаквай да откриеш нещо, останало от 1879 година, на брега на реката — каза Прадеш. — Прииждащата вода отмива пясъчната ивица всяка година, после се образува нова. Трябва да отидем до селото, което се вижда ей там, по-високо, в края на джунглата.
	— Ти водиш — каза Джак.
	Прадеш си погледна часовника.
	— Хеликоптерът ще е тук след час. С него ще влезем навътре в джунглата. Двамата ми сапьори ще дойдат с него. Не исках да будя излишна враждебност и затова не ги взех с нас в лодката, но не искам и да рискувам в джунглата без тях. Не че не оценявам деветмилиметровата ти берета, Джак.
	— Видял си я — отвърна Джак.
	— Само гледай да не се показва. Мястото тук е буре с барут. Ако някои от местните заподозрат, че сме правителствени служители, играта приключва. Ще млъкнат окончателно. Ще спрем тук за почивка, после ще продължим. Може да изглежда странно в тази горещина, но ми се пие чай.
	Прадеш се зае с очукан стар чайник и примус, които извади от един сандък, а Костас изчезна дискретно на брега. Джак седна сам и се озърна. Бяха излезли от изпаренията в теснините и бяха влезли в оазис от светлина — сякаш въздухът бе пречистен. Отсрещният бряг се извиваше като сабя, пясъкът беше като ослепително злато. Зад него се издигаха огромни дънери и канари от пясъчник, загладени от наводненията. Над тях бяха короните на джунглата, безброй оттенъци на зеленото, които се изкачваха по стръмните склонове на хълмовете и се събираха нагоре по течението, към голямата клисура на река Годавари.
	— Пред нас, където бреговете се стесняват, реката е широка само двеста метра — каза Прадеш и му подаде чаша чай. — Височините от двете страни стигат до осемстотин метра височина, а реката е много дълбока, почти сто метра.
	Джак погледна покритите с растителност стени на каньона. Изкушаваше, но беше и опасен, като проход в планината, който обещава тучна долина от другата страна, но и заплашва с безброй опасности при преминаването му. Знаеше, че за малцината от равнините, осмелили се да дойдат тук, обещанието е било Селището на безсмъртните или Небесният град. За първите европейци — приказното царство Голконда, Планината от светлина, където е бил открит диамантът Кох-и-нор, някъде след каньона напред. Все пак, преди появата на параходите, това е бил краят на пътуването по реката и които са стигали дотук се връщали назад, защото не успявали да преодолеят силното течение в теснината. Обръщали лодките и оставяли реката да ги върне към цивилизацията. Джак се вгледа във водата. Беше мътна, но не от тиня, а заради някаква друга тъмнина, в която слънцето сякаш изчезваше. Стените на каньона би трябвало да се отразяват във водата, но не виждаше нищо. Беше объркващо, сякаш реката беше черна дупка, която поглъща реалността, и го оставяше да се пита дали обвитият в изпарения бряг не е бил някаква призрачна гледка, нещо като момчешката му представа за това място — нещо нереално. Излезе от фантазиите си, когато Костас изскочи от ниските храсталаци край гората и тичешком се върна на лодката, разкопчан, с едва вдигнати къси гащи.
	— Да не би нещо да застраши мъжеството ти? — попита Джак.
	— Паяци! — изпухтя Костас, седна и заоглежда тревожно краката си. — Гигантски космати паяци, колкото чинии!
	— Паяците не са опасни, освен ако не ги раздразниш — каза Прадеш и му подаде чаша чай. — Важното е да се пазиш от кобрите. Коя използват един корен като противоотрова, но аз така и не успях да го открия.
	— Джак има берета — каза Костас.
	— Убиването на змии е лоша карма — каза Прадеш и размаха пръст. — Все едно, няма за какво да се безпокоите. Няма да вървим пеша през джунглата. Джак искаше да мине по стъпките на своя предшественик, но го убедих да използваме хеликоптера. Съгласи се. Беше загрижен за твоята безопасност.
	— За моята безопасност? Джак? Да, разбира се, това е първата му грижа — изсумтя Костас, избърса потта от челото си и уби един комар. — Добре поне, че всички взехме хапчета против малария.
	— Това е друг проблем — каза Прадеш. — Те невинаги вършат работа. Познавам обаче един човек, който може да ни даде нещо подсилващо в селото.
	Джак огледа отново околността, представи си я преди сто и трийсет години.
	— Е, какво знаеш за двайсети август 1879-а?
	Прадеш го изгледа изпитателно.
	— Беше прав за случилото се.
	— Човешко жертвоприношение?
	Прадеш погледна към брега.
	— Казах ти, че съм отраснал близо до река Годавари, в Доулайшуерам. Дядо ми всъщност е коя, от този район. Случилото се в онзи ден на 1879 година е станало нещо като легенда, тайна, която е била крита дори от антрополозите, които понякога са идвали тук и са задавали въпроси. Доколкото знам, това, което ще ти кажа, досега не е било споделяно с никой външен човек.
	— Продължавай — подкани го Джак.
	— Бунтовниците организирали зрелищно представление. Екзекутирали пленените полицаи на брега, пред очите на сапьорите, които били на речен параход, заседнал в плитчините. Но екзекуторите също така довели мирните коя до амок, като им дали да пият алкохол и бог знае още какво. Онзи ден местните извършили три жертвоприношения, пълна meriah. Мъж, жена и дете.
	— И дете? — промърмори Джак.
	— По-късно властите в низините не искали да повярват, че е било жертвоприношение, и решили, че бунтовниците са представили екзекуциите като meriah, за да изглеждат по-зловещи, сякаш съживяват ужасяващата практика, която британците смятали, че са изкоренили години преди това. Обаче властите са се заблуждавали. Случилото се на реката е било съвсем истинско. Дори днес се извършват жертвоприношения, на маймуни и пилета. Ритуалът е жив, скрит под повърхността, и е нужна много малка искра, за да се възпламени барутът и meriah да бъде съживена.
	— Какво обаче се е случило? — настоя Джак. — Какво е накарало прапрадядо ми онзи ден да тегли чертата в дневника си?
	Прадеш сви устни.
	— Не знам. Нещо го е травмирало. Гледката е била кошмарна, особено детето… късали са от плътта им, докато са били още живи. Може би се е чувствал безсилен, неспособен да помогне. Казваш, че самият той тогава е имал малко момче? Спомена, че самият той е бил в Индия като малък, по време на Въстанието, когато е станал свидетел на зловещи кланета. Може би някои спомен за онези ужасни събития се е върнал, докато е гледал жертвоприношенията? По всичко личи, че е бил отличен офицер, корав войник, така че това, което е видял или е направил, трябва наистина да е било лошо.
	— Вероятно. Да. Къде отиваме оттук? — попита Джак тихо.
	Прадеш се замисли.
	— Знам къде са отишли той и лейтенант Уокоп онзи ден.
	— Къде.
	Прадеш бръкна под ризата си и извади медальон, висящ на стара каишка.
	— Това е тигров нокът — каза той. — Тигърът е бил убит от дядо ми, който е бил мутадар. Това е вожд на селото, но също и нещо като жрец. Тигърът нападнал момче, което играело край реката, и дядо ми го застрелял със стар мускет от Източноиндийската компания, който коя откраднали години преди това от местната полиция. Тигърът обаче е свещен по тези места и дядо ми бил прогонен и принуден да живее в джунглата. Запознал се с баба ми, която е от низините, и заживели в Доулайшуерам. Синът им обаче, моят баща, беше областен горски служител и често ме водеше тук. Осиновиха ме селяните от Рампа и ме научиха да говоря езика им. Хората от племето уважаваха баща ми, защото много от служителите, изпращани тук, бяха от низините, а по традиция на хората от низините се смятат за корумпирани лихвари, достойни за презрение. Баща ми дори замина за Делхи, за да се бори за правото им да използват горите. Беше достоен човек.
	— Сигурно се е гордеел с теб.
	Прадеш доби тъжен вид.
	— Може би щеше да се гордее. Никога няма да разбера. Още от времето на британския радж каузата на горските хора е била присвоявана от други. Преди сто години това е индийското националистическо движение, което твърди, че въстанията им някак са част от борбата за независимост от британците. Сега са маоистите, така наречената Народна военна група. Местните хора отново са гневни, защото правителството продава минни концесии, а тази група заема тяхната страна. В действителност Народната военна група не дава пет пари. Целта й е местните да я оставят на мира в базите й в джунглата, за да може да планира терористични напаления в цяла Индия. Баща ми се конфронтира с тях и го убиха.
	— Съжалявам — каза Джак.
	— Заради това никога не са ме командировали по тези места — добави Прадеш тъжно. — Полковникът познава семейната ми история. Опасява се да не предприема нещо.
	— Не ми приличаш на отмъстителен човек — отбеляза Костас.
	— Дай ми шанс да покажа — отговори Прадеш тихо.
	Костас посочи тигровия нокът на шията му.
	— Ако тигърът е свещен, това няма ли да ни създаде неприятности с местните, които срещнем?
	Прадеш поклати глава.
	— Щом тигърът е мъртъв и духът му си е отишъл, кожата и ноктите имат голяма стойност. Кожата се носи от мутадаря по време на церемонии и танци, а ноктите се раздават на младите мъже в селото. Те са талисмани за късмет, да ги пазят от гневните духове, когато ловуват навътре в джунглата.
	Костас допи чая си на една глътка.
	— Мисля да разчитам на автоматичната карабина.
	Прадеш се засмя.
	— Тя също помага.
	— Да чуем историята ти — подкани Джак. — Какво си спомнят коя за онзи ден?
	Прадеш се замисли.
	— Разказвал ми я дядо ми, когато бях малък. За планинците от тези места тя се е превърнала в част от митологията, в легенда, и прилича на митовете за създателите богове. Само че е за твоя прапрадядо.
	— Казвай…
	— Най-свещените предмети за коя били велпу, което означава идол или бог — започна Прадеш. — Всеки род, всеки клан е имал такъв. Обикновено това са малки предмети, които за нас може да изглеждат обикновени, но за коя са свещени, например парче ковано желязо. Всеки велпу се е пазел в парче кух бамбук, около трийсет сантиметра дълго. Били пазени в дълбока тайна и ги вадели в много редки случаи, за да ги боготворят, най-големият, върховният велпу, се наричал Лакала Раму. Пазели го в пещерно светилище дълбоко в джунглата и никога не го отваряли. Говорели, че богът вътре сияе толкова силно, че всеки, който го погледне, ще ослепее. Може да е било стъкло, може би скъпоценен камък, нещо екзотично, достигнало до коя от външния свят преди незнайно колко поколения. Върховният велпу държал душата на племето коя. Без него то би отишло в земята на сенките, пратено там от зловредните духове, които обитават джунглата, и най-вече от кошмарния конда девата, духа на тигъра. И те са в тази земя на сенките след 1879 година.
	— Какво се е случило? — подкани го Костас.
	Прадеш се огледа и сниши глас.
	— Дядо ми, вожд на селото, беше наследствен мутадар. По древна традиция всички вождове на селото Рампа са пазители на светилището в джунглата, където бил скрит Лакала Раму. Дядото на моя дядо бил мутадар през 1879 година, но не оцелял след въстанието. Знам какво се е случило с него благодарение на бунтовниците, станали свидетели на събитията в джунглата през онзи ден, които се прибрали в селата си след въстанието и разказали на децата си. Джак, ти ми показа дневника на Хауард, последния запис. Онзи ден мутадарят бил обкръжен от бунтовници и прострелян с десетки стрели. Знаели са какво е направил.
	— И то е? — попита Костас.
	— Мутадарят се е опасявал, че Чендрая, водачът на бунтовниците, ще влезе в светилището, ще вземе Лакала Раму и ще го използва, за да контролира планинците за своите цели. Чендрая бил от друг клан, който враждувал от поколения с клана на мутадаря поради древен спор кой клан трябва да контролира светилището. Британците знаели, че клановете враждуват помежду си, от опита си в Афганистан и използвали враждите за целите си.
	— Мутадарят е отишъл при британците — каза Джак.
	— Взел велпу от светилището, за да го опази, после поел огромния риск да стане доброволен водач и преводач — отвърна Прадеш. — Условието му било британците да го оставят да върне велпу в светилището, когато всичко свърши. Бил на речния параход през онзи последен ден от дневника на Хауард, двайсети август 1879-а. Видях го на страниците, които ми изпрати по мейла, Джак. Съвпада съвсем точно с това, което знам аз. Онзи ден в джунглата е имало голямо сражение с бунтовниците, с десетки убити и ранени. Тогава Хауард и останалите са видели от кораба жертвоприношенията край реката. Мутадарят също ги е видял, изплашил се е, рухнал е психически. Вероятно е имал усещането, че всички зли духове от джунглата са се спуснали към него и го тормозят, задето е взел велпу. В дневника на Хауард не е записано какво се е случило после, а в полковия архив в Бангалор няма нищо. Повечето от офицерите, върнали се от Рампа, просто са искали да забравят. Дядо ми обаче ми е разказвал една история. Британски чиновник, някой си Беби, който тръгнал със сапьорите, бил прострелян и останал в джунглата. Хауард и Уокоп тръгнали с групата, която трябвало да го спаси. Намерили Беби близо до светилището, вече мъртъв. Мутадарят предложил да го заведе до мястото, ако му позволят да вземе идола със себе си. Британците вероятно са решили, че нямат избор. Дори при по-добрите оръжия, с които са разполагали, влизането в джунглата без него би било равно на самоубийство, защото са били десетина души срещу стотици бунтовници. Рискували са, като са предположили, че идолът ще спре бунтовниците и те няма да ги нападнат. Мутадарят се отдалечил от светилището в последния момент, обзет от ужас, че боговете могат да му отмъстят, и го убили. А Хауард внесъл идола в пещерата.
	— И след това Чендрая го е задигнал? — попита Джак.
	Прадеш поклати глава.
	— Не. Хауард спазил обещанието, което дал на мутадаря. След това обаче е Уокоп вероятно са си дали сметка, че ще имат шанс да се измъкнат само ако вземат идола със себе си, за да ги предпазва — точно като мутадаря по пътя дотам. Веднага щом излезли от пещерата започнали да стрелят по тях, но когато бунтовниците видели, че носят парчето бамбук, се отдръпнали. Двамата офицери, със сапьорите и трупа на Беби, успели да се доберат до реката и парахода. От храма взели и още нещо. Друга свещена реликва. Счупен меч, закрепен за златна ръкавица-броня, оформена като тигрова глава. Коя вярвали, че била на самия велик бог Рама.
	— Проклет да съм! — изпъшка Джак.
	— Знаеш за това?
	— Не съм ви го показал още. Семейно наследство.
	— Това нещо е при теб!? — възкликна Прадеш.
	— Месингово е, не е златно, но трябва да е същото — отговори Джак. — Хауард го е дал на дъщеря си, моята прапрабаба, и аз го наследих. — Джак вдигна глава, стъписан. Знаеше, че ръкавицата е дошла от джунглата, но нищо повече. Всичко това беше удивително. Тогава си спомни Катя и реакцията й, когато бе споменал този предмет. Спомни си чичото на Катя, Хай Чен, антрополога, изчезнал в джунглата преди повече от четири месеца. Това бе една от причините Джак да дойде тук. Вгледа се в короните на дърветата. Може би Хай Чен просто си беше тръгнал. Може да се беше случило нещо. Самотни антрополози понякога изчезваха в джунглата. Спомни си за маоистите, опасността, която дебнеше наоколо. Присви устни. „Нещо друго е“. Индикаторите бяха налице, но не можеше да ги свърже. Обърна се към Прадеш, който каза нещо много тихо, не на английски или хинди, а на друг език — някакъв мек, цъкаш звук. Погледна Джак със светнали очи.
	— Появата на този предмет ще означава всичко за коя — каза Прадеш. — И… не смея да попитам… при теб ли е и велпу?
	Джак поклати глава.
	— Не бях чувал за това досега.
	Прадеш затвори очи за момент, после въздъхна.
	— Ето какво знаем. Въстанието в Рампа продължило още месеци, но онзи ден бил повратна точка. Никога повече Чендрая не успява да събере толкова многобройна сила. След това той и другите водачи едва съумяват да поведат банди от по двайсет-трийсет последователи, много от които били престъпници. Повечето бунтовници в първите дни са почтени хора от горите, коя и редис. След като виждат как Чендрая екзекутира мутадаря и колко много иска да се сдобие със свещения велпу, мнозина губят ентусиазма си за въстанието. Това, че са видели идола си в ръцете на британците и са си дали сметка, че силата му вече пази тях, допълнително ги е сломило духом. Знаели са, че могат да си го вземат едва когато бунтът приключи.
	— Обаче, както излиза, така и не са си го върнали — обади се Костас.
	— Това светилище близо ли е до село Рампа? — попита Джак.
	Прадеш кимна.
	— На осем мили източно оттук, през гъста джунгла. Посветено е на бог Рама.
	— Рама — повтори Джак тихо.
	— Рама не е ли хиндуистки бог? — попита Костас.
	Прадеш кимна отново.
	— Представата за идеален човек, издигнал се до върховен бог, седмо превъплъщение на Вишну. Обаче това не променя каквото ви казах по-рано. Тук той е новодошъл. Вярванията на коя на практика нямат никаква друга допирна точка с хиндуизма. И легендата за принц Рама, неговите странствания и търсене на духовно пречистване се среща в цяла Южна Индия. Коя вярват, че е свършил тук, че е открил същинското си царство в сърцето на джунглата.
	— Сърцето на мрака по-скоро — каза Костас и погледна тъмнозелените склонове на отсрещния бряг, след това се зае да избива рояка комари, които го бяха нападнали.
	— Там ли ще ни заведеш? — попита Джак. — В светилището?
	Прадеш пое дълбоко дъх и кимна, докато опипваше тигровия нокът на шията си.
	— Бях там като малък. Беше забранено дори да се доближава мястото, но като възпитаник на равнините аз не вярвах в суеверия. Никой коя не беше стъпвал там след онзи ден през 1879-а. Дядо ми казваше, че онази нощ имало ужасна буря, с гръмотевици и мълнии. Земетресение запушило входа малко след като двамата офицери излезли. За коя това било абсолютен знак, че най-лошото ще дойде, ако приближат мястото отново. Сега има и друга причина да стоят настрана. Светилището е до поток в просека в джунглата, а тя се използваше от маоистките партизани за база. Веднъж ме хванаха и ме заведоха в лагера си, гавриха се с мен. Стана преди да убият баща ми. Оттогава винаги съм искал да се върна там.
	— Изглежда, и Джак, и ти сте тук с мисия — отбеляза Костас.
	— Твоят предшественик, мутадарят, също е искал да се добере до светилището, когато е стоял до лейтенант Хауард на речния параход преди толкова много години — добави Джак.
	— Никога не бих опитал да влизам в мислите на свят човек от коя. Може да е бил мой предшественик, но категорично не бих искал да отида в светилището. — Прадеш погледна Джак с ледено изражение. — И мисията ми определено няма нищо общо с древните богове, духове и идоли. Свързана е с днешния ден. С дълга на син към паметта на убития му баща.
	Джак кимна и спусна крака през носа на лодката, готов да я оттласне. Прадеш стартира мотора.
	— Имаме още четири часа дневна светлина. Хеликоптерът ще е тук след четирийсет и пет минути. Това ни дава време да посетим селото на отсрещния бряг. Там има нещо, което искам да видите.
	— Да тръгваме — каза Джак. — Както разбирам от думите ти, не бива да оставаме тук след мръкване.
	Костас размаза един комар на врата си и избърса кървавото петно.
	— Съгласен.


>	9.

	Джак коленичи на носа на понтонната лодка и улови въжето, готов да действа, а Прадеш завъртя руля и изведе лодката от силното средно течение в спокойната вода край брега. В последния момент форсира леко двигателя и заби носа в пясъчния бряг, зад който започваше джунглата. Джак скочи с въжето, направи няколко крачки по горещия пясък и го завърза за стар пън от тамариндово дърво. Прадеш изгаси мотора, вдигна го над водата, после с Костас скочиха от двете страни на лодката и я избутаха колкото може по-напред. Джак стегна въжето и се огледа. Пясъкът беше девствен и много бял. Сякаш се бе надявал да открие нещо още в самото начало, някаква следа от онзи съдбовен ден през 1879 година, но също така и се страхуваше, сякаш очакваше да събуди някаква дремеща травма, наследена от предшественика му. Пясъкът обаче беше невероятно чист и нямаше никакви следи от древни жертвоприношения. Видя как наводненията през дъждовния сезон са отнасяли пясъка на завоя на реката и как след това ивицата се е възстановявала всяка година. Погледна към стеснението на каньона и си спомни думите на един викториански инженер, който бе виждал Годавари в пълноводието й. „Пенеше се покрай препятствията със скорост и въртопи, каквито никой кораб на света не би могъл да издържи“. Бяха само на двеста метра от отсрещния бряг, но той имаше чувството, че са прекосили някаква свещена граница и са влезли в друг свят. Дори въздухът миришеше различно — по-остър, органичен — а светлината над джунглата имаше особена аура, сякаш самият въздух бе оцветен в зелено и синьо на границата между зеленина и небе.
	— Хайде — подкани ги Прадеш и тръгна по пясъка към пътека през джунглата, която започваше между две дървета — добре утъпкана пътека нагоре по хълма, която водеше до тръстиковите и бамбуковите къщи, които бяха видели от отсрещния бряг, построени над нивото на наводненията.
	— Това е един от пътищата, прокарани от сапьорите след въстанието от 1879-а година. Бил е изоставен след напускането им. Не са разполагали с ресурси, за да построят нещо трайно в джунглата, и ситуацията не се е променила много оттогава.
	Костас крачеше зад него, Джак беше последен. Костас извади от чантата си флакон репелент за насекоми, напръска обилно откритите части на тялото си и го подаде на Джак.
	— Една малка крачка за човечеството след 1879-а — промърмори той и размаза издут от кръв комар, който го бе ухапал през ризата.
	Прадеш се обърна към тях и каза:
	— Репелентите са единствената промяна по тези места. Пригответе се да се върнете назад във времето.
	Огромен паяк мина през каменистата пътека пред тях и Джак замръзна. Прадеш видя това и каза:
	— Нормална реакция. Това е първото, което учим в школата за военни действия в джунглата. Щом влезеш под дърветата, моментално губиш обвивката на цивилизацията и ставаш диво животно. Трябва да се възползваш от повишената чувствителност. Това обаче също така буди и първични страхове, инстинктите за оцеляване. Става много лесно, когато срещнеш паяци, а също и змии.
	— И тигри — промърмори Костас. — Уф, трябва да пийна нещо.
	— Това е другият начин да понесеш това място и за съжаление се оказва твърде изкушаващ за коя. — Прадеш се обърна и ги поведе нагоре по пътеката, през гигантски корени на тамариндови и тикови дървета, които се вплитаха едни в други и обгръщаха просеката, направена през 1879 година. Чуха над главите си шумолене, сякаш вятър в листата, после се разнесоха писъците на стадо маймуни. Стигнаха до равно място и минаха покрай няколко къщи — скромна работа, с бамбукови подпори и покриви от застъпващи се палмови листа, заобиколени от тясна веранда с решетки за пълзящи растения отпред, по които вече се бяха увили бобови растения.
	Костас посочи наскоро боядисан червен знак на една стена.
	— Този символ изглежда странно неуместен тук.
	— Сърп и чук — промърмори Джак.
	Прадеш го погледна и присви устни с отвращение.
	— Маоистките партизани. Смятат коя за свои съюзници, обаче не можеш да търсиш добро отношение, като цапаш къщите на приятелите си. Когато са трезви, коя изпитват истинско презрение към тях, но са притиснати в ъгъла и отчаяно се нуждаят от подкрепа срещу минните компании. Самата идеология на маоистите им е съвършено чужда и не означава нищо за тях, така че тази цапаница ще бъде заличена съвсем скоро. — Прадеш им кимна да продължават. Последваха го до края на равното място, където свършваше и селото, и започнаха да се изкачват по обраслия склон от другата страна. Навсякъде имаше признаци на живот — дим от огньове, недоподредени дърва, дървени играчки — но нямаше жива душа.
	— Къде са хората? — попита Костас.
	— Наблюдават ни — отговори Прадеш. — Да са невидими за тях е втора природа. Това е друго нещо, което научаваш в джунглата — да се сливаш с пейзажа. Знаят кой съм, но неотдавна имаха други посетители, минни геолози, така че имат причини да са подозрителни. — Отведе ги до малка просека зад селото, заобиколена от извисяващи се стволове — палисандър, палми, тик. Клекна до един стар тамаринд и посочи плоча от охрено червен пясъчник, широка около половин метър, враснала в ствола с растежа му. Костас приклекна, огледа я и попита.
	— Някой от свещените предмети, за които говориш? Велпу?
	Прадеш поклати глава.
	— Погледни по-внимателно. Това исках да видите.
	— Добре. Виждам, че има надпис.
	Джак клекна от другата страна на дървото, където светлината беше по-добра. Докосна камъка, усети грапавостта му, кондензиралата по него влага. Имаше няколко реда на английски, издълбани грубо в камъка. Прочете ги:
C>
#	Уилям Чарлс Беби
#	Помощник-комисар, Централни провинции
#	Застрелян от бунтовници на 20-и авг. 1879 г.
#	На 41
C$
	— Това е вашият човек, нали, Джак? — попита Костас. — Този, който е отвел сапьорите в джунглата, чиновникът, отговорен за тази територия, която дотогава дори не е посещавал?
	— Той е, несъмнено — отговори Джак и сложи длан на камъка. — Доста груб надпис. Имам предвид, няма „в памет на“, „почивай в мир“ и подобни.
	— Има късмет, че изобщо са му направили плоча с надпис. Вероятно го дължи на сапьорите, когато са се върнали от схватката край светилището, където вероятно са го и погребали. Не мисля, че са тъгували кой знае колко.
	— Бързо погребение. Отърваване от доказателствата.
	— Какво имаш предвид?
	— Ами ако е бил ударен в гръб? Искам да кажа, ако са го застреляли сапьорите? Май никога няма да се разбере. Стрелят по тях от всички посоки. Притиснати са в ъгъла и са отчаяни, а този чиновник вероятно е опитвал да им се налага. Имам чувството, че точно той е изложил живота им на опасност. Един добър офицер като Хауард би влязъл в положението им, ако е знаел какво се случва. Логично е да е лоялен на сапьорите си, а не на някакъв си граждански чиновник.
	— Възможно е. — Джак кимна. — А и едно бързо погребение не би предизвикало никакъв интерес. В Индия са погребвали жертвите в деня на смъртта им. Малкият син на Хауард е погребан в Бангалор само няколко часа след като се разболява, месеци преди Хауард да стигне до гроба му.
	Костас извика и отскочи назад. Джак се вгледа с ужас и възхищение в това, което го бе стреснало, само на сантиметри от лицето му. Беше огромна змия, кобра, жълто-кафява с тъмни петна, изправила се вертикално от пролука в корените пред надгробния надпис на Беби. Изду качулката си и се вторачи в Костас, засъска и се разклати, без да престава да вади и прибира езика си.
	— Добре… — промърмори Джак през зъби, без да помръдне. — Какво правим сега?
	— Стойте абсолютно неподвижно — отговори Прадеш.
	Костас започна леко да се поклаща.
	— Не мърдай! — прошепна Прадеш. — Няма значение колко си далече от нея. Тези змии нападат светкавично!
	— Просто влизам в духа на обстановката — промърмори Костас.
	— Недей — предупреди Прадеш тихо, впил очи в кобрата. Тя отвори уста и показа зъбите си, напоени с отрова.
	Костас спря да се поклаща.
	— Разбрах.
	Прадеш посегна надолу много бавно, към кратуна, закрепена между корените, и гребна шепа от съдържанието й. Вдигна ръка над змията и пусна върху нея някакъв червен прах.
	Кобрата се отпусна надолу, сви се на кълбо, някак успокоена, после се изправи като копие, отскочи странично и се спусна напред, като прелетя няколко пъти дължината си. Изчезна в шубрака в края на просеката. Чу се само леко шумолене. Джак и Костас стояха неподвижни, тотално объркани. Прадеш се обърна към тях и се засмя.
	— Трик, който научих като малък. Когато бях тук с баща ми, имах такава кобра за домашен любимец.
	— Домашен любимец — повтори Костас едва чуто.
	— Това е знамение — добави Прадеш. — Изправянето на змията е знак за началото на празника Гота Памдура. Това ще се случи тук. — Посочи изпотъпканата растителност в просеката. — На това място танцуват. Мястото е свещено, но не заради Беби. През 1858 година вождовете на селото били обесени тук, защото направили човешко жертвоприношение. Коя не забравят такива неща. Продължават да жертват птици под палмите, от чийто сок правят палмовото вино. Вероятно снощи са приготвили храна и са я оставили под дърветата, за да пируват днес.
	Джак се успокои донякъде, изпъна рамене и се огледа. По скалите се стрелкаха гущери — посещаваха тъмнокафяв термитник в началото на шубраците. Навсякъде беше пълно с насекоми и не само комари, но също така водни кончета и пеперуди, които кацаха по дивите цветя по поляната. Джунглата сякаш изригна в звуци. В капещите корони горе видя плодоядни прилепи, които сгъваха и разгъваха крилата си. Откри, че стадото маймуни, което бяха чули на пътеката, ги е последвало, и сега животните седяха по корените на дърветата около просеката. Изведнъж сякаш зацвърчаха и забърбориха. Зад тях, даде си сметка, видя човешки лица, жени и деца, няколко десетки поне, които ги наблюдаваха мълчаливо.
	— Имаме компания — отбеляза Костас и посочи.
	От шубраците на джунглата изведнъж се материализира мъж, съвършено безшумно.
	Прадеш каза нещо на езика на коя и докосна ръцете на мъжа за поздрав. Мъжът беше пъргав, жилест, със стегнати мускули и тъмнокафява кожа. Беше само с препаска на кръста, закрепена с връзка от усукани пълзящи растения, хлабав тюрбан на главата, бос. Имаше широки скули и нос, по-сплеснат, отколкото на хората, които Джак бе видял покрай реката, а очите му бяха катраненочерни. Носеше лък и сноп стрели, а на кръста му висеше извит, зловещ на вид нож. Прадеш се обърна и направи знак на Джак и Костас да приближат.
	— Това е Мурла Раджареди — представи го. — Той добива сок от палмите и прави вино. — Прадеш посочи стара автомобилна гума и навито въже, подпрени на едно дърво — явно приспособление, с чиято помощ мъжът се катереше по стволовете на дърветата.
	— С ножа срязва основата на палмовите листа и след това събира сока в кратуни. Сега е най-доброто време от годината за това. За това е и празненството.
	Торсът на мъжа беше покрит с белези, бразди и пробождания, някои стари и заздравели, други скорошни — успоредни драскотини, които лъщяха в червено под някакъв лековит мехлем. Прадеш каза нещо на мъжа и той отговори с мек звънлив глас, като сочеше белезите си. Прадеш се обърна отново към Джак и Костас.
	— Също така той е и ловецът на тигри на селото, единственият, на когото е позволено да ги убива. Каза, че преди десетина дни се е появил тигър и едва се е спасил. Бил отвлякъл и изял дете от съседното село. Смята, че появата на тигъра е била поличба за нещо, което се случило малко след това — пристигнали други чужденци, които останали в района до неотдавна. Ще го разпитам за тях. Заради това ни гледат с подозрение. Мислели са, че може да сме същите.
	Джак и Костас се ръкуваха с мъжа, който сведе леко глава, но не ги изпусна от поглед. Миришеше на алкохол. Около него имаше облак комари, но той не им обръщаше никакво внимание.
	— Как се справят с маларията? — попита Костас.
	— Правят си хапчета срещу треската. Паста, която се получава от кората на Alstonia scholaris, кората от корена на Ophioxylon scrobiculatum и корена, стъблото и листата на Andrographis paniculata.
	— Вярваш ли, че върши работа? — учуди се Костас.
	— На мен ми е вършила. Сър Роналд Рос доказва ролята на комарите за разпространението на маларията след като лекува ветераните от Рампа, но още има какво да научим от местните. Дори днес лекарите от равнината смятат, че лековете на джунглата са дело на знахари. Жалкото е, че тъкмо тяхното суеверие по адрес на коя им пречи да се учат от тези хора.
	Местният се наведе и взе кратуната, която беше зад дървото. Тлъсти черни плъхове се разбягаха в тъмнината на джунглата отзад, после спряха, обърнаха се и започнаха да ги наблюдават гладно.
	Костас ги видя и изгледа Джак свирепо. Местният игнорира Джак и подаде кратуната на Костас.
	— Изглежда, ти си избраният — каза Прадеш.
	— Избран за какво?
	— Нарича се „тигрова храна“ — ухили се той. — Тези, които ядат, придобиват магическа сила, така че могат да укротят тигъра и да го накарат да се привърже към тях. Когато празненствата свършат, ще те съблекат гол и ще те пуснат в джунглата да търсиш тигъра, за да се запознаете, така да се каже.
	— Ясно. Кога точно каза, че пристига хеликоптерът?
	Прадеш си погледна часовника.
	— След двайсет и пет минути.
	— Мисля, че ще отида да чакам на брега.
	— Когато влезеш в местен ритуал, никога не трябва да се отдръпваш. Това е много лош знак, сериозно. Всеки антрополог ще ти го каже.
	— Антропология, археология, за мен е едно и също — изсумтя Костас. — Аз съм инженер. Инженер, който би трябвало да е на почивка. — Погледна в кратуната. — Както и да е, какво точно е това?
	— Плод от тамариндово дърво, или тамар-и-хинд. Прилича на зелен боб. Смуче се каша от семената. Смесват ги с палмов сок и ядки от манго. Като специално угощение за празненството вече са смачкали семената със зъби и са изплюли пулпата. Слюнката я превръща в паста. Доста е добро.
	— Не съм те чул да го казваш — отвърна Костас, беше пребледнял.
	— Това е най-големият им деликатес.
	— Трябва ли?
	— Брой се късметлия. Би могъл да те посочи за жертва.
	— Още ли го правят?
	— Не можеш да си сигурен. Старите навици умират трудно. Освен това наскоро ги провокираха, точно както през 1879-а. Предлагам да приемеш дара му.
	Костас надникна в кратуната, усмихна се с благодарност на човека и потопи пръст в съдържанието й. Извади го, облиза го, после се усмихна и кимна ентусиазирано. Погледна Джак, после Прадеш. Преглътна с усилие и за част от секундата имаше вид на дете, което всеки момент ще повърне.
	— Кажи му, че е чудесно. Има ли нещо, с което да го прокарам надолу? — попита пресипнало, все още с усмивка.
	— Идва.
	Мъжът взе друга кратуна и я подаде на Костас.
	Прадеш спря ръката му и помириса съдържанието.
	— Това е калу, палмово вино, ферментирало на слънце. Понякога добавят вътре макови листенца, понякога марихуана. Днес не обаче. Днес трябва да е чисто, заради празненството. — Остави мъжът да подаде кратуната на Костас. Той отпи предпазливо, после напълни устата си, проми я отвътре и преглътна. Издиша и погледна със задоволство кратуната.
	— Не е лошо. Малко прилича на сайдер.
	— Проверих да не е арак — каза Прадеш. — Това се получава, ако дестилираш това нещо. Смъртоносна смес от метилов и етилов алкохол. Това е другият начин, по който низината експлоатира тези хора. Сега във всяко село има казани за дестилация. Палмовото вино го бива, но аракът ги убива.
	Костас понечи да върне кратуната на мъжа, но той я избута обратно към него, настойчиво. След това улови Прадеш за ръка и го отведе при група местни, които бяха излезли в края на просеката и се настаняваха в сянката на едно тамариндово дърво. Прадеш се обърна назад и каза:
	— Ще ги разпитам за маоистите. Трябва да разберем къде действат в момента.
	Клекна при групата. Джак и Костас останаха да гледат и чакат. В началото въпросите на Прадеш бяха посрещнати с мълчание, после производителят на палмово вино се оживи, заговори бързо, като слагаше пръсти до очите си и дърпаше настрани, правеше гримаси, пак говореше, сочеше китките и предмишниците си, правеше жестове, сякаш рисува по тях. Извади нещо от малката торбичка на препаската си и го подаде на Прадеш. Останалите коя се отдръпнаха изплашени и пак наклякаха, с лъковете и стрелите си в ръце. Прадеш зададе още няколко въпроса, после сложи ръка на рамото на мъжа и стана. Погледна Джак и Костас угрижено и каза:
	— Трябва да отида с него някъде настрани. Не иска да говори тук, пред останалите. Вие се върнете на брега и ме чакайте там.
	След петнайсет минути Джак и Костас стигнаха до лодката и седнаха на сянка край нея. Слънцето печеше жестоко, но вече бе слязло по-ниско на запад, над клисурата. Оставаха им към три часа дневна светлина. Джак започна да потропва с пръсти по борда на лодката, но спря. Този път ситуацията зависеше от някой друг, а той не бе свикнал да е така. Прадеш обаче засега се справяше чудесно и явно знаеше по-добре от него колко време ще им е нужно, за да стигнат до светилището в джунглата и да се върнат. Успокои се донякъде и се плъзна по понтона, за да седне на пясъка. Наблюдаваше Костас мълчаливо, с интерес.
	Костас седеше на пясъка с леко свити колене, крачолите на късите му гащи висяха отворени. Един речен краб съзря уютното им леговище и се спусна странично към него. В последния момент Костас се изви като дъга нагоре и крабът се шмугна под него и покрай лодката и изчезна по брега с удивителна бързина. Костас забеляза, че Джак го гледа, вдигна кратуната и попита невинно:
	— Какво?
	— Мисля, че не ти трябва повече от това.
	— Отпих само две глътки. Освен това съм на почивка. На плажа, най-накрая. — Отпи още една яка глътка, избърса устата си и въздъхна. — Добре де. Достатъчно, колкото да омекоти остротата на разочарованието, не повече. — Изля съдържанието на кратуната в пясъка и отпи голяма глътка вода от манерката си. — Докато чакаме, можеш да попълниш знанията ми. Какво е правил тук този тип, Беби? За какво изобщо е било това въстание?
	Джак се облегна и сложи длани зад тила си. Вгледа се в палмите покрай брега и видя друг производител на вино да се спуска ловко от една палма. Протегна ръка и чукна празната кратуна.
	— Заради данък върху палмовото вино. Съвършено излишен, незначителен приход, а в същото време сериозна причина за недоволство сред местните хора. Така са започвали много от колониалните конфликти. Тлеещо недоволство, после дребна административна грешка застава в центъра на събитията и се разразява катастрофа. А през 1879-а, при поредната война в Афганистан, това вътрешно въстание е било последното, което са желаели властите. Реакцията е типична. Години безразличие и пренебрежение към хората от джунглата, следвани от деспотично и неефективно потушаване на въстанието. От самото начало британците имат проблеми, защото не познават тукашните хора и условията, в които живеят те. И се намесва Беби. В индийските граждански служби е имало забележителни британски администратори, хора с висок интелект и морал. Беби е бил служител от ниско ниво, изпратен в дълбоката провинция. Местните боготворят някои чужденци, идвали тук, като самия Рама. Беби определено не е сред тях.
	Някакъв звук ги накара да се обърнат към джунглата. Беше нов, приличаше на удряне на далечни гонгове. Беше трудно да се каже дали е вятърът в листака, или е истински. След това зачести — барабанен ритъм откъм селото, три силни удара, пауза, после пак три удара, и барабаненето се усилваше, защото се включваха нови барабани.
	Тогава ги видяха — мъже по препаски, с високи барабани с кожа от двете страни — да излизат от двете страни на пътеката, да се връщат назад и пак да излизат с всяка тройка удари. Между тях се появиха жени със звънчета на ушите. Тръскаха енергично глави. Стъпваха едновременно, започнаха да влизат и излизат от джунглата в синхрон с мъжете с барабаните. Чуха се гласове, издигащи се и потъващи в жалостни напеви. След това редицата се раздели и се появи мъж с биволска глава на раменете, увит в червено сари и с украса от паунови пера. Рогата се издигаха високо и от тях капеше червена течност. Появиха се още мъже с рога, подредиха се в кръг на пясъка, затанцуваха в ритъма на барабаните и заприпяваха.
	— Рога от гаур — промърмори Джак. — Другото предизвикващо ужас същество от джунглата. Изглежда, вече са ги окървавили.
	— Надявам се само с пилета — обади се Костас. — Въпреки това изглежда достатъчно кошмарно. Добави човешко жертвоприношение и влез в кожата на британски офицер, който гледа това от параход през 1879 година. Вероятно е била представата за ада, която викторианските проповедници са набивали в главите им като са били деца. Тук имаме езичници диваци, а рогатите мъже са превъплъщение на самия дявол.
	Прадеш дойде по пътеката между танцуващите и тръгна към лодката. Производителят на палмово вино го придружи до края на джунглата и остана там. Прадеш си погледна часовника, после вдигна очи към небето, огледа източния хоризонт и каза:
	— Танцът на биволите. Първата част на празненството. Палмовото вино вече се лее свободно. Моментът е подходящ да тръгваме.
	— Тоест преди да ме съблекат и да ме пуснат да се разхождам в джунглата гол — каза Костас.
	— Нещо интересно? — попита Джак.
	— Нали видяхте какво показа местният с ръце преди малко, в просеката? — Дръпна очите си настрани, за да станат като азиатски. — Каза, че преди четири месеца, преди дъждовния сезон, при тях дошъл мъж с такива очи.
	— Чичото на Катя? — попита Костас.
	— Възможно е. — Джак кимна. — Хай Чен има характерни черти, смесица между монголец и китаец. Нещо друго?
	— Мъжът казал на местните, че е приятел на Кристоф фон Фюрер-Хаймендорф. Това е антрополог, който идвал по тези места през трийсетте години на двайсети век, към края на британското господство. Той и хората му останали в джунглата няколко месеца и подели каузата на племената. Кристоф станал приятел на баща ми, когато бил малък, и коя винаги говорели за него с голямо уважение.
	— Племето помии посетител отпреди близо осемдесет години? — учуди се Костас.
	— И още как — отвърна Прадеш. — Също така помнят и лейтенант Хауард, прапрадядото на Джак. През месеците след като въстаниците били победени и основната британска военна сила била изтеглена. Хауард и сапьорите му останали да помагат в разчистването и да строят пътища. Изглежда, са положили сериозни усилия за селото. Подобрили водоснабдяването и хигиената, показали им някои неща в строителството. Самият той не приличал на мисионерите, които понякога стигали толкова нагоре по течението. Казвал им, че единствените богове, които трябва да почитат, са техните собствени. Това са запомнили. В един момент се разболял от изтощение и те се грижели за него. Много обичал децата и им правел дървени играчки, докато се възстановявал. Помнят и деня, когато параходът дошъл да го вземе и той научил, че собственият му син е починал. Бил безутешен и слязъл на брега сам, където коя извършили церемонията през онзи ден през 1879-а. Където жертвали детето. Може би случилото се тогава най-силно е засегнало Хауард.
	Джак преглътна с усилие и каза тихо:
	— Струва ми се, че е било точно така. Бил е отдаден на децата си — тези, които са му се родили през следващите години.
	— Обаче не е върнал свещения велпу или тигровата ръкавица — отбеляза Костас.
	— Поради някаква причина Уокоп е решил да ги задържи — отвърна Джак. — Хауард може да е имал намерение да се върне до светилището и да намери начин да влезе, но след като се разболява, повече не се връща в джунглата.
	Прадеш се обърна към Костас.
	— Попита как така коя помнят толкова стари неща. Понеже нямат писана история, за посетители отпреди хиляда години се говори така, както „по времето на дедите“. В крайна сметка най-отдалечените във времето се обвиват в мантията на митологията, някои дори стават богове.
	— И като е казал, че е приятел на Фюрер-Хаймендорф, Хай Чен е приложил най-старата техника от буквара на антрополозите — отбеляза Джак. — Спечелваш доверието на обекта си, като кажеш, че си приятел на уважаван посетител от миналото. Хай Чен е знаел тези неща.
	— И изглежда е говорел с тях на езика конд, от северната джунгла, при това достатъчно добре, за да го разбират коя — допълни Прадеш. — Езикът коя е диалект на конд.
	— Още едно потвърждение! — възкликна Джак. — Катя ми каза, че чичо й е бил полиглот и още преди да започне да изследва племената от джунглата на Индия е учел езиците им. До какво друго се добра?
	— Интересувал се е от митологията им, от древните традиции, от артефактите им. Нашият човек му разказал за велпу и той настоял да му покаже такъв. В края на краищата той му показал семейни велпу. Още с изчезването на най-свещеният велпу, Лакала Раму, през 1879 година идолите загубили голяма част от силата си, а семейният велпу бил най-слаб от всички. Въпреки това другите от селото не одобрявали и заради това ги видяхте да се отдръпват в джунглата, когато той извади това.
	Прадеш вдигна нещото, което му бе дал производителят на палмово вино — монета. Вгледаха се в нея и Костас подсвирна.
	— Виждал съм такава. Корабокрушението в Червено море. Римска е.
	— Ранен имперски денарий — отбеляза Джак, взе монетата и я огледа внимателно. — Не е златна като онези от корабокрушението, сребърна е. Захабена е, но изображението е на ранния Август, няма съмнение в това. Удивително!
	— Намират се из цяла Южна Индия — каза Прадеш. — В Арикамеду имаме специалистка по нумизматика, която ги изучава. Тя знае кой е Джон Хауард, защото дъщеря му е завещала момчешката му колекция от римски монети на Поземлената служба на Индия. Монетите най-често са сечени и не са влизали в обращение. Римляните са ги изнасяли като ценен метал. Тази е захабена, защото е била в ръцете на поколения коя, вероятно като украса, преди да добие статут на свещен предмет и да бъде скрита в бамбук като велпу. Според производителя на вино изображението е на Рама. Наблюдава ни с орлови очи от ето там. Трябва да я върна, преди да тръгнем.
	— Рама… — повтори Джак удивено. — Нещо друго?
	— Има и друго. И е обезпокоително. — Прадеш замълча за момент. — Мъжът, Хай Чен, пристигнал тук точно преди мусоните и искал да обиколи възможно най-много места, преди джунглата да стане непроходима. Изпратили го с водач до село Рампа, а оттам отишъл сам до светилището, за да го разгледа. Никой от коя не е искал да тръгне с него.
	— Пещерата, за която говореше ли? — попита Костас.
	Прадеш кимна.
	— След няколко дни дошли още хора като него. — Прадеш дръпна очите си настрани с пръсти.
	— Още китайци — промърмори Джак.
	Прадеш кимна.
	— Обаче били различни. Били седем и дошли с хеликоптер. Държали се агресивно. Казали, че са минни специалисти. Селяните се разтревожили. И преди при тях са идвали хора на минните компании и коя ги мразят. Хълмовете наоколо са богати на боксит и цялата област е под заплаха. Нещо обаче ги изплашило особено много. Мъжете имали татуировки на предмишниците, всичките еднакви. Изображение на тигър.
	— _Тигър_ — повтори Джак.
	— Нашият човек се вкаменил от страх. Помислил си, че конда девата идва, за да го накаже, задето е разкрил своя велпу на Хай Чен. Все още смята, че дебнат някъде край селото и чакат удобен момент, за да ударят. И има основателна причина да се страхува.
	Джак внезапно почувства тревога.
	— Каква?
	— Подходът на минните специалисти към събирането на информация бил малко по-различен. Грабнали едно дете, момиченце, и опрели пистолет в главата му. Искали да им кажат къде е отишъл другия китаец, този, който смятаме, че е бил Хай Чен.
	— И нашият човек им е казал.
	Прадеш кимна.
	— Станало е преди повече от три месеца. Маоистите дошли и им наредили да не доближават светилището. Коя са свикнали маоистите да ги предупреждават да стоят настрана от лагерите им, а светилището бездруго е табу за тях, но този път било различно. След изчезването на китайския антрополог производителят на палмово вино си дал сметка, че нещо се случва. Били разбудени злите духове.
	— Какъв е проблемът да изпратят полиция? Войска? — попита Костас. — Струва ми се, има достатъчно добра причина.
	Прадеш поклати глава.
	— Никой във властта няма да приеме тази история. Хората от равнините все още като че ли изпитват някакво вродено презрение към тукашните племена, а в местните власти и съда работят предимно те. Ако се разчуе, че са осуетени минни проучвания, и то само заради някакви приказки на местните, всичко това ще им излезе през носа. Във властта има силни елементи, които с радост биха лишили племената от териториите им и биха превърнали хълмовете наоколо в гигантски открити рудници. Няма да им мигне окото. Финансовите залози са огромни. Военна намеса може да има само в случай на насилие от страна на маоистите в джунглата, така че те обикновено внимават и избягват такива неща. Джунглата е тяхно скривалище. Баща ми беше убит от маоисти в Доулайшуерам, не тук. Ако стрелят по войници, въпросът става федерален и в следващия момент над джунглата ще увиснат хеликоптери с ракети и картечници. Ако тук започне някакво подобие на войната във Виетнам, хората от племената ще пострадат, и то много. Тук трябва да се пипа много внимателно. Официално аз съм тук на почивка, а двамата от нашата рота, които ще бъдат с нас на хеликоптера, са охрана, наета от теб.
	— А ти всъщност искаш единствено да убиваш маоисти собственоръчно, в удобно за теб време — усмихна се Костас. — Заради баща си.
	Джак погледна Прадеш, който сведе поглед към земята, но не каза нищо.
	— А какво е станало с антрополога Хай Чен? — попита Костас.
	Прадеш поклати глава.
	— Няма и следа от него оттогава.
	Боботене на хеликоптер постепенно изпълни въздуха и заглуши барабаните. Прадеш извади радиостанцията си и заговори бързо на хинди. Хеликоптерът зави над реката и се спусна на отсрещния бряг. Прадеш махна на производителя на палмово вино, който жестикулираше към хеликоптера.
	— Казах им да кацнат на отсрещния бряг. Коя заслужават да им се осигури известна дистанция след последния път, когато хеликоптер е кацнал тук. Освен това не искаме да побеснеят и да ни накарат да бързаме.
	Джак се вгледа в танцуващите.
	— Изглеждат доста наквасени, за да забележат. — Стана и отиде до пъна в пясъка, за който бе завързал въжето на лодката. Костас тръгна, с кратуната в ръка, към производителя на вино.
	— Ще кажа довиждане на новия си приятел.
	— Не ги оставяй да те завлекат в джунглата — каза му Джак. — Ако наистина имаш тази тигърска магия, ние също може да имаме нужда от нея.
	Костас стисна ръката на мъжа и посочи кратуната одобрително. Джак го последва, без да пуска въжето на лодката, Прадеш се присъедини към тях и върна римската монета. Местният внимателно я прибра в малката си кожена торбичка и я завърза за преписката си.
	— Не изглежда особено впечатлен от хеликоптера — отбеляза Костас.
	— Някои от тях са свикнали. Китайците не са първите, които идват тук. Имало е и други мултинационални корпорации. Понякога наемат водачи от коя. Плашат им с хашиш. Държат да им дадат нещо в замяна, за да покажат, че ги е грижа.
	Джак се обърна към местния, после свали бинокъла от врата си. Беше забелязал, че неколцина от племето го оглеждат с любопитство, а сега, в гъсталаците на джунглата, нямаше да има голяма полза от него. Подаде го на винаря, той го взе, огледа лещите и механизма, после му го върна. Наведе глава и каза няколко думи на Прадеш.
	— Казва, че ако ти нямаш нужда от него, значи и той няма. Казва, че вижда достатъчно далече и без бинокъл.
	Джак погледна мъжа и кимна замислено.
	— Така да бъде.
	— Увод в антропологията, правило 101, Джак — каза Костас.
	Джак вдигна вежди.
	— Моля?
	— Не се бъркай на местните.
	— Благодаря, инженер.
	Прадеш посочи хеликоптера. Забързаха към лодката. Двамата с Костас застанаха от двете й страни, а Джак хвърли въжето на носа.
	— Наред ли е всичко? — попита Прадеш. — Можем ли да тръгваме?
	Костас го погледна, после кимна.
	— Щом казваш.
	Джак метна старата си брезентова чанта през рамо и опипа беретата в кобура си. Нещо се случваше — нещо много по-голямо, отколкото си бе представял. Пак си спомни Катя и изведнъж изпита нужда да поговори с нея. Погледна си часовника. Само след четири часа линксът трябваше да ги вземе от Раджахмундри и да ги върне на „Сийкуест II“. Костас се вгледа в тъмнината на джунглата, после посочи медальона на шията на Прадеш.
	— Питах се — каза, — дали имаш още такива нокти?
	Прадеш го изгледа и започна да бута лодката.
	— Не ти е нужен, забрави ли? Яде тигрова храна. Обаче не се безпокой. Няма да те вкарам в престрелка. Ако се появят признаци за проблеми, двамата ми сапьори ще стрелят на месо.
	— Звучи ми смислено — каза Костас. — Джак?
	— Да не се бавим повече.


>	10.

	— Погледнете надолу! Бързо, преди да са изчезнали. В джунглата.
	Джак погледна през отворената странична врата на хеликоптера и усети силната струя от ротора да натиска шлема му надолу. Костас също погледна, от другата страна. Отначало не видяха нищо, освен тучната зеленина на джунглата, увила неравните контури на възвишенията като дебел килим. Джак си даде сметка, че в мрака под короните на дърветата нещо се движи, вълна, наподобяваща преминаваща сянка, сякаш река Годавари зад тях изведнъж бе излязла от коритото си и бе заляла овразите и падините наоколо. Най-накрая успя да различи отделни черни фигури най-отпред, през пролуките в растителността — препускаха между дърветата. Не чуваше нищо, освен хеликоптера, но долавяше тътен, подобен на буря, тътен на стадо биволи, отправили се незнайно къде.
	— Това са гаури — обясни Прадеш по интеркома, седеше на мястото до пилота. — Коя се страхуват от тях почти колкото от тигрите. Това стадо долу е още една причина да тръгнем с хеликоптера, а не пеша.
	Джак се прибра вътре. С Костас бяха закопчани за седалката, която беше с лице назад, и Джак се държеше за стойката, на която би трябвало да се монтира странична картечница. Машината беше стар „Хюи“, пенсиониран от индийската армия и сега използван за работно добиче за снабдяване на отдалечените села в джунглите на източен Гхатс. На Прадеш и през ум не му би минало да иска хеликоптер от военната си част, с обозначения, които биха обезпокоили коя и маоистките терористи, а линксът на Международния морски университет много приличаше на машините, с които се движеха минните специалисти. Джак обаче смяташе, че са достатъчно защитени за настоящата мисия — бърз оглед, който би отнел по-малко от два часа, както се надяваше Прадеш, така че да тръгнат назад преди залез. На спускащите се седалки от другата страна бяха двамата сапьори на индиеца, весели мъже от Мадраската инженерна група. И двамата имаха оръжия в специални куфари, закрепени за пода между тях с каиши. Джак погледна лицата им, мустаците и пронизващите погледи и се зачуди дали и те нямат предци, които са били по тези места в миналото, бойци, които са крачили по пътеките на джунглата долу с неговия дядо през онзи съдбовен ден на 1879 година.
	— Остават ни още десет минути — каза Прадеш. — Просеката със светилището е пред нас, а село Рампа е на километър на изток, където се вижда над джунглата да се издига дим.
	Сапьорите бързо отвориха куфарите и извадиха два автомата АК-74 с извити като банан пълнители. Заредиха ги и ги опряха на коленете си, с цеви насочени надолу. Един от тях направи знак на Джак и Костас да плъзнат седалките си по релсите на пода назад, така че да не са срещу отворените странични врати. Прадеш се обърна, за да провери дали всичко е наред.
	— За всеки случай. Ако долу решат да ни посрещнат с куршуми — обясни той. — Според коя, с които говорихме, мястото до светилището отдавна не е лагер на маоистите, но според тях селяните от Рампа са чули много стрелба в деня, в който са дошли китайските минни специалисти. Нямаме представа какво ще заварим.
	— Откъде е това име, Рампа? — попита Костас.
	— Произлиза от Рама, принца, който става център на хиндуистката вяра — отговори Прадеш. — Според „Рамаяна“, древния санскритски епос, принц Рама пътувал на юг от Оуд и прекарал десет години в изгнание в джунглата. Мястото, където отиваме, винаги е било известно като Храм на Рама.
	Джак включи интеркома на шлема си.
	— Мисля за това, откакто видях римската монета, която е велпу. Когато римляните са били в Арикамеду, местните най-често са ги наричали yavanas, западняци. Обаче в браминската литература се среща и името raumanas. Може да е само съвпадение.
	— Стига, Джак! — обади се Костас. — Кога изобщо си вярвал в съвпадения?
	— Това е удивителна възможност — отбеляза Прадеш. — Като хиндуист, винаги съм приемал „Рамаяна“ едно към едно. Не съм търсил друго обяснение. Знам обаче, благодарение на произхода ми, от коя, че светилище на Рама никак не съответства на религията в джунглата. Те не правят светилища на боговете си, нямат свещени места или цветове. Боговете им са навсякъде около тях, в качествата на всичко. Като хиндуисти, ние приемаме разкази за външна намеса, тъй като религията ни е всеобхватна. При анималистичните вярвания на коя обаче нещата не стоят така. Тоест, ако тук не е бил самият Рама, трябва да е било някакво друго, също толкова въздействащо присъствие, дотолкова, че да остави следа.
	— Може би друг натрапник — подхвърли Костас.
	— Добре. Пристигнахме. — Хеликоптерът намали скоростта, наклони се леко на една страна и описа широка окръжност над място в джунглата, с надвиснали отгоре изпарения. Джак видя, че са прелетели над каньон, чиито неравни брегове се издигаха над ивица тъмночервена тиня, довлечена от пороите. През гъстата растителност видя потока, който беше издълбал каньона, и камънаците, пръснати хаотично в коритото му. Това беше единственият сигурен път към реката и вероятно Хауард и Уокоп бяха минали оттук със сапьорите си през 1879 г. Били са съвсем открити отгоре и беше трудно да си обясни защо бунтовниците не са ги избили. Спомни си разказа на Прадеш за бамбуковия велпу, обещанието на Хауард към мутадаря. Това беше единственото обяснение за факта, че са минали оттук невредими.
	Въздушната струя от ротора разчисти изпаренията и Джак успя да види как потокът заобикаля източния край на просеката, след като се промушва през купчина скали, срутили се от бреговете на клисурата. Видя и водопад, останал почти без вода, до купчина канари в просеката. Най-отпред имаше три огромни плочи, една от които беше опряна на другите две като гигантски праисторически рафт.
	— Това е светилището — каза Прадеш и посочи. — Входът е под хоризонталната плоча отпред, но е затрупан от земетресение, след като двамата британски офицери са си тръгнали в деня, когато най-свещеният велпу е изчезнал завинаги. Дядо ми казваше, че земетресението е отмъщение на конда девата, духа на тигъра. Коя винаги са се страхували от това място. Тигрите идват тук да пият вода от потока нощно време. След земетресението коя се страхуват дори да доближат просеката.
	— Как тогава ще влезем? — попита Костас.
	— Дядо ми казваше, че имало и друг вход, под водопада отзад. Трябвало обаче да си много гъвкав. Казваше, че влизал там като малък и че вътре видял ужасяващи демони. Старите коя разказват същото на внуците си. Ние се промъквахме дотам нощем, обаче заради историята за демоните не смеехме да влезем.
	— Водопадна археология — обади се Костас. — Ето това е нещо ново.
	Прадеш показа нещо зад гърба си.
	— Има и друг начин.
	Костас се обърна, за да погледне, и очите му изведнъж светнаха.
	— Детониращ шнур! Ето това е археология за мен!
	Пилотът стигна до средата на просеката и насочи носа на машината към канарите на петдесетина метра от тях. Изравни и започна спускане. Роторът беше издухал изпаренията и сега вдигаше вихрушки от прах и листа. Джак се наклони към вратата, за да погледне навън.
	Внезапно нещо изтрака, хеликоптерът се разклати странично и ръбът на вратата едва не удари Джак по лицето. Последваха още удари и пукот от изстрели — стряскащ звук дори през слушалките. Няколко куршума влязоха през отворената врата и след като изпищяха зловещо покрай главите им се забиха в тавана. Джак инстинктивно протегна лявата си ръка, за да натисне Костас надолу. Пилотът дръпна рязко лоста, машината се понесе напред и се отдалечи. Джак видя за миг долу три фигури, с маскировъчни дрехи и червени кърпи на главите. Пилотът изравни отново машината и двамата сапьори вдигнаха оръжията си. Откриха огън и за миг засипаха нападателите с куршуми. Спряха стрелбата, погледнаха, после всеки пусна по три единични изстрела, след внимателно прицелване. Извадиха пълнителите и бързо сложиха нови. Джак видя трите фигури проснати в прахоляка сред големи кървави петна, които се сливаха в обща локва.
	— Маоисти — възкликна Прадеш с отвращение. — Предполагам обаче, че партито не е било заради нас. Няма начин да са знаели, че идваме. Това е предна група на по-голям отряд, който вероятно е на няколко часа път оттук, в джунглата. Обикновено разузнават по трима. Паникьосали са се, когато са видели, че се каним да кацнем.
	— Какво ще правим сега? — попита Джак. Сърцето му още биеше бясно.
	— Ще се придържаме към плана си. Видяхте какво могат моите двама сапьори. Останалите маоисти едва ли са чули изстрелите, защото са достатъчно далече. Джунглата поглъща звуците много бързо. Пилотът ще ни остави и ще се отдалечи на юг, за да не буди подозрения. Очаквам маоистите да са свикнали да виждат хеликоптер да прелита до селата, за да ги снабдява с продукти.
	Прадеш кимна на пилота, който този път спусна машината по-рязко. Двамата сапьори скочиха още преди да кацнат, побутнаха с крака трите проснати трупа, за да проверят дали са живи, и огледаха периметъра. Джак и Костас откопчаха коланите си и скочиха от хеликоптера с наведени глави, заради въртящия се ротор. Прадеш ги последва, след което двигателят увеличи оборотите и хеликоптерът се издигна със свистене сред облак прах, наклони се напред и се понесе на юг.
	След миг звукът изчезна. Джак стана, метна на рамо брезентовата си чанта и погледна Костас. Двамата свалиха шлемовете си и ги оставиха на едно място. Прахът се стелеше върху трите трупа и покриваше кръвта. Джак беше превъзбуден от адреналина. Виждаше, че и Прадеш е на нокти. Държеше насочен своя „Магнум .357“ и беше нащрек и напрегнат като дебнещ хищник. Всичко бе продължило само няколко секунди, но Джак го виждаше мислено отново и отново, в забавен каданс. Беше му се случвало и друг път, когато смъртта изглеждаше близо.
	Костас отиде до една скала на трийсетина метра от входа на светилището, очевидно използвана като заслон, защото раниците на маоистите бяха там, приклекна, огледа раниците, после земята наоколо.
	— Оглеждай се за змии! — предупреди го Прадеш.
	Костас вдигна дълга разлагаща се кожа от кобра.
	— Ясно — отвърна. Пусна я, размаза един комар, после вдигна нещо друго.
	— Вижте това. Тези маоисти имаха калашници и тук е пълно с гилзи. Прекалено много всъщност за изстрелите, които чухме преди малко. Като че ли са използвали това място за стрелбище, при това доста скоро, ако се съди по състоянието на месинга. Има и доста по-стари гилзи, вижте ги. Като че ли са от пушка за слонове. Имало е ловци на едър дивеч може би. Има доста и от тези гилзи, само че са смачкани в земята. Сигурно са доста стари.
	Джак отиде при него и промърмори под нос:
	— Проклет да съм! Това е „Шнайдер-Енфийлд .577“! Такива карабини са имали Мадраските сапьори през 1879-а!
	— Шегуваш ли се? — Костас вдигна друга гилза, огледа внимателно основата и изсумтя. — Археология на бойното поле. Така са установили какво се е случило с войниците на генерал Къстър при Литъл Биг Хорн. Могат да възстановят обхвата на огъня, хода на битката.
	Костас стана и се огледа.
	— Може би помощник-комисар Беби е срещнал края си до тази скала. Може би тук Хауард и Уокоп са открили сапьорите и трупа му. Тази скала би била най-добрата позиция наоколо, от която да се защитават срещу бунтовниците, докато чакат да ги спасят.
	— Знам какво са правили тези трима терористи, когато ги изненадахме — извика Прадеш. — Не са били само разузнавачи. Разчиствали са.
	Заобиколи скалата отзад, с изваден револвер. Костас и Джак го последваха предпазливо. Миризмата на джунглата стана по-силна, по-дълбока, съвсем различна от миризмата на прясна кръв около труповете в просеката. Джак разбра каква е миризмата още преди да заобиколи ъгъла. В пукнатината на скалата бяха натикани кости и остатъци от дрехи. Някои бяха избелели, но все още се виждаше коса, а крайниците бяха цели, със сухожилия между ставите. Прадеш се вгледа по-внимателно със запушен нос, после се отдръпна и пое няколко пъти въздух дълбоко.
	— Е, това решава мистерията ни. Китайците, които коя са видели да пристигат преди два месеца. Вижте, на ризите им пише INTACON. Това е минната компания. Вероятно са се натъкнали на засада на маоистите. Това обяснява многото гилзи от калашници. — Взе клечка и с нея повдигна един провиснал парцал. — И погледнете това. Точно както го описаха местните.
	Беше запазено парче кожа на ръката на един от скелетите. Видяха следи от татуировка, която вероятно бе предпазила кожата от пълно разлагане. Лоши предчувствия връхлетяха Джак. Досега само говореха, предполагаха. Това тук беше съвсем истинско. Муцуната, която ги гледаше от мъртвата ръка, беше неясна, доста разложена, но нямаше съмнение каква е. _Тигрова глава._
	Прадеш махна на двамата сапьори и посочи към труповете на китайците. Показа им шест пръста, после прокара длан през гърлото си. Стана и с Джак и Костас се върнаха на разчистеното място край трите трупа.
	Изведнъж чуха оглушителен гръм. От рамото на Костас се разхвърчаха пръски кръв и Джак успя да види за миг вдигнатата ръка на единия от падналите, стиснала пистолет. След това Прадеш се прицели и стреля. Първият куршум отнесе темето на терориста, разхвърчаха се кости и мозък. Краката му затрепериха конвулсивно, но вече беше мъртъв. Прадеш продължи да стреля, куршум след куршум, бавно и методично, като оставяше тежкия револвер да се върне от отскачането и пак се прицелваше внимателно. Главата на мъртвеца се превърна в кървава каша. Джак се протегна и стисна ръката на Прадеш с желязна хватка, за да я дръпне. Той успя да стреля още веднъж, но куршумът рикошира от скалата отзад.
	— Достатъчно — каза Джак. Прадеш се обърна към него и го изгледа гневно. Джак усети миризмата на прясна пот — адреналинът. Отпусна ръка и погледна Прадеш право в очите.
	— Мъртъв е — каза му тихо.
	Обърна се и провери как е Костас, който попиваше кръвта от драскотината в рамото си. Беше невъзмутим, както винаги.
	— Добре ли си?
	Костас кимна. После се обърна към Прадеш.
	— Да. И благодаря.
	Прадеш си пое въздух, после отиде до другите два трупа и ги изрита, като в това време презареди револвера си. Двамата сапьори насочиха автоматите си към труповете, за всеки случай, докато той не им даде знак, след което се върнаха в края на джунглата и заеха предишната си позиция, от двете страни на входа на светилището. Прадеш щракна с пръсти, насочи показалец и среден пръст към очите си, чукна часовника си и посочи към джунглата. Единият от сапьорите насочи автомата напред и изчезна тичешком в шубраците.
	— Отива да разузнае — обясни Прадеш. — Ако тези трима маоисти са били предна група, основният отряд ще се появи скоро. Маоистите използват само съществуващите пътеки. Изобщо не са хора на джунглата. Тази тук води до Чодаварам, покрай други техни свърталища. Местят се от място на място — няколко нощи тук, после няколко другаде. Мислят си, че са като герои на Боливуд, като Робин Худ. В действителност обаче са страхливци и убийци, а идеологията им смърди. Ненавиждам ги.
	— Разбрахме — изпъшка Костас, извади лепенка и марля от раницата на Джак и превърза раната си.
	Джак сложи ръка на рамото на Прадеш.
	— Добре ли си?
	— Не мога да съм по-добре.
	— Току-що уби човек.
	— Този не беше човек. И не ми е за първи път. Бил съм в Кашмир. Застрелях пакистански инженер, който опитваше да взриви моста, който току-що бяхме построили. Стреляха по нас, ние стреляхме по тях. Направих го заради хората ми. Можех да реша да не улуча, но не го направих. Тогава ми стана гадно и повърнах. Не и този път обаче.
	Джак кимна. Беше разсъждавал за тези неща и за себе си и знаеше какво прави Прадеш. Ушите му звънтяха от адреналина и изстрелите. Трябваше да се съсредоточат върху целта си, да не губят време. Посочи камъните, по които се спускаше водата в потока. Прадеш въздъхна дълбоко, погледна труповете, после подаде револвера си на Джак. Отвори чантата си и извади малка плочка експлозив С-4, увит в найлон, и кълбото детониращ шнур, което им бе показал в хеликоптера.
	— Проблемът е малък камък, който е запушил прохода — каза той. — Ако успея да го разцепя, ще можем да влезем.
	Отидоха до входа на светилището. Камъните от водопада се бяха срутили поне на петнайсет метра напред. Всичко приличаше на древна мегалитна гробница, но беше изцяло естествена, резултат на сериозно срутване, което бе ерозирало и бе оставило камъните оголени. Беше по-високо и по-широко, отколкото изглеждаше от хеликоптера, а входът беше поне два пъти колкото ръста на Джак. Двата вертикални камъка и хоризонталната плоча оформяха входа, който беше запушен, както бе казал Прадеш. Отпред бяха пръснати каменни отломки. Прадеш се наведе, вдигна една и каза:
	— Това е скорошно. Някой е опитвал да разбие камъка с кирка съвсем неотдавна.
	Костас застана до него.
	— Маоистите?
	Прадеш поклати глава.
	— По-вероятно е да са били китайците. Маоистите вероятно са ги сварили да копаят тук и са ги разстреляли. Или вече са се отказали и са търсили друг начин да влязат в светилището.
	— А може да е бил и чичото на Катя — каза Джак.
	— Който и да е бил, улеснява работата ни.
	Прадеш се промъкна напред до камъка, който запушваше прохода, и натъпка експлозива в пролуката под него. Мушна детониращия шнур, после разви дължина от ролката, отдръпна се и застана до друг голям камък на десетина метра от входа, в началото на шубраците. Джак и Костас го последваха и клекнаха зад камъка. Прадеш включи малък електронен детонатор, после вдигна ръка, за да предупреди сапьора, който го наблюдаваше от другия край на просеката. Погледна Джак и Костас и потупа ухото си с ръка.
	— Взрив в дупката!
	Двамата се свиха един до друг и запушиха ушите си с длани. Прадеш натисна копчето на детонатора и след секунда се разнесе пукот и думкане. Всички вдигнаха очи и видяха от входа да се стеле дим. Прадеш скочи напред, за да провери какво е станало, но изчака малко, колкото да се слегне прахолякът. Пропълзя вътре и след миг извика:
	— Нищо не пука камъни по-добре от малко експлозив. Получило се е идеално.
	— Чудесно — каза Костас и надникна.
	— Имаме дупка около квадратен метър. Достатъчно широка е дори за теб.
	— Какво искаш да кажеш? — избоботи Костас.
	— Казвам, че сте поканени да влезете.
	Джак извади халогенния водолазен фенер от чантата си, огледа се и мина през входа. Прадеш беше десетина сантиметра по-нисък от Джак, а дупката в края се оказа не така голяма, както я бе описал. Все пак успя да се промъкне след Прадеш през ръбестите парчета от надробения от взрива камък. Каменната стена, която опипа, беше гладка и той разбра, че е вътре. Чу ругатните на Костас, после звук от разпран плат.
	— Ризата ми! Специалната ми хавайска риза!
	— Ще ти купя друга. Когато стигнем там. — Джак се обърна и видя как Костас се провира с усилие през дупката, после тръгна след Прадеш и светлината от фенера му. За момент спря, обърна се и погледна през дупката назад, към просеката. Видя как слънцето се отразява от палмовите листа, сякаш джунглата изведнъж бе пламнала. Видя и сапьора, заел позиция точно срещу входа на светилището, готов за стрелба, вперил поглед в дупката. Видя труповете в прахоляка и се замисли за Ребека. Благодари на бога, че не я бе взел със себе си. Почти се бе съгласил. Погледна си часовника. Имаха час, не повече. Обърна се към мрака напред. Усети прилива на вълнение, което изпитваше винаги, когато се изправяше пред неизвестността. Спомни си Катя, обещанието си да открие какво се е случило с чичо й. Тя щеше да го чака. Трябваше да действат.


>	11.

	_Езеро Исъккул, Киргизстан_
	Катя Светланова се облегна на камъка, леко се намести, за да открие по-удобна позиция, и изпъна крака върху спечената земя. Остави цифровата си камера и притегна дългата си черна коса на тила си. Погледна камъка до себе си. Там бяха вдълбани всевъзможни рисунки — снежни леопарди, скачаща дива коза, тайнствен слънчев символ. Видя, че някога са били оцветени с първични цветове, кръв и охра, които сега едва се забелязваха, ерозирали от вятъра и слънцето.
	Бяха направени преди повече от две хиляди години от скитските ловци, обикаляли по тези степи, които вероятно бяха почивали на същото това място, загледани в езерото и планините в далечината. Това бяха предците на киргизите, които сега живееха по тези земи, предците на майка й, номади, които знаеха каква е силата на шамана. Мястото беше свещено, място за погребения, на което тя все още долавяше номадската миризма на коне и овнешко, и пот, но и място, видяло много други — авантюристи, търговци, войници, хора от безкрайно далече на изток и запад. Всички те би трябвало да са оставили своя следа някъде тук. Тя снима рисунките, като се възползва от дългите сенки в късния следобед. Денят беше уморителен, както и всеки друг ден тук. Всяка скала обещаваше удивителни открития, но това, за което копнееше най-много, все още й убягваше.
	Поклащаше се леко, рисунките се появяваха и изчезваха от полезрението й като холограма. Чувстваше се адски уморена. Бяха минали пет безмилостни седмици, оставаха само още няколко дни. Спомни си колко време великите изследователи на Пътя на коприната бяха търсили изгубените съкровища — десетилетия, цял живот. Повечето не бяха открили това, което търсят — приказни изгубени царства, съкровището на Александър Велики, несметни богатства, които завинаги оставаха недостижими. Може би шаманите бяха прави и мястото наистина беше небесно владение, чиито най-велики откровения биха се разкрили само пред тези, които вече са направили крачка в отвъдното. Може би археологията наистина бе това, а времето, което бе прекарала с Джак от Международния морски университет в търсене на Атлантида, беше вълшебна вихрушка, която я изкушаваше да мисли, че животът не е само кариера в Института по палеография в Москва и изучаване на чуждите открития. Джак я бе предупредил, но се налагаше да го установи сама за себе си. Трябваше да разбере дали има късмет на откривател.
	Отпи голяма глътка от манерката си, после погледна надолу към забележително сините води на Исъккул, които се плискаха по скалистия бряг само на хвърлей камък от нея. Беше като вътрешно море, простиращо се до планините Тяншан на юг, чиито покрити със сняг върхове оформяха фантастичен фон на пейзажа.
	Някъде отвъд беше Афганистан, непристъпната маса на планините Хиндукуш, проходите, които водеха на юг, към Индия — Кибер на изток и Волан на запад. Обаче планините Тяншан обгръщаха езерото като бойници на някакъв непревземаем замък и й се струваше немислимо някой да успее да мине през тях. Погледът винаги се насочваше на изток и запад, по протежение на Пътя на коприната — най-великия търговски път, който светът е познавал. На изток планините се спускаха стръмно към пустинята Такламакан и сърцето на Китай, към приказния град Сиан. На запад Пътят минаваше през Киргизстан, Узбекистан и Персия, после стигаше до бреговете на Средиземно море. Когато слънцето оцвети езерото в розово, с ивици червено, Катя се премести, за да огледа края на каньона, който водеше на запад. Винаги се бе чувствала странно, когато минаваше по този път, както бяха правили пътниците в древността. Баба й, киргизката, я бе предупреждавала за него — че е населен с демони воини на черни жребци, които дебнат навсякъде, готови да погълнат всеки, осмелил се да остане във владението им. Катя знаеше откъде са дошли тези номадски митове — това беше народната памет за завоевания и ужас, за хуни и монголи, човешките урагани, връхлетели от изток. Те бяха и нейни предци, не по майчина, а по бащина линия. Беше си спомнила и за него тази вечер — войнствен глава на клан от новото време, загинал насилствено пред очите й в Черно море две години преди това, когато Джак беше до нея. Опитваше да си спомни баща си отпреди изкушението да го застигне и отнесе, както вълните на алчността и войната бяха заливали някога тези планински проходи. Това беше и нейната кръв, но тя не беше в състояние да му прости и си даваше сметка, че това място я обременява, защото търсеше опрощение, копнееше да открие силата на киргизката си кръв, да долови думите на шамана в тези скални рисунки.
	— Катя! — Над скалите на стотина метра от нея се появи длъгнеста фигура. — Готови сме!
	Тя скочи на крака, махна с ръка, взе камерата си. Обичаше Алтамати и заразителния му ентусиазъм. Още не му бе казала какво всъщност търси по тези места. Все така не обичаше да си поставя междинни цели, защото не знаеше как би й се отразил евентуален неуспех. Изведнъж обаче се почувства пълна с нова енергия. Осъзна колко огромна е задачата им, морето от скали, което се простираше с километри покрай брега на езерото и стотици метри нагоре по склона на планината, откъдето се бяха откъсвали и свличани надолу векове наред заради порои и земетресения. Вече бяха документирали повече от триста рисунки, обаче оставаше да проучат още десетки квадратни километри, да огледат старателно всеки камък, като поне половината трябваше да бъдат откопавани от твърдата земя. Може би беше лапнала прекалено голям залък. Пак си спомни предложението на Джак да й осигури място за изследовател в Международния морски университет. Там би имала пълна свобода, неограничени ресурси и би могла да продължава да работи в този район. От друга страна, само тя в института в Москва можеше да защити колегите си от бюрокрацията и корупцията. Беше дъщеря на баща си — онзи, от старото време, професорът по история на изкуството, създал института. Всъщност чувствата й бяха твърде болезнени и бе открила, че е невъзможно да приеме каквото и да било от Джак. Баща й бе станал всичко, срещу което тя се бореше, издънка на черния пазар на антики, войнствен бос, облякъл дрехите на предците си. Беше станал неин враг и Джак го бе унищожил. Обаче огънят продължаваше да гори в нея, несломимата лоялност на дъщеря, племенната връзка с войнстващ клан. Срещата с Джак на конференцията преди три месеца бе съживила всичко. Трябваше да открие своя собствен покой, преди да поеме която и да било протегната ръка.
	Окачи камерата на врата си и започна да се катери по камъните. Помнеше и нещо друго, което й бе казал Джак. „Късмет е нужен, но са нужни и рискове, желание да заложиш всичко на вътрешния си инстинкт“. За Джак това означаваше да ангажира изследователски кораби, екипа си, Костас, всички ресурси за подводните изследвания. Погледна канарите, простиращи се във всички посоки като гигантско гробище, и малката юрта край езерото. Тук беше нужна армия работници на терен, лагер, подобен на военни предни оперативни постове. Спря, за да поеме дъх. Може би беше дошло времето да приеме предложението. Не беше разочаровала себе си. С Алтамати бяха направили всичко, което беше възможно да направят. И бездруго трябваше да се свърже с Джак, за да разбере дали е успял да открие чичо й в джунглата. Тревогата не й даваше покой от седмици. Трябваше да знае какво се е случило. Искаше да чуе и гласа му. Вечерта щеше да включи сателитния телефон.
	Двигател запали с кашляне и влезе в равномерното боботене на четирицилиндров дизел. Катя се изкачи нагоре и видя калпака на Алтамати да се носи над канарите. Седеше на единствената машина, с която разполагаха, достопочтен британски трактор „Нуфийлд“, който някак бе стигнал от Индия до Централна Азия, вероятно заради съживената търговия по Пътя на коприната, започнала след рухването на Съветския съюз. Катя някак бе започнала да го обича, въпреки ръмженето и кълбата черен дим. Това беше техният боен кон и докато двигателят му палеше, все още имаше и надежда. Спусна се пъргаво надолу пред трактора и вдигна ръка за поздрав към Алтамати. След това погледна веригата, опъната между трактора и една голяма канара. Беше се превърнало в техен ритуал в края на деня. Алтамати наместваше машината пред солидната скала, която набелязваха предварително, близо до някой от грубите коловози, които се спускаха към езерото. Тя огледа днешния кандидат. В този случай скалата, която трябваше да отместят, се бе подпряла на друга, а пространството между тях бе запълнено с пръст, която Алтамати отстраняваше през по-голямата част от следобеда, за да може да прокара веригата. Катя приклекна, огледа я, също и конската кожа, увита около нея, за да предпази повърхността на камъка. Вече беше доста охлузена, но щеше да свърши работа и днес. Ако издържеше веригата. Погледна отпуснатите брънки, стигащи до трактора. Алтамати бе взел веригата от стар патрулен катер, които ръждясваше в плитчините наблизо, наследство от времето, когато Съветите бяха използвали езерото за секретна база за тестване на морска техника. Самият той бе обучаван тук за морска служба, преди да го изпратят да воюва за СССР в Афганистан през осемдесетте. Имаше повече доверие на старата съветска техника, отколкото на новата руска, дори да е ръждясала. Катя трябваше да му се довери по този въпрос. Стана, показа му вдигнат палец, после отстъпи на безопасно разстояние зад канарите и приклекна зад една. Алтамати се наведе зад преградата от ръждиви ламарини, които също бе взел от катера и бе сложил пред стъклото на кабината, за да го пазят, ако веригата се скъса и удари назад. Катя даде знак с вдигната ръка, после я свали. Наведе глава зад камъка и кръстоса пръсти. Операцията всеки път приличаше на чегъртане на лотариен билет и обикновено беше също толкова успешна. Тази обаче би могла да извади късмет. Намираха се близо до западното дефиле, ерозиралия каньон, който водеше до езерото. Ако изобщо някога откриеха надпис, оставен от пътник, трябваше да е някъде тук, където керваните вероятно бяха спирали за почивка, а не нагоре по склона, където се откриваха повечето скитски петроглифи.
	Стисна клепачи. Чу как Алтамати включи трактора на скорост, натисна педала на газта постепенно, докато двигателят заръмжа в кресчендо, и плавно започна да отпуска съединителя. Цялата земна повърхност сякаш завибрира. Катя отвори очи и видя как тракторът напредна метър, после два. След това спря и предните колела се вдигнаха във въздуха. Моторът заглъхна и колелата се върнаха на земята. Алтамати се надигна и й махна. Катя се изправи. Камъкът беше наклонен на другата страна и се бе опрял в друг, отзад. Нямаше как да го изтеглят повече. Все пак скалата, която искаха да разкрият, вече беше достъпна, покрита само с пласт ронеща се пръст. Алтамати дръпна ръчната спирачка, остави мотора да работи на празни обороти и скочи на земята с шпатула и четка в ръка. Когато Катя стигна при него, той вече беше в пролуката и почистваше повърхността на скалата. Личеше, че някога е била изправена и че е била притисната преди столетия от тази, която току-що бяха дръпнали, може би поради силен порой. Откритата повърхност беше плоска, поне по метър в двете посоки. Катя се приготви да снима. Всичко изглеждаше идеално. Обаче се готвеше и за разочарование. Колегите й в института предупреждаваха, че гони вятъра. Бактрийци и согдианци, търговците, минавали по тези места, не бяха оставяли надписи по камъните. Спомни си обаче и какво й говореше Джак. За предчувствието, усещането, което не може да се опише. Кръстоса пръсти и зачака. Алтамати стана, с гръб към нея, така че тя не виждаше какво има пред него. Сложи ръка на рамото му, върху избелялото маскировъчно яке. Тогава си даде сметка, че го стиска, и то здраво. За момент двамата застинаха. После Катя осъзна, че той трепери, тресе се. И друг път го бе улавяла за рамото, но никога не бе усещала това. _Той се смееше!_ Тя се отпусна напълно, освободи се от цялото напрежение, отпусна ръката си, ухили се откачено и започна също да се тресе от смях, за първи път, откакто помнеше. Нещо в нея се бе освободило, а дори все още не беше видяла скалата. Алтамати се обърна и тя видя изсеченото му красиво лице да й се усмихва.
	— Не знам латински — каза й той на киргизки. — И никога не съм стигал по-далече на запад от Афганистан, обаче като малък прочетох всички книги за римляните, които успях да намеря. Това тук ми е познато.
	Катя проследи пръста му, изпъшка, после пак сложи ръка на рамото му, за да запази равновесие. Коленичи и се вгледа. И пак си спомни Джак. „Тези първи моменти са съдбовни. Може никога да не го видиш пак. Забрави еуфорията. Бъди учен“.
	Слънцето вече беше ниско над хоризонта, контрастът беше идеален и дори най-малката неравност по повърхността на скалата се виждаше отчетливо. Тя бързо направи десетина снимки, с три различни настройки на камерата. Стоеше неподвижно, сякаш се страхуваше, че изображението може да изчезне. _Беше орел._ Извади от чантата си бележник, прелисти го бързо и намери страницата, която търсеше. Рисунка, направена от чичо й в Узбекистан, на повече от четиристотин километра западно оттук. До скицата имаше бележка с почерка на Джак, написана, когато умуваха над скицата, на конференцията преди три месеца. Погледна камъка, после отново бележника. Не, нямаше съмнение. Беше същият. _Издълбан от същата ръка!_ Стана. Леко залиташе.
	— Трябва да се върна до юртата — каза с треперещ глас. — Трябва ми сателитният телефон.
	— Какво има? — попита Алтамати. — Какво открихме?
	Тя се вгледа в обруленото му от вятъра лице, в омайващите сини очи. Прегърна го силно за миг. Усети миризмата на дрехата му от овча кожа, с примес на пот, почувства наболата му брада върху кожата на лицето си. Чувстваше се удивително добре. Пусна го и метна чантата си през рамо. Беше страшно уморена. Трябваше да се обади, преди да рухне. Искаше обаче Алтамати да чуе първи.
	— След като си прочел всичко за римляните — попита го, — попадал ли си на историята за изгубените легиони на Крас?


>	12.

	Джак погледна за последен път назад, към входа на светилището и просеката в джунглата, после запали фенера си и освети стената на прохода. Имаше достатъчно място колкото да стои полуизправен зад Костас и Прадеш. Видя тъмнозелени водорасли и кафеникави ивици, които биха могли да са някакви други форми на живот. Миришеше силно на влага и гнило, плюс миризмите, навлезли от джунглата вън. Прадеш насочи фенера си към лявата стена пред тях и изпъшка. Пред очите им се появи зловеща фигура, издълбана в камъка, чиято глава беше на височината на човешки ръст. Представляваше страховит демон с изпъкнали очи, извит клюн и зловещи зъби. Джак пристъпи напред и плъзна лъча на фенерчето по изображението.
	— Невероятно! — прошепна. — Има крила, като грифон. Бих казал, че е персийско или е направено от някой, който доста е гледал подобни изображения. Прадеш, знам, че древните индийски скулптури са твоя страст. Имаш ли някакви идеи?
	Прадеш докосна камъка.
	— Убедих преподавателите ми, инженери, че това е добър начин за изучаване на технологиите за обработка на камъка, но ме интересуваше преди всичко изкуството. — Вгледа се в демона. — Това е генерична форма. Има много общо между персийското и индийското изкуство. Тук обаче има нещо характерно, някаква увереност, което не прилича на нищо което съм виждал преди. Може да си прав. Може да е дело на някой запознат с персийското монументално изкуство, може би от периода на партите.
	Костас докосна предпазливо изпъкналото око и веднага дръпна ръката си.
	— Нищо чудно, че коя никога не са влизали тук — промърмори.
	— Погледни какво има зад него — каза Прадеш.
	Джак насочи фенера си и се вгледа в стената зад опашката на демона. Видя още рисунки. Очертанията бяха вдълбани плитко, но се виждаха ясно. Изведнъж пое дъх. Видя нещо като разказ, с човешки фигури. Имаше глави, набучени на колове, под тях висяха ножове. Пред тях имаше завързани хора. Отдолу се виждаше червена ивица, осеяна с пирит — явно минерал, който се намираше в скалата. Като че ли художникът беше разположил изображението над минерала, за да се възползва от него, да изглежда като река от кръв. _Човешка кръв._ Нямаше съмнение.
	— Жертвоприношение — каза тихо. — Жертвоприношение meriah.
	Прадеш кимна.
	— Но не е дело на местен човек. Коя никога не са имали традиция да дълбаят рисунки върху камък. И погледнете тук. Отдолу има по-стари рисунки.
	Под изображението наистина се виждаше друго изображение, едва различимо. Представляваше няколко концентрични кръга с диаметър на най-външния около метър. Вдясно от центъра имаше четири малки успоредни чертички, които започваха от права линия, като градинско гребло. От другата страна на центъра имаше същото гребло, което би трябвало да изглежда симетрично на първото, но беше почти заличено от сцената с жертвоприношението. Прадеш се вгледа съсредоточено.
	— Това е символ на лабиринта — каза той. — Среща се и на други места в Индия и Централна Азия, понякога в пещери. Най-старите са от неолита, поне на пет хиляди години. Повечето имат стилизирана правоъгълна фигура по средата, но никога не съм виждал нещо толкова детайлно като това. — Костас протегна ръка и докосна очертанията. Прадеш погледна Джак и добави: — Поправи ме, ако греша.
	— Невероятно! — прошепна Джак. — Това е символът на Атлантида!
	Беше го гледал предния ден, беше се взирал в него, на корицата на монографията в каютата му на „Сийкуест II“. Плъзна лъча на фенера по повърхността. Получи се странно изображение, почти холограмно, като лабиринтът се появяваше и изчезваше под стряскащите образи от жертвоприношението. Питаше се дали тези, които са издълбали старинния символ на първата цивилизация, са ставали свидетели на първични, ужасяващи сцени, каквито художник от по-късни времена е вдълбал върху свещения им символ, като наполовина го е заличил. _Лабиринт, потопен в човешка кръв._
	— Виждам още. Още много. — Прадеш пристъпи предпазливо напред, със свити рамене, после приклекна на около пет метра пред тях. Джак и Костас отидоха при него и проследиха лъча на фенера му, който се плъзна по камъка. — Стилът е същият като на изобразеното жертвоприношение, но тук няма разказ. Това е лингам, фалос, символът на Шива. А на срещуположната стена виждаме свита на кълбо кобра, с изплезен език. Това също може да е хиндуистки символ, но боговете змии са остатъци и от предасирийските култове. Спомнете си, при надписа за Беби, страха на коя от гирингар, духа на кобра от джунглата. Това изображение би ги накарало да се страхуват от боговете. Мисля, че тези две рисунки са пазители на портите и са предназначени да държат хората настрана.
	Пристъпиха няколко метра напред и Прадеш спря отново, като сега насочи лъча на фенера си към тавана. Беше боядисан в плътно синьо, на места като лак, на други на петна, защото пигментът се бе изронил.
	— Цветът на Шива — обясни той. — В хиндуизма синият цвят символизира вечността. — Докосна скалата, после разтри пръсти, по които бе останал малко пигмент. — Това е лапис лазули. Използвали са го за оцветяване в синьо. Смилали са го на паста. Тук, в джунглата, няма начин да намерите лапис лазули от Афганистан, така че този, който е правил изображенията, трябва да го е донесъл със себе си.
	Джак протегна ръка и докосна тавана на място, където синьото все още имаше вид на емайл. Спомни си какво му беше казал дядо му за малкия слон в скрина със семейни ценности. Прадеш бе казал същото.
	_Лапис лазули, цветът на безсмъртието._
	Продължиха напред. От прохода влязоха в камера, дълга около осем метра. Беше покрита с рисунки, удивителна плетеница от човешки и животински тела, странни символи и чудовищни същества. Прадеш завъртя лъча на фенера наоколо.
	— Някои от тези са ми познати. Това е Вишну, който е обкрачил стената и убива демон. И Парвати, жената на Шива, със замечтан поглед, подчертан в червено. И Падмапани, носителка на лотоса, с поклащащ се торс. Предполага се, че излъчва спокойствие, покой.
	— Има и слон — прекъсна го Костас възбудено и посочи колона, изваяна като хобот на слон с изпъкнали очи и големи увиснали уши. — Странно е обаче — каза той. — С тези уши бих се заклел, че това е африкански слон, не индийски. Авторът е по-скоро някой от Средиземноморието, който може би е виждал такива слонове в някой древен амфитеатър.
	Прадеш кимна и посочи други две колони до първата.
	— Тези са като будистки ступи, с бикове най-горе. Има и още една, с колело със спици. Погледнете и стената зад нас. Струпани фигури, бодхисатви, просветлени същества, с тюрбани, украшения, мустаци. Вижте и тези гротескни подобни на джуджета създания. Това са мъжки, _якша_, и женски, _якши_, природни божества от древни религии, много по-стари от хиндуизма. Голямото, което прилича на Буда, е Кубера, якша, който е почитан като бог на богатството, пазач на духа на съкровището.
	— Всички са изваяни от една и съща ръка — отбеляза Джак и се огледа. — Същият стил, същата техника.
	— Фигурите ми изглеждат познати, но стилът не е — добави Прадеш. — Не съм виждал нищо такова в Южна Индия.
	— Напомня изкуството на Гандхара — каза Джак. — Изкуството на древна Бактрия, царството, основано от наследниците на Александър Велики в Афганистан. Смесица от индийски и гръцки стилове.
	— Тук обаче нямаме смесване на стилове — отбеляза Прадеш. — Имаме смесване на индийски _изображения_ и чужд стил. Сякаш някой от съвършено различна художествена традиция е опитвал да имитира каквото е видял в Индия, но като следва собствените си конвенции.
	Джак прокара пръсти по хобота на слона.
	— Технически работата е умела, без да е отлична. Ако трябва да направя сравнение с гръко-римския свят, бих казал, че това е дело на скулптор занаятчия от тези, които са изработвали саркофази, домашни олтари, надписи, стандартна архитектурна декорация. По-скоро занаятчия, отколкото художник.
	— Има нещо странно във всичко това — каза Прадеш и се огледа.
	— Искаш да кажеш, това място не се връзва с джунглата? — попита Костас. — Имам предвид каквото каза по-рано за духовете, боговете и джунглата. Коя нямат нужда да изобразяват боговете си. Те вече са пред очите им.
	— Ето къде е проблемът. Дори и да приемем идеята, че тези хиндуистки, будистки и анимистки култове са имали последователи тук, пак нещо не е както трябва.
	— Продължавай — подкани го Джак.
	— Когато преди две години бях командирован към поземлената служба, първо ме изпратиха в Бадами, което е пещерен комплекс на двеста мили западно оттук. Бях учил древни минни технологии за инженерната си дисертация и оценявахме безопасността на пещерите. Известни са с рисунките и скулптурите си, предимно от шести век от новата ера. Има познати митологични сцени като тази тук — Вишну, възседнал вселената. Обаче в Бадами те са част на едно кохерентно цяло, преливане от сцена в сцена и плавна, уверена иконография. Тук са фрагментирани, като зле смесени съставки. Скулпторът е познавал митологията и е вярвал в нея. Това тук напомня сбирка туристически снимки. В тях няма душа, нито дълбочина. Хиндуизмът приема външни добавки. Приема ги лакомо. Всякакви други богове. Това тук обаче е просто прекалено. Твърде разчленено е. Аз съм практикуващ хиндуист и мога да ви кажа, че нещо не е наред.
	— Сякаш някой е искал да държи местните настрана оттук, обаче е решил да се презастрахова и е вкарал всички божества, от които хората биха се страхували — каза Костас.
	— Дори странното партско изображение — каза Джак.
	— Може би нещо е трябвало да се скрие — предположи Прадеш.
	Костас посочи тъмната отсрещна стена, където се виждаха скали с пролуки между тях.
	— Дали няма още една камера? Този бог на съкровищата може да е върховен защитник. Ако е бог от по-стара религия, скулпторът може би е разбирал, че хората ще се страхуват от древните богове повече, отколкото който и да било от хиндуизма и будизма. Който го е направил, трябва да е имал контакти с местните хора. Видял ги е да извършват човешки жертвоприношения. И някак трябва да е получавал храна.
	Прадеш кимна.
	— Традиционно коя от село Рампа са оставяли храна пред входа тук всеки ден. Смятали са, че бог Рама е вътре, притиснат от духовете на джунглата. И че докато го хранят, ще стои тук. Всяка нощ храната изчезвала. Мутадарят вероятно е идвал през нощта и е прибирал каквото е останало след животните, за да поддържа вярата. Плъховете са достигнали огромни размери. Според легендата, ако пропуснат да дарят храна, Рама ще се освободи и ще отмъсти на хората от джунглата, като се престори на конда девата, духа на тигъра, и ще ги съсече със счупения си меч.
	— Счупен меч? — попита Костас. — Звучи познато, Джак.
	— Ако търсим история в митологията, ритуалът има обяснение — продължи Прадеш. — В стари времена Рама идва в джунглата и той е принцът, който по-късно е обожествен. Хората от джунглата обаче се противопоставят на нахлуването на хиндуизма в техния духовен свят. Светилището става център на културната им сила. Поставят Рама, натрапника, вътре. Техните богове го затварят. За водачите на въстанието от 1879 година това място е било притегателен център, фокус на неподчинението срещу външните. Убили са полицаите тук, под формата на жертвоприношение. В умовете на коя обаче Рама след това е запечатан вътре от земетресение и постепенно престават да носят храна. И нещо си е отишло — велпу, който изчезва през 1879. Сега се страхуват от Рама преобразен в конда девата, духа на тигъра от джунглата.
	— Тогава къде е изображението на Рама във всичко това? — попита Костас и се огледа. — Нали това е негово светилище?
	Прадеш не отговори веднага.
	— В хиндуистката религия Рама е потомък на древна слънчева династия. Би могло да бъде изобразен чрез образа на Вишну или рисунка на слънце. Може би просто трябва да огледаме по-внимателно.
	Джак се вгледа в следите от длетото до бог Кубера и видя техники, които изглеждаха удивително познати. Отстъпи назад, плъзна лъча на фенера по стените, откри детайли, огледа ги внимателно — виждаше нещо, което цялото му образование го караше да отрече, обаче след годините работа и открития беше научил, че те понякога се крият на най-невероятни места. Мислите му се върнаха в Египет, когато Хибермайер бе открил текста от Перипъла, после към първите индикации за следата, по която се движеха сега. Пред очите му започваше да се оформя удивително откритие, отпечатък от миналото, който ставаше по-реален с всяка секунда.
	— От каква дата е всичко това? — попита Костас.
	— Якша и якши, както нага, змията, са идоли на земни духове, останки от ранна религия в Индия, отпреди хиндуизма и будизма — отговори Прадеш. — Най-ранните скулптури на якша датират от трети век преди новата ера, но тези тук може да са от първи век преди новата ера, може би първи век от новата ера. Тогава започват да се появяват боговете на ранния хиндуизъм, тези, които виждаме тук. След това хиндуистките богове превземат местните култове, като ги поглъщат или задушават. Тук няма изображения на Буда, но има будистки символи — бика на колоната, колелото със спици. Напомня ранното християнство, когато са се използвали символи, преди да започнат да представят Исус антропоморфично.
	— Тоест това може да е от края на първи век от новата ера? — попита Костас.
	— Това би отговаряло на стила, ако търсим гръко-римско влияние — отбеляза Джак. — Има стилистични и технически детайли, които бих отнесъл към късния републикански период, ако това беше Рим.
	— Трябва да елиминираме очевидното — каза Прадеш. — Римските останки в Арикамеду са само на четиристотин мили оттук. Никой римлянин оттам не би дошъл в джунглата, ако няма много добра причина, но не бива да изключваме тази възможност.
	Джак поклати глава.
	— Не видях римски скулптури в Арикамеду. Там има само постройки от кирпич и дърво, с чисто практично приложение. Дори в Беренике, на Червено море, нямаше почти нищо от камък. Един скулптор не би имал работа там.
	— Може да е бил някой бивш скулптор, който е станал моряк или търговец — подхвърли Костас. — Може да е дошъл в Индия и да е открил убежище в джунглата, където да се е отдал на старата си страст, скулптурата. Само предполагаш, Джак. На практика всичко е възможно.
	Джак се поколеба, замисли се.
	— Скулптурата, каменарството, са били наследствени професии, а в древността хората наистина не са сменяли занаята си толкова лесно. И ако говорим за Рим по времето на Август, би било лудост скулптор да замине оттам. Август построява града отново, от камък. Това е била една от най-големите строителни програми в цялата човешка история. — Замълча за момент, после изказа съмнението, което се бе появило само миг преди това: — Обаче може и да си прав. В Рим е имало една професия, в която са влизали хора с всякакви умения и занаяти.
	— Армията. — Прадеш кимна.
	— Граждани-войници — добави Джак. — Обаче трябва много да внимаваме с датировката. По времето на Август армията става професионална, като е набирала осемнайсетгодишни младежи за двайсетгодишна служба. Истински граждани-войници е имало по време на гражданските войни, а преди това, по време на Римската република, мъже в добра физическа форма са ставали доброволци за по-къс период, обикновено не повече от шест години. Говоря за средата на първи век преди новата ера или по-рано. Това е няколко десетилетия преди основния римски период в Арикамеду. Има и друг проблем. Няма никакви сведения римляните някога да са изпращали легионери в Индия.
	— Може да е бил наемник? Или дезертьор? — предположи Костас. — Да си спомним отцепниците, британски и френски офицери от деветнайсети век в Индия, които са създавали местни армии и са се самопровъзгласявали за принцове. Може би нещо такова е ставало и през римския период?
	Джак плъзна лъча на фенера си по стените.
	— Възможно е. Перипълът споменава кораби с въоръжена охрана, като мярка срещу пирати. — Обаче вече беше съвсем сигурен какво имат пред очите си. Вълнението пролича и в гласа му: — Или нещо друго. Избягали военнопленници.
	Костас отиде до края на камерата и се вгледа в дълбоките сенки около камъните до скулптурата на Кубера. Опря ръка на облия камък, който беше корем на бога.
	— Прав съм. Тук има друг тунел. Май наистина имаме още една камера.
	Откъм входа долетя звук, чуха се и няколко бързи думи на хинди. Прадеш извика нещо в отговор, после впери поглед зад Костас. Погледна си часовника и поклати разочаровано глава.
	— Трябва да тръгвам. Сержант Амратавали се е върнал от разузнаването. Трябва да говоря с него. Ще ви оставя тук възможно най-дълго, но нямаме повече от час. Пилотът на хеликоптера не може да се бави. Той е приятел от армията, но не би искал пак да стрелят по машината му. Ще трябва да излетим, преди да дойдат маоистите. Късмет. — Извади револвера си и изчезна към изхода. Джак мина пред Костас в пролуката между камъните, Костас пристъпи след него. Хлъзгавата влага на скалата действаше като смазка, така че успя да промуши едрото си тяло. Джак насочи фенера назад, към него, и освети изпоцапаната му риза.
	— Съсипана! — промърмори Костас тъжно. — Абсолютно съсипана!
	Джак освети наоколо. Намираха се в друга камера, голяма горе-долу колкото първата, но тази изглеждаше различно. Някой беше положил сериозни усилия да изравни и заглади камъните, така че да получи плоски повърхности, върху които да вае релефи. Джак знаеше, че и зад него има фигури, но държеше фенера насочен напред, към това, което бе видял най-напред. Умът му все още беше изпълнен с изображенията, които бяха видели в предната камера, индийски богове и демони, дръзки релефи, почти без изключение. Стената пред него представляваше масивна скала, широка поне пет метра и висока три. Гледаше я стъписан. Изображенията нямаха нищо общо с тези от предното помещение. Почти цялата стена беше покрита с фини релефи. Видя войници, оръжия. Беше продължаваща сцена, разказ. И изображенията нямаха нищо общо с индийската митология. Сякаш бяха влезли в музей на римското изкуство. _В стая, създадена в сърцето на самия Рим._
	— Боже! — прошепна. — Прилича на битката за Иса! Една от най-славните битки на Александър Велики срещу персите.
	Костас се приближи.
	— Това е от четвърти век преди нашата ера, нали? Спомена пленници, Джак. Мисля си за битката при Кара, първи век. Натам ли ни води всичко това?
	Умът на Джак запрепуска.
	— Александър сигурно не е излизал от ума на легионерите, докато са марширували към Кара. Крас може да се е имал за прероден Александър и да е използвал Иса като мобилизиращ боен вик. И когато са загубили при Кара, победата на Александър при Иса сигурно е добила мистична сила. Да добавим към това сведенията за похода на Александър на изток, дадени от избягали римски пленници и олтарите, споменати в Перипъла. Александър трябва да е бил постоянно в мислите им, като фон на случилото се с тях. Приключение, което би могло да отведе гражданин-войник от Рим до Кара, след това в затвор, в Мерв, и след това на изток, в Централна Азия, по пътя, по който е минал Александър Велики със своите армии три века преди това. И после тук, далеч на юг, в джунглата на Южна Индия.
	— А откъде знаеш, че това е изображение на Александър Велики?
	— Битката за Иса е на мозайка, изобразяваща Александър, открита в Помпей — отговори Джак. — Вероятно винаги са изобразявали тази битка така. Вляво е Александър, с вълниста коса, както влиза в боя с коня си, Буцефал, и с ризница с изображение на Медуза. Поставен е по-ниско от противника му, Дарий, който се извисява над персийските си воини и гледа Александър от високо. Има много персийци и малко македонци. По този начин се подчертава величието на победата на Александър, изобразен да се спуска срещу самия бог-цар. И Дарий бяга, нарежда на колесничаря си да подгони конете, опитва да се спаси, и гледа към Александър със страх в очите. Дясната му ръка е протегната към него, сякаш току-що е хвърлил копие или може би като жест на подчинение. Признава победителя.
	— А как така мозайка от Помпей се оказва копирана от скулптор в сърцето на мрака, в Централна Индия?
	— Ето хипотезата ми — отвърна Джак. — Този, който е изработил релефите, е бил войник, който в предишния си живот е бил скулптор. Техниката тук идва направо от школата на римската погребална скулптура от първи век преди новата ера. Говоря за серийни скулптури за граждани със скромни средства, като плочи с релефи, церемониални урни, от време на време и по някоя разширена сцена върху саркофаг. Дори и занаятчия скулптор обаче би бил запознат с великите произведения на изкуството. Рим е бил залят от изкуство, плячкосано след завладяването на Гърция през втори век преди новата ера. Мозайката с Александър е направена горе-долу по това време за богат клиент в Помпей. Дори и тя обаче е копие на известна картина на гръцкия художник Апелес или Поликсен от Еретрия. Плиний Стари я споменава в своята „Естествена история“. Картината вероятно е била изложена публично в Рим, а който е направил тукашните релефи, може да я е изучавал като чирак.
	Костас прокара ръка по релефа.
	— Тези войници обаче не ми приличат на гърци. Или персийци.
	Джак плъзна лъча на фенера по стената.
	— Прав си. Войниците вляво са римски, не гръцки. Имат ризници от железни брънки, шлемове ранен стил. Носят пилуми, римски копия и гладиуси, мечове за пронизване. Това са римски легионери от първи век преди новата ера, от времето на Крас.
	— Виждам римски цифри — каза Костас и се вгледа в знака над войниците. — Числото XV и буквите AP.
	— Петнайсети Аполинарис — възкликна Джак. — Този легион се споменава в надписа от Узбекистан, този, който изследва чичото на Катя. Скулпторът е повторил сцената от битката за Иса, но е заменил гърците с римляни. Това трябва да е римската армия, влизаща в битката при Кара.
	— А този в средата? Където би трябвало да е Александър? Може ли да е Крас, римският генерал?
	Джак поклати глава.
	— Няма начин. Легионерите, които оцеляват при Кара, които оцеляват през пленничеството и бягат на изток, би трябвало да са най-коравите от коравите, и вероятно сред тях е имало ветерани от кампаниите на Цезар в Галия и Британия няколко години преди това. Крас обаче е бил некомпетентен командващ, за разлика от почитания Цезар, и войниците сигурно са го презирали. Ветеран от Кара никога не би сложил Крас на мястото на Александър. И не мисля, че това е автопортрет на самия скулптор. Такива са били римските легионери. Самоличността ти се пази в отделението ти, или контуберниум. Поради близостта между легионерите близки приятели е можело да бъдат почитани. Мисля, че тук имаме пример за това. Членовете на един контуберниум са се наричали помежду си братя, фратер. Този тук не е облечен като генерал. Може да е оптио, втори лидер, или центурион, но не повече от това. Изобразен е като примус интер парес, пръв между равни, определено лидер, но и един от воините.
	— Обаче е изобразен по-голям от другите — каза Костас.
	Джак доближи фенера до релефа.
	— Погледни внимателно. Не е по-голям от другите, просто е висок. Анатомичните пропорции са нормални, само краката му са дълги. Погледни и лицето. Римските погребални скулптори са разработвали серийни изображения, но лицата винаги са били портрети на конкретни хора. Погледни тези войници. Виждам лица от Централна Италия, от Кампания, Лациум. Етрурия, корави мъже, свикнали с трудностите планинци, фермери, рибари. Това са портрети, реални хора, познати на скулптора. Личи си по различните черти, по човечността. Гледат по-високия. Неговото лице е по-дълго, по-слабо, с по-високи скули. Косата му е вързана на опашка на тила, под шлема, има брада. Другите легионери нямат. Той е гал, вероятно от Алпите, може да е някогашен враг, привлечен от Цезар. Виж и изражението му — твърдостта, силата, дори намека за насмешка в тези очи, черния хумор на войника. В това лице много неща будят възхищение. Сигурно е бил близък приятел на скулптора, негов фратер.
	— Изглежда, скулпторът е имал понятие и от перспектива — отбеляза Костас. — Около високия има дузина легионери, но над тях като че ли има цял легион, в по-нисък релеф, отделна бойна част, увиснала във въздуха.
	— Това ме накара да се замисля — каза Джак. — Дори преди да погледна враговете им отдясно.
	— Не разбирам.
	— Войниците горе. Те не са на по-далечно разстояние, това не е груб начин да се отрази перспективата. Тази група е в друго измерение. Това е призрачен легион.
	— Призрачен легион?
	— Нали видя знака на Петнайсети легион? Не го носят войниците долу, живите войници. Носят го войниците от призрачния легион. И виж какво има на върха на знака. Това е aquila, свещеният орел. Сега погледни пак реалните войници долу, дузината. Те нямат знак. Това е странно. Римски скулптор, запознат с правилата и конвенциите на иконографията, никога не би направил това. Един легион в битка _винаги_ носи своя орел. За скулптор, който е бил и войник, да не го изобрази е просто немислимо.
	— Това са легионерите, загубили своя орел при Кара — промърмори Костас.
	— Именно. И поради това изображението тук не е на Кара. Това е друга битка. _По-късна битка._ Иконографията е идеална. Войниците горе, призрачният легион, са падналите при Кара, с техния орел. Мъжете долу са оцелели. Така си мисля. Това са избягалите пленници от Мерв, които водят друга битка, тяхна, далече на изток, на място, на което легендата за завоеванията на Александър трябва да е оживяла в мислите им, за да убеди скулптора да използва битката при Иса за модел.
	— Обаче са с пълно легионерско снаряжение — посочи Костас. — Как биха могли да го запазят след години пленничество?
	— След като са избягали, е трябвало да се въоръжат някак по пътя, с каквото намерят. В мислите си обаче са били римски легионери. Когато са отивали да се бият, са се възприемали по този начин. Така ги е представил и скулпторът.
	— Добре, сега другите войници, враговете.
	Джак насочи фенера надясно. Изобразеното там контрастираше невъзможно с римските легионери. Джак изведнъж си спомни как веднъж с Ребека гледаха почти същите изображения в Британския музей, пътуващата изложба, която я бе завел да разгледат заедно, малко след като се срещнаха за първи път в Ню Йорк. Освети дясната половина на релефа и задържа лъча на фенера върху централната фигура, противопоставена на високия легионер. Втренчи се. _Нямаше никакво съмнение._
	— Може и да греша — каза Костас стъписано, — но не гледаме ли теракотената армия?
	Джак пое дълбоко дъх. Сърцето му биеше от възбуда.
	— Погледни броните. На пластини са, като рибени люспи. Погледни и оръжията. Дълги прави остриета, особени алебарди, характерни лъкове и стрели. В древния свят само една армия е имала такива брони. И не е просто китайска броня, най-общо. Детайлите са много специфични и са изобразени прецизно. Скулпторът е бил войник и е знаел какво гледа. Тук имаме римски войници от първи век преди новата ера, конфронтирали се с войници, облечени с брони от времето на династия Цин, първия император на Китай, цели два века преди времето на Август.
	— Как е възможно римляни да са виждали теракотената армия?
	— Не теракотена, а истинска армия. Спомни си нашия римски скулптор, традицията с портретите. Ако е възможно, той би изобразил реални хора. Разглеждахме теракотената армия с Ребека. Има определен брой типове лица, но те само дават илюзия за индивидуалност. Те са като армия от статисти за филм, с достатъчно индивидуалност, колкото да придаде нужната автентичност, но да не търпи внимателен поглед. И лицата са от доста често срещания централнокитайски тип, заоблени, без някакви характерни етнически белези. Сега погледни тези момчета. — Джак насочи фенера към редицата фигури, които сякаш се блъскаха, за да заемат позиция в предните редици, разкрачени, с готови за бой оръжия, втренчени напред. Лицата бяха мрачни, смръщени, с пронизващи погледи и дълги мустаци, със сплетени навити на тила коси.
	— Изглеждат както бащата на Катя — каза Костас. — Лицето му се е запечатило в паметта ми. Като Чингис хан.
	— Именно. — Джак кимна. — Това са хора от степите, номади от северните райони на Китай. Хората на Първия император. Вероятно така са изглеждали воините, който са го придружавали при победата му в Китай. И са били истински индивидуалности. Обаче не са като римляните от другата страна, при които можеш да забележиш привързаност, човечност. Това са физиономии, които скулпторът е срещнал в битка. Човек си спомня лицата на тези, които са се опитвали да го убият.
	— Виж централната фигура — каза Костас.
	Джак освети отново фигурата, чиято глава беше обърната назад, към високия легионер. Яздеше кон, мускулест жребец с големи очи, които сякаш бяха обърнати нагоре, към небето. Скулпторът бе опитал да покаже коня извит странично, точно както колесницата на Дарий е показана да обръща, за да избегне македонците в мозайката от Помпей. Перспективата беше недодялана, но усещането за движение приковаваше вниманието. Конят и воините наоколо бяха покрити с мътночервено, сякаш някой беше изпръскал скалата с боя. Костас плъзна показалец по боята и помириса петното, останало на пръста му.
	— На желязна основа е. Като охра.
	Джак пак погледна стената.
	— Скулпторът би могъл да добие и други пигменти от минералите в джунглата, каквито използват коя и днес, за да боядисват телата си. И знаем, че е имал лапис лазули за тавана. Изглежда обаче червеното е единственият цвят, който е използвал тук. Оставя силно впечатление, все едно гледаш черно-бяло изображение през червен филтър. Това е сцена, сведена до най-основното, каквото е останало в паметта му. Индивидуалността на лицата, детайлите по оръжията, броните. И цветът на кръвта.
	— Спомен за битка.
	— И за онзи воин на кон — каза Джак. — Погледни какво има на главата. В мозайката с Александър Дарий е с персийска шапка, която е стегната под брадичката му и се издига нагоре. Вероятно е била направена от филц, за защита от слънцето и студовете в степите. Тази шапка тук прилича на това нещо, докато не се вгледаш по-внимателно. — Подаде фенера на Костас, който го вдигна над главата си и го насочи към стената, като подчерта сенките.
	— Виждам очи — промърмори. — И зъби. Големи. Глава на животно е. Лъв.
	Джак поклати глава.
	— Не. Тигър.
	— Тигър?
	— Южнокитайски тигър — каза Джак. — Сега в природата са останали само няколко десетки. По времето на Първия император вероятно са били доста повече.
	Костас вдигна фенера високо наляво, над призрачния легион, близо до тавана на камерата. Над войниците имаше още един релеф — кръг с диаметър около метър, с две лица вътре. Костас се вгледа и попита:
	— Какво казваше по пътя към Арикамеду? За появата на християнството по тези земи? Това прилича на майка с дете.
	— Видях още като влязохме — отвърна Джак. — Исках да проуча цялата сцена, но сега съм сигурен. Прекалено рано е за християнството. Мисля, че релефът е правен някъде през последните десетилетия на старата ера, а кръгът е правен от същата ръка, не е добавен по-късно. Портретите вътре също са на реални хора. Вижда се, че са изваяни особено старателно. Жената не е кой знае колко хубава, нали? Доста масивна челюст, гърбав нос. Ушите на момчето стърчат настрани, а очите са близо едно до друго. Тези подробности обаче са изваяни с особена грижа и обич. Той е обожавал тази жена и това дете, те са реални хора от паметта му.
	— Неговата жена и детето му — каза Костас.
	— Кръгът също е типично римски скулптурен елемент, често погребален — продължи Джак. — Обърни внимание, че е композиран там, горе, над призрачния легион, изглежда сякаш жената и детето са на небето. Сякаш признава истината. Може би копнежът му за тях го е довел тук след преход през континента, за да търси своите. Може да е срещнал римляни в Арикамеду и може би те са му казали това, което е предполагал: че животът, който е оставил зад себе си преди толкова години, в другия край на света, си е отишъл завинаги и че сега има само един път, по който да отиде към любимите си същества.
	— Наистина си убеден, че е някой от легионерите на Крас?
	Джак кимна.
	— Минали са десетилетия, откакто е видял за последен път жена си и детето си, когато е тръгнал от Рим към Кара. Минали са трийсет, трийсет и пет години. Рим е опустошен от гражданската война. Научил е за това в Арикамеду, преди да се оттегли на това място. Надявал се е синът му да стане скулптор или да живее и умре като легионер. — Джак се вгледа в кръга. — Дори да са били още живи, той си е давал сметка, че образите на любимите му същества в паметта му отдавна нямат нищо общо с реалността, че живеят само там. Когато е работил тук, с длето в ръка, преди две хиляди години, е бил наясно, че никога няма да се върне. За него е било по-лесно да мисли за тях в Елизия. И за войника, оставил семейството си, за да отиде на война, в тази сцена има някакъв катарзис. — Джак се обърна към Костас. — Той и другарите му са се били един за друг, за честта на легиона си. Но също така и за семействата си. Кръгът, поставен там, над бойната сцена, му е казвал, че не ги е изоставил. Давал му е увереност в мигове на съмнение. — Джак се зачуди дали Джон Хауард също е видял това нещо през онзи ден на 1879 година, когато с Уокоп са попаднали на това място. _Неговото собствено дете, малкото му момче, оставено у дома, с майка му — спомен, който ще е вечно жив в паметта му._ Почувствал ли го е Хауард? Видял ли е призрака на предсказаната смърт? Дали това не е бил най-големият му страх? Дали не е изпитвал този кошмарен страх за собственото си дете, така далече от него, когато се е обърнал, за да излезе от това място, да избяга от тъмнината?
	Костас премести лъча на фенера от кръга към ръката на китайския воин, протегната към високия легионер. Камъкът между двете фигури беше почернял от вода, която се стичаше някъде през пролука горе и прояждаше релефа. Раздвижи фенера наляво и надясно.
	— Виж ръката. Сякаш вдига юмрук към римляните. Всъщност на ръката му има нещо като ръкавица. Ако насоча светлината странично, ще видиш че държи нещо като меч.
	Джак проследи лъча. Втренчи се в ръката. Умът му отново заработи на бързи обороти.
	— Това е защитна ръкавица — каза той със свито гърло. — Защитна ръкавица с меч. Пата.
	— Като тази, която си наследил?
	Джак взе фенера от Костас и насочи светлината под друг ъгъл. Изведнъж го видя — характерните уши, устата, оголените зъби. Гласът му едва се чуваше.
	— Еднакви са. Римляните трябва да са я взели при тази битка. Вероятно скулпторът я е донесъл тук. Хауард я е взел, когато е попаднал тук през 1879-а. — Протегна ръка и докосна изваяния юмрук, както бе докоснал истинската пата в каютата си на кораба предния ден, прокара пръсти по познатите очертания, които бе видял за първи път, когато дядо му му я беше дал, когато беше още дете.
	Историята като че ли изведнъж застана на мястото си. Представи си, че е в камерата заедно с мъжа, изваял тези образи — стар човек, който трудно би могъл да бъде разпознат като римлянин, който чука и заглажда, изживява последните си седмици и дни на този свят и привършва образа на любимите си хора, преди да се отправи при тях, в Елизия. Спомни си фрагментите с текстове от Перипъла, първите проблясъци на невероятната история, която сега се разиграваше в сенките на тази стена. _Всичко е било истина._
	Чу се тропане и ругатня, после Прадеш застана до тях, с револвер в ръка. Остана като закован на място, вторачен. Леко се поклащаше.
	— Боже мой! — прошепна.
	— Искаш ли резюме? — попита Костас.
	— Нямаме време. Моят сапьор докладва, че насам идва отряд маоисти. Поне петнайсет души. Намират се само на двайсет, двайсет и пет минути оттук. Извиках хеликоптера. Трябва да се махаме веднага. Заложих малко С-4 на входа на светилището. Ще го срутя, за да е в безопасност, докато успеем да дойдем пак.
	— Пет минути! — настоя Джак и извади камерата си.
	— Не повече! — Прадеш отново се втренчи стъписано в релефа, после се провря през изхода и изчезна. Джак подаде фенера на Костас.
	— Затвори очи. Ще използвам светкавицата.
	Започна методично да фотографира стената, като изчакваше по няколко секунди между снимките, та светкавицата да се зареди. Костас залитна назад, подхлъзна се и изруга.
	— Дръж лъча върху релефа — каза Джак нетърпеливо. — Трябва да виждам какво снимам.
	— Мисля, че трябва да видиш в какво се спънах току-що.
	Джак се обърна и ахна. Беше доловил някакви форми зад тях, когато влязоха в камерата, и беше решил, че са скали. Това обаче беше дело на човешка ръка. Беше голямо и правоъгълно, около два метра дълго и метър и половина високо, издялано от естествена скала. Погледът на Джак се плъзна по силуета. Измери го, прецени го. И се усмихна, клатейки глава. Беше с нужната големина, нужните размери. Видя, че горната повърхност е капак, каменна плоча.
	— Това е саркофаг! — възкликна. — Ти се спъна в саркофага му! Това не е светилище! Това е гробница.
	Костас плъзна пръст по линията между капака и стената.
	— Значи скулпторът е изваял собствения си ковчег, после бойните сцени по стените. Поглежда за последен път образите на хората си, влиза в саркофага и дръпва капака над себе си.
	— Последният акт на сила на най-коравия сред коравите, легионер, който е оцелял след персийските кариери в Мерв.
	— Духва свещта, ляга и затваря очи. Образът е запечатан в ума му.
	— Връща се в Рим при жена си и детето си — добави Джак тихо.
	— Забравя, че е на другия край на света и бавно умира в една адска дупка в Южна Индия.
	— И все още е тук.
	Джак се вторачи в капака. Имаше нещо странно в него. Наведе се напред. Пясъчникът беше покрит с пласт твърд прозрачен материал, като смола, вероятно калцит, отложен през столетията с конденза от влагата в гробницата. В средата в отложения пласт имаше вдлъбнатина, сякаш нещо е било махнато оттам. Джак освети мястото от по-близо. В хлътнатината имаше по-тънък пласт отлагания, което показваше, че предметът, който е бил там, е бил взет десетилетия преди това, може би столетие. Отдръпна се и огледа формата. Разбира се. _Двайсети август 1879 г._
	— Тук е била ръкавицата — прошепна той. — Вижда се формата на юмрука и острието на меча, счупено под предпазителя.
	Костас опипа влагата на камъка.
	— Удивително е това острие да оцелее от древни времена.
	— Ако е първокласна китайска неръждаема стомана, е напълно възможно.
	— Китайска? — учуди се Костас. — Наистина ли мислиш така?
	— Дядо ми ми е казвал, че пата някога е имал острие, но то вече било счупено, когато Хауард го е открил. Махнал го е и го е хвърлил в река Годавари, след като са се измъкнали от джунглата. Запазил е само ръкавицата.
	— Изглежда странно, че я е взел — каза Костас. — Това е светилище на коя и може би ръкавицата е станала техен свещен предмет, едно от техните велпу.
	— Той и Уокоп са били войници, нали? Първо войници, после инженери, далеч след това антрополози. Обучавани са да се бият със сабя. Имали са свои оръжия, когато Хауард е открил това, макар и счупено. Ако се стигне до бой, може и да нямат време да презаредят револверите си, а две остриета е по-добре от едно. Било е цяло чудо, че са стигнали дотук, без да ги убият, и са били доста предпазливи. Хауард е трябвало да мисли за собственото си оцеляване, за собствената си жена и дете. Зачитането на местната култура едва ли е било напред в списъка с приоритетите им в този момент. Разполагали са само с кратко време тук, вътре, а бойните барабани сигурно са думкали вън.
	— Както сега, Джак.
	— Добре. Време е.
	— Казах го прибързано. Не биваше да го правя.
	— Какво има?
	— Надпис. Където е ръката ми. Помислих си, че скалата просто е неравна.
	Вече чуваха боботенето на хеликоптера, звукът пулсираше в камерата. Джак насочи фенера към мястото, което сочеше Костас, отстрани на саркофага. За своя изненада видя пет реда, на латински. Клекна и ги прочете:
C>
#	Hic iacet
#	Licinius optio XV Apollinaris
#	Sacra iulium sacularia
#	In sappheiros nielo minium
#	Alta Fabia frater and Pontus ad aelia acundus
C$
C>
#	Тук лежи
#	Лициний, опций на 15-и легион Аполинарис
#	Пазач на небесната скъпоценност
#	в тъмните мини за сапфейрос
#	Другата е при Фабий брат през езерото
#	към изгряващото слънце
C$
	— _Сапфейрос!_ — възкликна Костас. — Помня това от Перипъла. Не значи ли „лапис лазули“?
	Откъм прохода вън долетя глас:
	— Време е да тръгваме!
	Костас насочи фенера към саркофага за последен път. Отзад имаше друга тъмна пролука, откъдето долиташе шум от капеща вода. Поколеба се, после тръгна напред, опря се на стената с една ръка и надникна вътре. Освети я и замръзна, вперил поглед в пролуката.
	— Това е лош кошмар. Мисля, че усещам миризмата. Да се махаме оттук.
	Отвън се чу друг звук — стрелба.
	Джак бързо отиде при Костас и погледна в светлото петно от фенера. Първо му се стори, че е скулптура, издатък от скалата. Обаче беше различно. Осъзна ужаса на това, което вижда. _Човешки труп._ Беше изпънат напред, към водопада, с ръце зад гърба и глава изкривена под неестествен ъгъл. От шията бяха останали само кости и сухожилия. Лицето беше покрито с подобна на пяна мазнина, неузнаваемо. Костас се олюля и Джак го задържа за рамото. Застави се да погледне пак. На шията имаше примка, завързана за камък над водопада. Изглеждаше, че е умрял вследствие на бавно задушаване, защото му бе оставено въже, колкото да остава жив, докато краката му намират опора в скалата. Би могъл да оцелее така с часове, дори дни. Малки черни фигурки се разбягаха от краката и Джак видя, че глезените са оголени почти до костта. Ризата на мъртвия беше изядена и се виждаше кожата на лявото рамо. Джак я видя.
	Обзе го ледена увереност. _Татуировка на тигър._ Отличаваше се от онези на труповете вън, беше по-подробна.
	Спомни си какво му бе казала Катя за татуировката на чичо й. И си даде сметка: _Тя беше знаела, че може да го открият така._
	— Това е Хай Чен — каза пресипнало. — Чичото на Катя.
	Преглътна с усилие. Беше видял достатъчно. Вън започна нова престрелка с автоматични оръжия. Джак погледна за последен път релефа на стената. Мислите му препускаха. Римляни. Raumanas. Рама. _Светилище на Рама._ Видя високия, легионера, по средата. _Това ли е Фабий?_ Освети нагръдника, колана с меча, орнаментите. Трябваше да види всичко това отново. Беше го виждал, но не му бе обърнал внимание — военна украса от римския републикански период, останала в историята. Сега знаеше какво е. Кръг, като слънце, с радиално разположени лъчи, в торбичка на колана на легионера. _Форма, наподобяваща скъпоценност._ Последва нов залп, нова вихрушка от автоматичен огън. Той извади беретата и я зареди.
	— Да се махаме оттук.


>	13.

	Мъжът с карабината виждаше двете фигури край езерото съвсем ясно. Беше абсолютно неподвижен сред камъните на брега на езерото, очертани от планините Тяншан и края на самата небесна империя. Наблюдаваше ги цял следобед и чакаше слънцето зад гърба му да се сниши, да очертае формите. Беше научил всичко възможно за поведението им, беше видял всеки момент на интимност, точно както го бе учила баба му. Високият, мъжът, беше непохватен, кльощав, правеше внезапни движения и жестове, особено когато работеше с трактора. Но освен това обичаше да заглежда жената, особено когато е наведена, за да четка и разчиства, и да снима. Когато го правеше, високият застиваше за дълги периоди, понякога по половин час и повече, сякаш не искаше жената да знае, че я гледа. Мъжът с карабината сви устни. Киргизите бяха номади от степите, като собствените му предци, но номади, които бяха изоставили пътя на воина и сега не бяха нещо повече от овце. Презираше ги. Искаше му се да се прицели най-напред в мъжа, но жената беше приоритет. Премести погледа си към нея. Беше с гарвановочерна коса и стройна фигура, макар и нелишена от извивки, които ясно личаха под клина от ликра, когато се навеждаше. Възбуждаше го и това още повече усилваше решимостта му. _Нейният клан бе сгрешил. Братята щяха да искат възмездие._
	Светлината сега беше идеална. Той погледна нагоре, към покритите със сняг върхове от другата страна на езерото, после отново спусна очи към двете фигури. Винаги започвай от хоризонта, го бе учила баба му, и всичко ще си застане на мястото. Спомняше си лицето й, хубавите казахски черти, които бяха украсявали пощенски марки и стенописи навсякъде из родината, олицетворение на съветския марш към прогрес.
	Само че продуктът, който тя произвеждаше, беше смърт. Заради шефа им. Зайцев, ги наричаха „зайчата“, малки зайчета, но германците ги наричаха Todesengel, ангели на смъртта. Резултатът й край Сталинград се измерваше със стотици мъртви. _Златна звезда на Герой на Съветския съюз._ Спомняше си какво му бе казала на смъртното си легло, високо в планините до китайската граница, родната й земя. Беше му казала, че в крайна сметка не е убивала заради кауза. Каза му, че е убивала, защото това е, което прави по принцип. Беше видяла същото и в неговите очи, докато я гледаше в леглото, без емоции. Искаше единствено да започне оттам, докъдето е стигнала тя.
	Сега държеше нейната карабина. Плъзна се назад, без да се надига от каменистата вдлъбнатина на хребета. Отвори дългия кафяв калъф до себе си — коженият капак все още беше гъвкав, след седемдесет години, импрегниран с оръжейна смазка. Извади карабината и улови ложата с дясната си ръка, като внимаваше да не размести оптическия мерник. Прокара лявата си ръка по дървото на приклада, по вдлъбнатините и драскотините от войната, раните, които увеличаваха силата на оръжието, не я намаляваха. Съветските снайперистки винаги даваха имена на оръжията си. _Огнен змей_ беше нарекла тя карабината си. Погледна обозначенията върху метала. Mosin-Nagani, 1917, произведена по договор в Уилямсбърг, Мериленд. Баба му се смееше на иронията през дългите години на Студената война, когато беше обучавала поколения снайперисти да се целят в американци. Но беше казала, че смъртта няма лоялности. Беше го запомнил от нея и го знаеше, както знаеше кой е той. Казваше му, че всяко убийство трябва да е като акт на страст с любовница, и колкото повече стреля, толкова повече ще знае от какво се нуждае тя и толкова повече тя ще става част от самата му душа.
	Дръпна затвора и докосна лъскавата свежа смазка вътре. Извади два патрона от кожена торбичка. Беше ги приготвил ръчно, с еднакви капси, с прецизно измерен барут, до микрограм. Беше го научила и на това. После ги бе лъснал до блясък. Вкара ги в пълнителя, избута затвора напред и надолу, за да вкара патрон в цевта. Вдигна бавно карабината и я опря на малката торбичка пясък до камъка. Пропълзя няколко сантиметра напред, опрял приклада на рамото си, като внимаваше да не натисне оръжието надолу. Беше намазал лицето си с въглен и кал, по карабината нямаше нищо, което да отразява светлина. Щеше да е невидим пред залязващото слънце. Отново видя двете фигури. Осемстотин и осемдесет метра. _Долавяше ги._ Това беше дарба. Настрои мерника, за да отчита вятър и височина. Въздухът беше рядък, вятърът беше слаб. Мишената беше по-ниско и гравитацията щеше да тегли куршума надолу. Вече беше компенсирал това, като добави една осма от разстоянието. Беше видял трепкането на въздуха над двигателя на трактора, оптическото изкривяване. Щеше да се цели метър вляво от главата на жената, в камъка с надписите. Щеше да мине секунда преди куршумът да стигне дотам. Тя дори нямаше да чуе изстрела. Щеше да мине през шията й и да прекъсне шийните прешлени. Пое дълбоко въздух, изпусна го и спря да диша. Забави пулса си. _Синхронизирай със самата си душа._ Присви пръст над спусъка, после приближи око до мерника. _Велика е добродетелта на Първия император. Цялата вселена е негово владение._
	След това спря. Плъзна се назад в хлътнатината и се обърна по гръб, с лице към небето, като притегли карабината към гърдите си и дръпна затвора. Беше го правил пак и пак, беше стигал до ръба. Баба му казваше, че това е shiaise, самодисциплина. Вече се бе справил с чичото на жената, този, чието място щеше да заеме сред дванайсетте. Знаеше, че мъжът няма да каже нищо, защото беше обучен като тигър-воин, и го бе оставил да страда, да го изядат плъховете в светилището в джунглата. С хората му откриха надписа вътре и имаше достатъчно време преди маоистите да го видят, да прочетат думите и да разберат накъде ще ги отведе търсенето на свещената скъпоценност. Преди това обаче бе дошъл тук, за да наблюдава, да чака, да види дали жената ще го отведе по-нататък. Братството знаеше, че чичо й й е казал за собственото си търсене, за следите, които е открил. Братството имаше очи и уши навсякъде. И съдбата й беше решена. Когато някой от дванайсетте сгрешеше, кланът му трябваше да плати. Винаги е било така. Обаче трябваше да си го напомня. Беше тук не просто да убива, а да наблюдава, да следи. Това беше неговото изпитание, дългът му, определен от братството, правото му да се присъедини към дванайсетте. Дръпна ръкава си и докосна татуираната си предмишница, все още болезнена и кървяща. Посегна към коня, който стоеше по-назад в падината, чиито хълбоци се издигаха и спускаха едва забележимо, полуотворени очи, червени по краищата. Притисна татуировката към хълбока на животното и отдръпна ръката си, червена, покрита с кръвта, която покриваше коня като пот. Отново легна, екзалтиран. Кръвта им се бе смесила. Сега бяха едно. Кръвта на небесния жребец. _Кръвта на тигъра-воин._


	Джак се сепна и се събуди, защото самолетът се разтресе и разклати, звукът на моторите се превърна във вой, после пак стихна. Стегна предпазния колан. Ребека седеше до него и четеше. Костас и Прадеш дремеха, срещу тях на пресекулки. Джак погледна навигационната карта на сгъващата се седалка, после и през прозореца вдясно от него. Виждаше се къде долината на Инд отстъпва пред нагънатите хълмове на Белуджистан, северозападната провинция на Пакистан. Бяха близо до границата с Афганистан, над териториите на племената, които почти не се бяха променили от времето на Британското управление. Отвъд Афганистан беше дестинацията им — бившата съветска република Киргизстан, вклинена между планините, които навлизаха в Китай от едната страна и Русия — от другата, прорязани от плетеницата на древните маршрути на керваните и неравните високопланински проходи, които съставяха северната част на Пътя на коприната. Джак се вторачи в маранята, стиснал подлакътниците на седалката. Катя беше някъде там, в един от най-непристъпните райони на света. Оттук, горе, възможността да я открият изглеждаше невъзможно малка, но все пак, ако всичко минеше добре, щяха да са при нея след броени часове.
	Джак погледна двамата мъже. Костас беше облякъл друга хавайска риза, която някак бе успял да спаси в резервите си на „Сийкуест II“, след като едната стана на парцали в джунглата. На дясното му рамо имаше издутина, заради превръзката, която покриваше раната от куршума на маоиста, която за щастие беше само драскотина. Прадеш беше с маскировъчна униформа на индийската армия, без никакви отличителни знаци, което беше разумна мярка в пакистанското въздушно пространство. Предната вечер с двамата му сапьори бяха задържали маоистките терористи настрана, докато хеликоптерът се приземи в джунглата, и се разминаха само с няколко чаткания по фюзелажа. Прадеш знаеше много добре какво прави и Джак му беше благодарен. След като се върнаха на „Сийкуест II“, успяха да се измият и преоблекат, но нямаше време за спане. Самолетът, „Ембраер“, на университета, беше долетял от Англия, за да ги вземе, и в ранните часове сутринта ги остави на военно летище близо до Ченай, за да започнат дългия полет на север. Джак си погледна часовника. Бяха минали почти четири часа. Трябваше да се приземят в американската база в Бишкек. Киргизстан, към средата на сутринта.
	Ужасяващата картина от водопада все още не излизаше от ума му. Не се съмняваше, че разлагащият се труп е на Хай Чен, чичото на Катя. Татуировката на ръката му беше по-добра, с повече детайли от татуировките на труповете на китайците вън, но представляваше също изображение на страховит тигър, почти дракон. Беше ясно, че Хай Чен не е просто невинна жертва, наивен антрополог, попаднал на лошо място в лошо време. Някой го бе оставил да умира бавно, по жесток, предварително пресметнат начин. Бил е по следа, която все повече изглеждаше паралелна на тази, по която бе тръгнал самият той, и изходът изглеждаше определено неприятен. Тук като че ли залозите бяха доста по-големи от някаква минна концесия. Трябваше да говори с Катя лично. Тя щеше да му каже всичко, което знае.
	Опита да прогони спомена от главата си и да мисли за археология. Вълнението от откритието още не си бе отишло. _Римска гробница в Южна Индия._ Гробница близо до римския обект Арикамеду не би предизвикала изненада — на търговец или може би морски капитан. Те обаче бяха открили гробница на римски легионер. _Легионер, може би оцелял от битката при Кара._ Имаше удивителна връзка между фрагмента от древния Перипъл, от Египет, с доказателството, че някои от измъкналите се легионери са бягали на изток, към Централна Азия. Ако легионерът, изваял бойните сцени в джунглата, наистина е бил от хората на Крас, трябва да се бе спуснал на юг от Пътя на коприната, някъде под траекторията на полета им сега. Имаше и невероятна препратка в надписа на саркофага. Джак примижа към прозореца, където беше Афганистан, без все още да вижда каквото и да било в утринната мъгла. Една дума от надписа се връщаше отново и отново в мислите му. Sappheiros. Лапис лазули. Легионерът бе открил нещо — нещо достатъчно скъпо, за да го спомене в надписа на саркофага. Нещо, което бе притежавал и Фабий, брат по оръжие, войникът от релефа, и бе взел със себе си. _Нещо, което е от две части._ Джак започна да барабани по подлакътника. Това трябваше да стане нещо повече от фантастична приказка за спасение и приключения отпреди две хиляди години. Беше станало търсене на съкровище.
	— Татко — Ребека го побутна. — Тази книга е невероятна.
	Беше пуснала осветлението за четене и Джак видя заглавието. „Лейтенант Джон Уд, Бенгалски флот. Разказ от първо лице за пътешествието до извора на река Окс“*. Джак изправи облегалката на седалката си.
	[* Oxus (лат.): историческото име на река Амударя. — Б.пр.]
	— Една от любимите ми книги. Писал я е през трийсетте години на деветнайсети век, преди британците да се намесят в Афганистан — каза той и отпи вода от една бутилка. — Ще видиш, че подобно на другите ранни британски изследователи, стигнали до тези места, той всъщност изпитва симпатия към местните хора. Шотландец е и казва, че според него това се дължи на факта, че и той е от планински район. Освен това е чудесен разказ за приключения. По пътя на Александър Велики. Била е любима книга на прапрапрадядо ти. Четял я с увлечение. Когато я взема в ръце, имам чувството, че съм близо до него.
	— Аз също — каза Ребека. Затвори книгата, след като отбеляза страницата с един лист, и взе печатния текст, който също й бе дал Джак. — Това също е невероятно. Биографията, която си написал на полковник Хауард. Щях да се разплача, когато прочетох за момченцето му, което се разболяло и умряло за един ден в Бангалор, докато той бил на стотици мили в джунглата. Ужасно е. Не мога да си представя как се е чувствала майката на момченцето, която се е събудила една сутрин с детето на ръце, а същата вечер го е спуснала в гроба. — Ребека говореше тихо, за да не събуди другите двама, но думите й бяха заредени с емоции. — Не се говори много за жените, нали? Приключенията, войните, всичко е за мъжете. Жените обаче е трябвало да се справят с толкова загуби и скръб! Човек би си помислил, че след като по онова време са умирали толкова много деца, би трябвало да са свикнали, обаче се обзалагам, че не са. Може би нетрепващите физиономии са начин да се справят с ужаса.
	Джак кимна.
	— Това тук за британците е било голямо приключение, но животът е бил крехък. Болести като холера, дифтерия, треска са убивали хората за по ден и са се появявали без никакво предупреждение. Всичките тези представи, които имаме за преувеличените любезности в Индия — чаените партита, потропването на крокета, разглезени семейства, седнали на веранди — всичко това е нещо като лустро. На това място са се будели, без да знаят дали пак ще легнат да спят следващата вечер, или ще ги спуснат в гроба. Това е място за обичащите риска авантюристи, за хора, които предпочитат да се движат по острието на бръснача.
	— Заради това ти харесва, нали, татко? Цялата тази история. Ще ти се да си бил един от онези офицери, кралски инженери, нали? Така щеше да видиш война, приключения, щеше да командваш хората, дори да се занимаваш с археология, ако беше геодезист, плюс всичките почивни дни, които са имали на разположение, за да проучват планината и да търсят изгубени съкровища. Просто идеално.
	Джак се засмя.
	— За щастие мога да правя всичко това и в наши дни и мога да се прехвърлям в миналото. За да успееш наистина да откриеш пътя към находката, трябва да симпатизираш на тези, които следваш, да познаваш мисленето им.
	— Костас казва, че голямата ти дарба е отклоняването. Според него винаги щом се заловиш с нещо, изведнъж изниква нещо друго. Според него ти трябва жена, за да те сложи на място. Да станеш по-постоянен.
	Джак кимна към отпуснатия хъркащ Костас отпред.
	— Сега не може да говори.
	— Той има ли си… разбираш… някого? — попита Ребека.
	— Има мен и всички от университета.
	— Не, имах предвид приятелка.
	Джак изсумтя и посочи Костас.
	— Този? Сигурно се шегуваш. Остават, докато успее отново да се напъха в поредния подводен апарат.
	Ребека поклати глава.
	— Мъжете са толкова глупави по отношение на себе си. Нямат никаква представа кое ги прави привлекателни за една жена.
	— Е… той е технически маниак. Все му е едно.
	Ребека поклати глава и въздъхна. Светлините в кабината се запалиха и гласът на пилота се чу по високоговорителя.
	— Джак поиска да ви събудя над афганистанската граница. Остават ни по-малко от два часа до дестинацията.
	Костас и Прадеш се раздвижиха и се събудиха. Самолетът се разтресе от турбулентност. Прадеш погледна покрай Костас през прозореца. Беше четири сутринта местно време и още беше тъмно — на места далече долу блещукаха светлинки.
	— Тази турбулентност беше точно навреме — каза той. — Като че ли винаги се случва на това място. Току-що минахме над Квета, в Северен Пакистан, и сега трябва да сме над Боланския проход. Летим над Афганистан.
	— Зареждайте оръжията — каза Костас, прозина се и се протегна. Изправи облегалката на седалката си и извади портокалов сок от хладилника до себе си. — Боли ме главата — добави. — Мисля, че е заради джунглата. Дехидратирах се.
	Изпи сока и взе нова кутия.
	— Вероятно е от палмовото вино — каза Джак. — Предупредих те.
	— Изпих само няколко глътки — възрази Костас. — От сега нататък обаче ще спазвам правилата. Никакъв алкохол по време на операции. — Изпи и втория сок и пусна кутията в кошчето. — Така първата ми текила на плажа ще е още по-хубава. Когато се доберем до Хавай. Утре.
	Изгледа Джак със замечтан, леко обвиняваш поглед.
	— Насочили сме се натам по определен начин — каза Джак. — Заобиколен.
	— На север от Индия, към Киргизстан, в Централна Азия — изсумтя Костас.
	— Да, точно така.


	_Киргизстан._ След по-малко от два часа щяха да кацнат на летището в Бишкек, а след още два щяха да са при Катя. Когато се върнаха от джунглата на „Сийкуест II“, го чакаше съобщение от нея, за удивително откритие, което била направила. Той й се обади веднага и й каза за чичо й. Тя реагира с равнодушие, както той очакваше, но звучеше някак дистанцирано. Джак насочи разговора към археологията. Тя описа накратко какво е открила и му поиска съвет от първа ръка. Това беше добра причина да изтегли графика си напред, но сега се добавяше и неотложност. Веднага се обади да изпратят самолета на университета на летището в Мадрас, където да ги чака зареден с гориво и готов за полет, когато пристигнат след по-малко от два часа.
	— Добре, Джак — подкани го Костас, — довърши историята на прапрадядо си. Досега знам следното: Хауард и другия, ирландско-американския офицер, Уокоп, бягат от джунглата. Предполагам, че случилото се с тях има нещо общо с причината да летим насам сега. И с надписа на онзи саркофаг. Не отиваме просто за да видиш Катя.
	Джак кимна.
	— Добре. Остатъкът от историята. Хауард и Уокоп се връщат със сапьорите на парахода „Шамрок“. Погребали са Беби в джунглата, не до селото, където видяхме възпоменателния надпис. Никой от двамата обаче не е оставил разказ за случилото се. Имаме бележките на лейтенант Хамилтън за престрелка в джунглата и паметта за този ден във фолклора на коя, както ни каза Прадеш. Нищо от Хауард обаче. Неговият дневник свършва внезапно с този ден, на „Шамрок“. Това не се връзва с професионализма му. И най-напред запали сигналната лампа за мен.
	— Може да е опит да се прикрие случилото се с Беби — подхвърли Костас. — Ако наистина е бил застрелян от сапьорите.
	— Мисля, че е нещо повече от това — отвърна Джак.
	— Мисля, че шокът от жертвоприношението също си е казал думата. Каквото са видели от палубата на парахода. После, според мен, са видели и вътрешността на светилището. Каквото видяхме и ние. Тогава всички са учили латински в училище. Знае се, че Уокоп е четял гръцки и латински класици по време на кампании. Мисля, че са видели надписа и че той е станал нещо като договор помежду им. Да не казват на никого какво са прочели. Видели са как земетресението затрупва входа след като са излезли, така че тайната е останала между тях двамата.
	— Какво е станало с тях след въстанието?
	— Уокоп напуска Мадраските сапьори и постъпва в Поземлената служба на Индия, което е една от най-желаните служби за офицер инженер. Прекарва повечето от следващите двайсет години на северозападната граница, като започва в Белуджистан и се придвижва на изток, като прави измервания за Комисията по границата, по това, което става известно като линия Дюрант, и очертава границата с Афганистан. Граничните му означения още са на място, както олтарите на Александър Велики от последните дни. Бил е известен с издръжливостта и способностите си на роден планинар. Маларията, която обаче го застига в Рампа го принуждава да се оттегли рано. След пет години, през които възстановява здравето си в Швейцария, се връща в любимата си Индия, изучава отдалечените долини край границата, облича се с традиционни местни носии и живее с племената. За последен път чуваме за него от Квета, в началото на лятото на 1908 година, когато е на петдесет и пет.
	— А Хауард?
	— Той е последният офицер сапьор останал от Рампа, месеци по-късно, и единственият, който не боледува от малария, вероятно заради детството му в Индия. Смъртта на детето му, само на годинка и половина, в Бангалор, докато самият той е в джунглата, е била ужасен удар. От Хауард са се очаквали големи постижения като войник, но той тръгва по пътя на инженера. Постъпва в Департамента по благоустройство на Индия, после се връща в Англия и работи в Школата за военни инженери в Чатам. Преподава геодезия на младите офицери и е погълнат от академичния живот на корпуса. Става запален привърженик на движението, което евентуално води до появата на универсалния език есперанто. Идеята вероятно се е появила у него вследствие на преживяванията му в Рампа, където не е можел да говори езика коя без преводач. Може да е било нещо като желание за изкупление. Връща се в Индия, след като децата му порастват и отиват да учат в пансиони. Винаги съм приемал, че решението за кариерата му е свързано със сина му Едуард, с нуждата да осигури по-добър дом на децата си в Англия. Сега обаче си мисля, че е имало още нещо. Мисля, че е свързано с онзи ден в джунглата през 1879-а. И нямам предвид това, което са видели в светилището. Имало е нещо друго, което е видял или направил, което го е травмирало. Може би човешко жертвоприношение. Нещо, което е бил безсилен да спре.
	— Не точната представа за прославен воин — каза Костас.
	Прадеш се раздвижи и се прокашля.
	— Мога да му вляза в положението. Най-лошото за един войник е да го изпратят на мисия, за която няма политическата воля или ресурсите, нужни за успеха. Преживявал съм го по време на мироопазващи мисии в Африка. Когато си безпомощен да спреш геноцида. Ако се намесиш, можеш да облекчиш страданията на един човек, но това още повече задълбочава усещането за безсилие. Един от сапьорите ми застреля жена, която беше ужасяващо осакатена. После лицето й го преследваше. Казваше, че всички човешки лица, които дотогава са били една обща изтерзана маса, след това са добили реална индивидуалност, което станало нетърпимо за него. Сънувал кошмари, че всички се спускат към него, питат защо не е сложил край и на _техните_ мъки. Не можа да живее с това и се самоуби.
	Джак погледна Ребека и стисна ръката й.
	— Хауард може да е преживял нещо подобно — каза тихо. — Оцелели са много малко документи за емоционалната реакция при травма от Викторианския период, обаче е ясно, че много мъже, възпитавани в доблест и мъжество, са ставали свидетели на ужасяващи неща. Задържали са в себе си тези преживявания за цял живот и някак са използвали запасите си от кураж, за да ги държат под похлупак до самия край.
	— Спомена, че се е върнал в Индия — каза Костас.
	— Тук историята става наистина интересна — отвърна Джак. — През 1905-а, на петдесет, той най-накрая се връща към истинската военна служба. Става командващ на Кралските инженери в Индийската армия, дивизия Квета, на афганистанската граница, в Белуджистан. Това е едно от най-опасните места в Британската империя и света. Хауард харесва работата си и известно време като че ли компенсира за пропуснатото време. След това обаче, през 1907 година, като полковник, изведнъж взема половин заплата и напуска.
	— Квета… — промърмори Костас. — На мястото, на което е бил и Уокоп?
	— Именно! — възкликна Джак. — Това е гвоздеят на историята. След Рампа пътищата на двамата се разделят. Може би с уговорка в джунглата, те очертават бъдещето си, времето, когато отново ще се съберат. Веднъж се срещат, през 1889, когато Уокоп преминава опреснителен курс в школата по геодезия в Чатам. Дори пишат заедно статия за римските монети в Южна Индия. Трябвало да я представят заедно в Кралския институт на обединените служби в Лондон, обаче Уокоп бил извикан да се върне в частта си. След това двамата се срещат почти двайсет години по-късно, през 1907-а, когато и двамата са пенсионери. Хранят се като почетни гости в полковите столови, запознават се с изследователя Оръл Стийн, прекарват часове на пазара, където разговарят с непознати и се екипират. Тогава, една сутрин през април 1908 година, се обличат подходящо — високи обувки с цинтове, гети, туидени бричове, кожуси от овча кожа, тюрбани, раници, револвери. Двамата възрастни полковници се отправят в последното голямо приключение. Квета е виждала подобни неща и преди. Тибетският прислужник на Хауард, Хуан-ли, им маха за добър път. Бил е с Хауард от години, откакто Хауард е отведен на безопасно място в Тибет по време на Индийското въстание. Не чуваме нищо повече и за Хуан-ли. Двамата полковници се отправят през Боланския проход към Афганистан и изчезват в планината. Никой повече не чува за тях.
	— Страхотно — каза Ребека. — Като в „Мъжът, който искаше да е крал“ на Киплинг. Сега знам защо си сложил тази книга най-отгоре на купчината в „Сийкуест“, татко. Двама британски войници изчезват в планината, за да търсят съкровище.
	— Съкровище? — учуди се Костас.
	— Мисля, че Ребека е на крачка пред нас — каза Джак.
	— Треска от стария пън — подхвърли Прадеш и се ухили.
	— Какво ги е привлякло в Афганистан? — попита Костас.
	— Приключения. Война. — Прадеш отвори малко куфарче в скута си.
	Вътре имаше редица от осем медала — три фино изработени звезди вляво и три медала за отлична служба вдясно, на два от които бяха добавени множество пластини от различни кампании.
	— Това са медалите на Уокоп. Преди да изчезне е завещал всички свои военни принадлежности и отличия на столовата на Мадраските сапьори, с инструкция да бъдат продадени на търг на младите офицери, а приходите да бъдат дарени за благотворителност. Като млад офицер преди Рампа, той е бил в Мадрас по време на ужасния глад от 1877-а и преживяното оставило дълбоки следи в него. До 1924-та, когато започва следствието за изчезването на двамата и те са обявени за мъртви, почти няма интерес към медалите. Оттогава събират прах в складово помещение в Бангалор. Реших, че е редно да са в стария щаб на Поземлената служба на Индия, където ще бъдат изложени заедно с други реликви, останали от други пионери. Тези мъже ще бъдат запомнени с това, че са посветили живота си на картографирането на Индия и подобряването на благосъстоянието на хората. Техните индийски и пакистански наследници ще ги помнят с гордост и преклонение. Вълнуващо е.
	— Щабът е в днешен Пакистан? — попита Костас.
	— Това е още една причина да дойда с вас до Киргизстан — отговори Прадеш с усмивка. — Към базата на коалицията в Бишкек е командирован контингент пакистански сапьори. Аз лично купих медалите по условията на завещанието на Уокоп и се погрижих парите да отидат за благотворителност. Сега ще предам медалите на командира на пакистанските сапьори и той ще ги изпрати в музея.
	— Мислех, че сте във война — каза Костас.
	— Във война са страните ни. С майор Сингх сме близки приятели. Двамата бяхме командировани на учебно картографиране в джунглата като курсанти в Школата за военни инженери в Чатам. Така научих за края на кариерата на Хауард и Уокоп, от тамошните архиви. Когато Джак спомена интереса си към въстанието в Рампа, бях изненадан. Нямах представа, че е потомък на рода на Хауард.
	Костас се вгледа в медалите.
	— Тези двата вдясно, с пластините. Те са за различни кампании, нали?
	Прадеш кимна.
	— Това са медали за служба в индийската армия, а пластините са за кампаниите в Хазара, Уазириста, Тира. Като офицер геодезист Уокоп е участвал в почти всички експедиции по афганистанската граница през осемдесетте и деветдесетте години на деветнайсети век.
	— Но няма пластина за Рампа — каза Джак.
	Прадеш поклати глава.
	— Властите са обявили въстанието за граждански смут. Било е въпрос на политика случилото се да се потули. Никой не е искал да популяризира този бунт толкова скоро след Индийското въстание. Споразумели са се да го смятат за активна служба във военните досиета, но не са давали медали за участие.
	— А този? — Костас посочи третия медал.
	— Това е за Афганската война от 1878-а до 1880-а. Уокоп е участвал като помощник-инженер към корпуса, преди да го изпратят в Рампа. — Вдигна медала и го обърна.
	Очите на Костас светнаха.
	— Слон!
	Джак се усмихна на Прадеш.
	— Трябва да се извиня заради приятеля си. Побъркан е на тема слонове. Намерихме слонове под вода, в Египет.
	— Под вода? — Прадеш го изгледа изненадано. — Правилно ли чух? Открили сте слонове под вода?
	— Ще ти разкажа друг път.
	Ребека протегна ръка и докосна медала.
	— Прилича на Ханибал в Алпите — каза тихо. — Майка ми го каза веднъж, когато се срещнахме, и направих рисунка. Значи са използвали слонове и в Афганистан. Страхотно!
	Джак й се усмихна и погледна медала. Беше красив, окачен на червена и зелена лента. На предната страна беше изобразена кралица Виктория, императрица на Индия. На задната — колона в марш, а отзад се виждаше слон, който носи разглобено полево оръдие. На фона се извисяваше планинска верига, а отдолу думата АФГАНИСТАН и годините 1878-79-80. Такъв медал би получил и Джон Хауард, ако се бе присъединил към Киберския полеви корпус, както е било предвидено. Ако въстанието в Рампа не се е проточило с месеци повече от очакваното и ако не се е оказало, че само той сред офицерите може да устои на треската, ако синът му, Едуард, не се е разболял и ако друг офицер не е предложил да го смени в Афганистан, за да може той да е близо до семейството си. Този жест на съчувствие се бе оказал безпредметен, защото Едуард беше починал много бързо, още докато Хауард все още е бил в джунглата. За Джак медалът сякаш беше олицетворение на всички странности на съдбата и на скръбта от загубата. Много офицери сапьори бяха загинали в Афганистан. Ако Хауард бе отишъл там, може би нямаше да има причина да са тук днес.
	Костас изведнъж видя нещо и притисна нос към стъклото на илюминатора.
	— Дявол да го вземе! Какво беше това?
	Проследиха погледа му. Пунктирана линия червени светлини прорязваше мрака долу.
	— Въздушен удар срещу планински склон — отговори Прадеш. — Американски или британски военни самолети, може би пакистански. Летят ниско. Летим над талибанска територия. Бандитски район.
	— Имаме ли някакво противодействие? — попита Костас и погледна Джак тревожно. — Противорадарни отражатели?
	— Летим високо, над десет хиляди метра. Талибаните нямат оръжие, с което да ни достигнат. През осемдесетте, американците снабдяваха муджахидините само с ракети „Стингър“ и запасите им вече са почти напълно изчерпани.
	— Да — отвърна Костас. — Забравих. Ние въоръжихме тези типове.
	— Преди да дойдат руснаците, в Афганистан е имало само стари британски оръжия, останки от Голямата игра — отвърна Прадеш. — Карабини „Лий-Енфийлд“, „Мартини-Хенри“, дори „Енфийлд“ от шейсетте години на деветнайсети век. Правели са собствени имитации, така наречените „киберски пушки“. Тези оръжия още се срещат и в никакъв случай не бива да бъдат подценявани. Афганистанците са били отлични стрелци със собствените си, изработени у дома оръжия, кремъклии. С британските карабини са били превъзходни. Тази страна е страна на снайперисти — огромни терени с множество възвишения, удобни за заемане на позиция. Традиционните афганистански стрелци презират талибанските наемници, които изсипват дъжд от куршуми с калашниците си, докато крещят джихадистки лозунги. Презират ги, защото стрелят лошо, но и заради уахабитския им фанатизъм. В афганистанското общество насилствената смърт е навсякъде, но в рамките на някаква почтена традиция. Никой афганистански воин не иска да умре. Той презира самоубиеца терорист. Ненавижда фундаментализма. Манталитетът на мъченици и автоматът „Калашников“ — това са двете слаби места в защитата на талибаните.
	— Казваш го, сякаш афганистанците могат да спечелят войната вместо нас — каза Костас.
	— Няколкостотин афганистанци планинци, въоръжени със снайпери, могат сериозно да навредят на талибаните. Те просто трябва да бъдат убедени, че талибаните са най-лошият им враг. И трябва да знаят, че коалицията ще остане и след това, за да изградят страната си отново.
	— Ще има доста работа за сапьори — отбеляза Костас.
	— Готови сме за това — отвърна Прадеш ентусиазирано. — С колегите ми офицери проучихме архивите от войната през 1878-а, когато Мадраските сапьори са строили мостове в Киберския проход. Можем да го направим пак.
	Вдигнаха очи, защото вторият пилот излезе от кокпита и кимна на Прадеш.
	— Мой ред да пилотирам — каза Прадеш и стана. — Трябва да актуализирам летателните си часове. Ще се видим после.
	— Татко — Ребека гледаше книгата на коленете си, — има нещо написано с молив, в полето. Сега го забелязах. Едва се чете.
	— Коя е книгата? — попита Костас.
	— „Изворът на река Окс“ на Удс — отговори Джак. — От каютата ми. Била е на Хауард.
	— О, да. Интересни неща за рудничарството.
	— Докато всички дремехте, стигнах до мястото, където разказва как е открил мините за лапис лазули — каза Ребека. — Невероятно интересно е. Прилича на приключенски роман. Пише, че там имало три качества лапис лазули. — Прочете един пасаж на глас: — „Има нийли, или цвят индиго, аслани, или светлосин, и сувси, зелен“. Пише, че нийли бил най-ценен, „най-наситените цветове се откриват в най-тъмните скали и казват, че колкото е по-близо до реката, толкова по-чист е камъкът“.
	— Нийли — повтори Костас. — Звучи като ниело, от надписа в гробницата.
	Джак кимна.
	— Това е една и съща дума, на пущу и на латински. Вероятно с индоевропейски корен. Ако съм прав, скулпторът от джунглата, този, който е вдълбал надписа, наистина е бил в мините в Афганистан. Това, че е избрал тази дума за „тъмен“, може би показва, че е бил в контакт с местните, които са окачествявали лапис лазули по този начин. — Наведе се към Ребека. — Къде е бележката в полето, за която спомена?
	— До абзаца, който току-що прочетох.
	Джак се вгледа.
	— Права си. Не я бях забелязал. Има толкова много други бележки на Хауард в полетата, че тази някак ми е убягнала. — Взе книгата от Ребека и се вгледа в нея под светлината за четене над седалката. — Определено е неговият почерк. Характерен е, макар и едва да се вижда. — Вгледа се и зачете на глас: — „Казано е, че ако събереш перидот и лапис лазули, ще получиш тайната на вечния живот. Трябва да са точните кристали. Древна китайска мъдрост, която ми каза моята ая“. — Свали книгата. — Боже!
	— Перидот и лапис лазули — обади се Костас. — Отново тази комбинация.
	— Коя е неговата ая? — попита Ребека.
	— Бавачката му — отговори Джак. — Гледала го е, когато е бил малък в Бихар, където баща му е имал индигова плантация. Близо до границата с Непал. Била е баба на прислужника на Хауард, Хуан-ли, същия, който ги е изпратил от Квета през 1908 година. По време на Индийското въстание, когато Хауард бил малък, го отвела в Хималаите. По-късно станала бавачка на неговите деца, а след това и на техните. Никой не е знаел на колко години е, но е доживяла до дълбока старост, доста повече от сто. През трийсетте години на двайсети век се оттегля, за да живее в планините на Тибет. Казвала, че предците й са от далече на изток, от Северен Китай. Когато дядо ми бил малък, тя му разказвала истории за Първия император, великия Цин, който обединил Китай през трети век преди новата ера. Казала му също, че е потомка на пазач на гробницата на Първия император. Може да е легенда, но дядо ми бил много впечатлен. Една от другите книги, които ми подари, беше „Записки на Великия историк“, която е история на династия Цин. Тази книга също е била на Джон Хауард и е намерена в кабинета му, след като е изчезнал.
	— Като стана дума за фамилни легенди — попита Костас, — какво ще кажеш за изчезването на Хауард? Разказите за това със сигурност са вълнували децата. Сигурно си се чудел дали с Уокоп не са открили някакво баснословно съкровище и не са живели като крале в някоя скрита планинска долина до края на дните си, точно както в историята на Киплинг.
	— Ами, има една история. Разказвала я жената на Хауард, моята прапрабаба. Никой, освен дядо ми не й обръщал внимание, защото не била добре. Хауард е направил за нея всичко възможно. Щом децата им пораснали обаче, здравето й се влошило. Така и не успяла да преодолее смъртта на първия си син. Сестрите й се грижели за нея, но скоро постъпила в болница. Хауард имал пари от индиговата плантация на баща му и за здравето й не са жалени средства. Едва когато се убедил, че за нея няма надежда, Хауард се връща в Индия. Все пак я е виждал още няколко пъти в Англия, преди да изчезне, като последният път е бил през 1907-а, веднага след като напуснал армията. Отвел я за няколко дни в къща на границата с Уелс. Това, изглежда, е бил кратък промеждутък щастие. Било началото на лятото, красив сезон, и се разхождали по хълмовете. Така си го спомня тя, в момент на просветление, когато дядо ми я посетил в болницата години след това. След като Хауард се среща с Уокоп в Квета, никога повече не е виждал жена си. Тя обаче остава жива още много години, в нейния свят на сенките, чак до 1933 година.
	— Спомняла ли си е други неща? — попита Ребека развълнувано.
	— Казала на дядо ми, че когато затвори очи, се вижда да стои, уловила за ръка сина си, Едуард, на място с искряща красота, като вълшебна пещера. Само че Едуард е по-голям, отколкото е бил, вече момче, а не бебе. След това виждала Хауард, горд млад мъж с униформа и блясък в очите, бащата на Едуард, обичания й съпруг, и малкото момче тичало при него с разперени ръце, и викало „дада“ отново и отново, дума, която не е бил достатъчно голям, за да произнесе приживе. Казвала, че в тези моменти се чувствала на идеалното място и прекарвала много време в болницата със затворени очи.
	Ребека се просълзи и Джак стисна ръката й.
	— Казвала и още нещо. Никой не й обръщал внимание, защото болницата се управлявала от монахини, които смятали, че повтаря някаква религиозна мантра. Казвала, че мъжът й бил тръгнал да търси Сина на Небето.
	— Монахини християнки? — попита Костас. — Сигурно са го казвали на не една и две вдовици.
	— Така си мислели всички. — Джак се наведе напред. Очите му пламтяха. — Освен дядо ми, тогава млад морски офицер. На него му направило впечатление и го запомнил. Петдесет години след това, когато самият той вече беше остарял, ми се обади в училище и ми каза да зарежа всичко и да отида при него. Тогава ми даде „Записки на Великия историк“. Прелиствал я и попаднал на съвсем същите думи. _Син на Небето._ Изведнъж си спомнил, че ги бил виждал някъде. Като морски кадет бил изпратен в Шанхай и пътувал до Сиан, за да разгледа приказната гробница на Първия император. Снимката, която й направил през 1924 година, била една от първите, достигнали Запада. Там видял тези думи, Син на Небето. Това била традиционна титла на китайския император.
	Ребека избърса очите си.
	— Помня ги! Изложбата за теракотените воини!
	— Има и още — продължи Джак. — Дядо ми изрови старите му чертежи на голямата погребална могила, може би колкото Хеопсовата в Египет, все още неразкопана и непроучена, години преди да бъдат открити воините от теракота. Гробницата на Първия император, _Шъхуанди_, Син на Небето. Прочете ми пасажа от „записките“, в който се описва какво има вътре. Баснословните съкровища, миниатюрно копие на света, погребалната камера, украсена така, че да представя небесата, така че най-силната от всички светлини да пада върху саркофага. Тогава започнал да разсъждава. Повика и мен. Жената на Хауард вероятно не е искала да каже „син“ на небето, а „скъпоценност“ на небето. Слънцето, най-силната светлина, която би могла да осигури безсмъртието на императора. Най-голямата небесна скъпоценност. Това е имала предвид. Хауард й е казал, че отива да търси приказна изгубена скъпоценност.
	— Знаех си — ухили се Костас. — Пак лов на съкровища.
	— Всичкото това… — каза Ребека тихо — как ти е дошло наум… Страхотно!
	Джак въздъхна.
	— Просто отворих един стар скрин и го оставих да си излее душата.
	Червената сигнална светлина над тях замига. Джак погледна предпазния колан на дъщеря си, после през илюминатора навън, към сивата светлина на зората. Спускането към летището на Бишкек не мина гладко, защото имаше странични течения. През пролуки в облаците видя земята — плоска сумрачна пустош — и периметъра на пистата. На асфалта бяха паркирани няколко гигантски транспортни самолета С-7 Galaxy, защото транзитната американска база за Афганистан използваше цивилното летище. Двигателите на техния самолет изведнъж форсираха и звукът им стигна до писък. Машината пропадна твърде много във въздушна яма и сега щеше да направи кръг и нов опит за кацане. Джак се отпусна и затвори очи. Чувстваше се достатъчно уморен, за да заспи на мига. Изведнъж в представите му се появи ярка картина на лицето на дядо му, от деня, който бяха прекарали заедно и бяха разглеждали китайските записки. Дядо му му беше разказал за старото като света търсене на вечния живот, за експедициите на Първия император, които трябвало да открият островите на безсмъртните. Тогава Джак беше малък, но каза на дядо си, че един ден и той ще търси такива съкровища. Спомни си думите на стареца, когато се разделяха, последния път, когато бе видял. Каза му, че през живота си е пропътувал повече от милион мили по море и че най-много се е радвал на самото пътуване, а не на местата, към които е пътувал. Сега, години след това, след половин живот, прекаран в търсене на най-големите съкровища на света, Джак смяташе, че го разбира. И си спомняше как дядо му го сбута шеговито и се престори на стар китайски мъдрец. „Пази се от Свещените острови. Търсенето на безсмъртие е задача на глупеца, а Първият император е най-най-големият глупец от всички. Ако се приближиш прекалено, се изправяш пред смъртна опасност“.
	Самолетът се разтърси рязко. Джак стреснато отвори очи. Костас го гледаше втренчено, с някакво шеговито удивление. Джак си представи какво си мисли.
	— Гориш от нетърпение да видиш Катя? — попита Костас.
	— Горя от нетърпение да видя какво е открила — отговори Джак.
	— Татко! — Ребека го погледна насмешка.
	— Добре, добре. Горя от нетърпение да я видя — каза Джак. — Обаче тя е там, при езерото, защото аз го предложих. Посещавам я като учен. Проектът ме интересува.
	— Когато сме при нея, Ребека, само не използвай думата „приятелка“ — подметна Костас. — Ако не искаш да събудиш Чингис хан, който се крие в нея.
	— Стига вече! — изпъшка Ребека. — Какво става тук? Като че ли имате нужда от слизане на земята! С Катя сме жени, можем да си говорим.
	— За щастие — каза Джак и й се усмихна мило — днес няма да видиш Катя. След като открихме онези трупове в джунглата, не смятам да рискувам. Катя беше близка с чичо си и участваше в проучванията му. Щом са убили него, тя също може да е в списъка, а това излага всички около нея на потенциална опасност.
	— Каза ли на Катя за него? — попита Костас.
	Джак вдигна телефона си.
	— Малко преди да излетим.
	— Значи ми казваш, че не мога да дойда? — попита Ребека непокорно.
	— Ще останеш с Бен и Анди в базата и ще им помогнеш с оборудването. След това ще летиш на изток с хеликоптер на американската база до другия край на езерото Исъккул. Там са открити потопените останки. Обещах да проверим и тях, освен че ще видим какво ще ни покаже Катя. Ще помагаш да подготвят оборудването и ще ни чакате.
	— Значи ще пропусна интересното — каза Ребека.
	— Ще бъдеш с екип на американските „тюлени“ — намеси се Костас. — По-интересно от това трудно мога да си представя.
	— Знаеш руски, нали, Ребека? — попита Джак.
	Тя кимна и погледна Костас.
	— Хората, при които майка ми ме изпрати да живея в Ню Йорк, бяха руснаци. Петра и Михаил са избягали през осемдесетте, когато са били в Америка на конференция. И двамата са палеолингвисти. Петра била изпратена от властите да учи в Италия, където се сприятелила с майка ми. Това е било преди да се срещнете, татко. След като Петра се връща в Москва, срещнала Михаил в института по палеография.
	— И там работи Катя, нали? — попита Костас.
	Ребека кимна.
	— Знаех за Катя още преди да се срещнем с теб, татко. Първият път, когато срещнах теб и Костас, беше една вечер, когато седяхме с Петра и Михаил в лятната вила в Хамптънс и гледахме документален филм за Атлантида. Интервюираха Катя.
	— Светът е малък — каза Костас.
	Джак погледна през илюминатора. Изведнъж си даде сметка колко малко знае за дъщеря си. Струваше му се абсурдно, че я познава само от няколко месеца. Въздъхна и се облегна на седалката. Спускаха се за кацане и самолетът се тресеше от турбулентността. Погледна Ребека.
	— Руският ти ще е от голяма полза. Там, където отиваме, на езерото, има руско съоръжение за тестване на подводни бойни устройства, което наскоро беше възстановено на мястото на някогашно съветско съоръжение. Беше истински подвиг да ги убедим да се съгласят да приемат екип на университета ни в зоната с ограничен достъп, а за американските военни това е нещо доста по-сериозно от почивен ден за специалните части след Афганистан. Ще са нужни такт, уравновесеност и чар. Това ще е първата ти официална роля за Международния морски университет.
	— Обаче Костас още не ме е научил да се гмуркам — отбеляза Ребека.
	— Защото на Костас още не му е позволено да те заведе в Хавай — изсумтя Костас.
	— Можеш да управляваш лодката — каза Джак.
	Ребека наостри уши.
	— Каква лодка?
	Джак посочи пода на самолета.
	— Сгъната е в багажното. Съвсем нова — „Зодиак“, шест метра и половина, твърда, надуваема, два двигателя „Евинруд 80“, последен модел джипиес, оборудване за запазване на позиция и профилиране на дъното.
	— Чудесно.
	Джак се ухили на Костас. Колелата на самолета докоснаха асфалта, носът се спусна. Двигателите включиха на реверсивна тяга и Ребека трябваше да извика, за да я чуят:
	— И кога ще те видя?
	— Не знам! — Гласът на Джак вибрираше със самолета. — Зависи какво е открила Катя. Може да се видим и по-късно днес. Може да има известно отклонение.
	— Известно какво?
	— Отклонение.
	Костас погледна съкрушено хавайската си риза, после Ребека.
	— Вече би трябвало да знаеш какво значи това.


>	14.

	Джак и Костас — стояха до езерото — махнаха на армейския камион, който заръмжа на изток, изкачи на ниска скорост наклона и изчезна зад билото. След като оставиха Прадеш и Ребека във военновъздушната база, изтърпяха изтощително четиричасово пътуване от Бишкек, наблъскани в кабината заедно с шофьора, киргиз, и един човек охрана. Американският военен хеликоптер „Чинук“, който трябваше да ги докара дотук, се бе повредил и вместо да чакат в Бишкек и да рискуват да изгубят цял ден, те предпочетоха да се качат на военен камион, пътуващ до тестовия полигон край езерото с доставки. Очакванията на Джак се бяха повишили през последния час, докато камионът пъплеше към езерото, заради удивителния пейзаж, прорязан от каньони и хребети, оформени от буйната река, изливала се някога от езерото, а сега дооформяни от вятъра. Представяше си мислите на древните търговци, осмелявали се да преминат прохода, след като са били наясно, че зад всеки завой може да ги дебне шайка разбойници, готови да ги убият като толкова много по Пътя на коприната преди тях. След това камионът се изкачи на последното възвишение и видяха пред себе си Исъккул и покритите със сняг върхове на планината Тяншан, обградила отсрещния бряг. Шофьорът спря рязко и посочи през осеяно с камъни поле към самотна киргизка юрта. Благодариха му и скочиха от кабината, след това метнаха раниците на гърбовете си и тръгнаха през камънаците. Джак започна да вижда нещата, които толкова бяха увлекли Катя — извити заоблени очертания по скалите. Спря пред една и опря длан върху очертанията. Опита да почувства ръката на скулптора отпреди две хиляди години.
	— Гробище? — попита Костас зад него. — Приличат на надгробни камъни.
	— Възможно е — отвърна Джак. — Но има и много шамански символи. Това продължава с километри. Камъните са се свличали по склоновете и са оставали долу, край брега на езерото. Катя смята, че най-ранните петроглифи са от бронзовата епоха, към края на второто хилядолетие преди новата ера, но номадите са оставяли надписи тук през периода на древния Път на коприната, до края на първото хилядолетие от новата ера. Наред с номадите, търговците също са минавали през това каменно поле в източна или западна посока в продължение на хиляда години и повече, и са спирали тук, след като са се измъквали невредими от прохода или преди да рискуват да тръгнат по него. Освен номадско изкуство има шанс да открием нещо наистина удивително — надписи на бактрийци, согдианци, персийци и така нататък. Тъкмо тези търговци са осигурили на този път място в историята, а почти не са оставили следи. Всяко откритие би било много ценно.
	Джак засенчи очите си и огледа осеяното с морени поле, от езерото назад, към началото на прохода. Късното следобедно слънце светеше в очите му и той не успя да види много — слънчеви отблясъци по загладените от водата повърхности на морените, сенки, където бяха овразите и клисурите. Човек много лесно би могъл да се изгуби тук и много лесно можеше никой да не го намери, никога.
	— Ето ги — каза Костас. — Виждам Катя. Да вървим!
	Костас изглеждаше странно не на място с широките си бермуди, възголямата хавайска риза, планинските високи обувки и тъмните очила, но беше изненадващо пъргав и скачаше умело от камък на камък. Стигна до висок мъж с филцова шапка, който правеше нещо между камъните, и се ръкува с него. След малко и Джак стигна при тях и също се ръкува. Мъжът беше горе-долу на неговата възраст, с поразително сини очи, с лице, изсечено от слънцето и вятъра, както на хората от степите. Зад него се появи Катя, която също бе започнала да се слива с околността. Погледна Джак, но изражението й не издаваше никакви емоции. Обърна се към мъжа и каза:
	— Запознайте се с Алтамати. Куратор на музея на петроглифите на открито Холпон Ата. Освен родния си киргизки знае руски и няколко афганистански диалекта, но едва сега започва да учи английски. Има опит като водолаз от съветския флот. Иска да участва в подводните проучвания в източния край на езерото. Споменах ти за него, Джак.
	— Къде е музеят? — попита Костас.
	Катя размаха ръка.
	— Намираш се в него. Това е може би най-големият музей на света. И най-слабо финансираният. На практика за него се грижи само един човек.
	Джак погледна Катя. Беше с военни маскировъчни панталони и тениска в цвят каки, а предмишниците й бяха изпоцапани със засъхнала кал. Дългата й черна коса беше вързана на тила, а лицето й беше силно загоряло от слънцето, което бе подчертало скулите. Изглеждаше по-уморена и обрулена от времето, отколкото преди три месеца, когато я бе видял на конференцията, но загарът й отиваше. Джак знаеше, че майка й произхожда от този район, а лицето й беше като на местния до нея.
	— Вече споменах на хората си за Алтамати — каза Джак. — Веднага щом хеликоптерът може да излети Бен и Анди ще долетят от Бишкек право в старата съветска база в източния край на езерото. Американците вече са задвижили нещата там и искам водолази във водата веднага, за да видим какво можем да направим. Ребека ще дойде с тях.
	— Дъщеря ти е с теб? — попита Катя.
	Джак бе казал на Катя за Ребека за първи път на конференцията.
	— Щях да я доведа тук, но не и след случилото се в джунглата. Това място също може да се окаже рисково. Освен това ще има достатъчно занимания покрай момчетата до езерото. Това е първата й експедиция с университета и искам преживяването да е позитивно, особено след като загуби майка си толкова скоро.
	— Очаквам с нетърпение да се запознаем — каза Катя.
	— Механиците смятат, че хеликоптерът няма да може да излети поне още ден. Надявам се да се доберат дотам навреме, за да подготвят всичко, докато пристигнем ние. За последен път се гмуркахме в Египет, преди седмица. Никога не съм се гмуркал в езеро в Централна Азия. Нямам търпение да опитам.
	— Аз може и да пасувам, докато не измеря водата с гайгеров брояч — каза Костас и разтри брадясалата си физиономия. — Четирийсет и повече години изпитания на торпеда и подводни апарати. Имам представа как са захранвали оборудването си. Това беше темата на магистърската ми работа в Масачузетския технологичен институт.
	— Най-големият проблем са старите съветски станции за ранно предупреждение по върховете на планините — каза Катя. — Те са с атомно захранване, за да бъдат оставяни без човешко присъствие. Местните са ги разграбвали и са се прибирали у дома с джобове, пълни с уран. Умирали са до седмица. Кошмарът е, че тези неща още стигат до черния пазар. Заради това американците толкова настояват да прочистят старата военноморска база. Проблемът не е толкова грижата за природата, колкото войната срещу тероризма.
	На Джак му се стори, че в далечината вижда да проблясва светлина. Вдигна поглед към осеяния с морени склон зад тях. Би могло да е отражение на стъкло или метал или просто зрителна илюзия. Засенчи очите си от слънцето и отново се вгледа, после се обърна към Катя:
	— Има ли някой друг тук?
	— Мяркат се овчари, някой и друг ловец понякога, който изчезва нагоре и не се появява повече. — Обърна се към Алтамати и му каза нещо на киргизки. Той проследи погледа на Джак нагоре по склона, после отговори бързо на Катя. — Алтамати има орлови очи — каза тя. — Твърди, че е видял пара от издишване на кон рано тази сутрин, когато е било студено. Далече нагоре по склона. Ловците понякога се задържат наоколо с дни. Чакат елени.
	— Сигурна ли си, че е ловец? — попита Джак.
	Катя го изгледа.
	— Кой друг може да е според теб?
	— Имате ли оръжие? — попита Костас.
	— Алтамати има стар служебен пистолет „Макаров“ и карабина SKS, която е взел от старите складове на флота, когато се разпадна съветската империя. Ходим на лов заедно. Дивечът е добавка към овнешкото, което е основна храна по тези места.
	— Бях забравил — промърмори Костас. — Палеонтолог, който разбира от оръжия.
	Катя посочи няколко скали, над които се виждаше покривът на трактора, на около петдесет метра.
	— Хайде — подкани ги. — Светлината в момента е идеална, точно както вчера, когато ги намерихме. И Алтамати е оставил яхния да къкри в голямо гърне край юртата. Тази вечер ви чака традиционно киргизко пиршество.
	— Умирам от глад — каза Костас. — И знам, че Джак адски обича овнешко.
	Джак го изгледа убийствено. Точно от това се ужасяваше. Би могъл да погълне буквално всичко, но не и овче. Няколко години като дете бе живял в Нова Зеландия и му бе предостатъчно. Оттогава му се повдигаше дори от миризмата. Знаеше, че е особено важно да се справи с проблема. Мъжеството му беше под въпрос. Усмихна се на Алтамати, после последва Катя. Почвата беше твърда, спечена като тухла, и само отделни туфи груба растителност се мяркаха между скалите. Сякаш море от камъни и кал се бе свлякло от планината и се бе втвърдило. Джак се вглеждаше в морените, но имаше още и още, а върху някои се забелязваха вдълбани криви линии, на места дотолкова ерозирали, че едва се забелязваха. Спря, за да огледа една, а Костас мина бързо край него и настигна Катя.
	— Исках да ти кажа… — започна Костас тихо. — Ужасно съжалявам за чичо ти!
	Катя го погледна и кимна, без да отговори. Продължи напред и тримата я последваха мълчаливо между скалите, докато стигнаха до трактора. Костас закова на място и се стъписа като малко момче, на което са връчили мечтания подарък.
	— Четири шейсет и пет! — възкликна със страхопочитание. — „Нюфийлд“, четири шейсет и пет! Заради тази машина станах инженер! Веднъж се хванах на работа за лятото в Канада, в една ферма. Този беше първият четирицилиндров дизелов двигател, който съм разглобявал.
	Алтамати отвори капака на мотора и двамата се вторачиха вътре. Костас погледна Джак и каза:
	— Мисля, че намерих връзка с този симпатяга. Струва ми се, че току-що открихме общ език.
	— Няма начин — отряза го Джак. — Не сме дошли тук, за да разглобяваме трактори.
	Костас въздъхна, тупна тъжно Алтамати по рамото и последва Джак до една скала на няколко метра от тях, пред която Катя беше коленичила. Виждаше се къде е била вързана за трактора, за да я изтегли, и още една, срещу нея, която още беше частично заровена. Около двете морени имаше разкопан периметър от около два метра. В центъра бяха подредени внимателно почистени по-малки камъни, на купчина около метър широка и около два дълга. Джак клекна и се вгледа в знаците върху наскоро разкрития камък. Знаеше, че Катя го е повикала тук заради него.
	— Проклет да съм! — промърмори стъписано.
	— Пак скален надпис — каза Костас. — Изглежда по-запазен от другите.
	— Не просто скален надпис — отвърна Джак. — Това е нещо фантастично! — Беше едно да го чуе по телефона от Катя и съвсем друго да го види с очите си. Усещаше силата на миналото, докато го докосваше. _Латински букви._ Същият номер като онзи от светилището в джунглата. XV AP. Петнайсети, Apollinaris.
	Костас клекна до Джак.
	— И римският надпис от пещерата в Узбекистан, който е снимал чичото на Катя.
	— Определено е същият скулптор — каза Катя. — Снимах този и го сравних с надписа от пещерата. Има характерен начин, по който оформя прави горните елементи на буквите — обръща длетото от другата страна и прави триъгълник.
	— Гражданин-войник — промърмори Джак. — Човек, който помни занаята си и продължава да го практикува старателно. Към него са се обръщали, когато са искали да направят надпис.
	— В пещерата в Узбекистан надписът е неформален, струва ми се — каза Катя. — „Лициний беше тук“. Може би в тази пещера са смятали, че наистина са намерили убежище, след като са избягали от Мерв. Там пустинята на Узбекистан преминава в предпланините на Централна Азия. Оттам Пътят на коприната следва клисурите и планинските проходи, които в края на краищата водят до това място. Този надпис тук до езерото обаче има друга цел. Първият ред едва се различава, но името е друго, мисля, че е Апий. Погледнете и тези две букви, най-долу.
	— DM — прочете Джак и докосна буквите. — Dis Manibus. Това означава „предаден на Дис“, бога на долния свят. Погребален надпис. — Погледна купчината камъни между двете морени. — Това е гроб.
	Костас огледа надписа.
	— И този символ… Това е орел на римски легион, нали? Не видяхме ли същия в светилището в джунглата?
	— Това е същият легион — отвърна Джак.
	— Точно това си мечтаех да открием — добави Катя. — Погребение на човек, умрял тук или в прохода долу. За някои мястото е означавало спасение и радост, възстановяване преди следващия етап от пътуването. За други е означавало смърт. Вероятно сред търговците — персийци, бактрийци, согдианци, китайци — е имало много смъртни случаи. _Обаче римлянин!?_ Удивително е.
	— Открихте ли нещо заровено в гроба? — попита Костас.
	— Погребението е извършено набързо, както може да се очаква — отговори Катя. — Земята тук е твърда като камък и няма достатъчно дърва, за да се изгори тялото. Било е затрупано с камъни или пръст. Надписът не би отнел повече от час на опитен каменоделец.
	— Опитен каменоделец? — каза Костас. — Сигурно ли е това?
	— Няма съмнение. — Джак прокара пръсти по буквите. — Някак е успял да се снабди с длето с нужната ширина и е бил съвсем наясно как да работи с него. Познавал е характеристиките на този вид камък, така че да направи надписа, без да разруши повърхността. Бил е това, което предположих в светилището в джунглата. Гражданин-воин.
	— Смяташ, че е същият? — попита Костас.
	— Да почакаме да видим какво още ще ни покаже Катя.
	Катя го погледна, пое дълбоко дъх и посочи дървен сандък за находки, оставен на земята.
	— Почвата е силно алкална и костите би трябвало да са изчезнали отдавна. Когато обаче тракторът отмести скалата, открихме това.
	Дръпна парчето плат, с което беше покрит сандъкът. Костас подсвирна.
	— Това е някакво оръжие.
	Вътре имаше великолепно острие на алебарда с отвор за пръта, сребристо на цвят, на места потъмняло заради окисляването. От едната страна беше зловещо извито и стърчеше на двайсетина сантиметра от средата, а от другата — по-тясно, наподобяващо бръснач.
	— Виждал съм такава в Британския музей! — възкликна Джак. — От края на периода на Воюващите държави и първите години на Западна династия Хан?
	Катя кимна.
	— Острието, напомнящо бръснач, наподобява по пропорции мечовете от периода на Хан, които пък приличат на японските самурайски мечове.
	— Това не е ли бронз? — попита Костас. — Не е ли старо за нас?
	Катя поклати глава.
	— Не непременно. Желязото се появява в Китай през пети век преди новата ера, а ранният чугун е крехък, така че продължавали да използват бронз. И този бронз е покрит с хром, което прави острието по-здраво и по-трайно.
	— Оръжие като това може да е било ценено и предавано от поколение на поколение — каза Джак и докосна острието. — Може би е направено в ранния период на Хан, не много след времето на Първия император. Вероятно обаче е било използвано и е оцеляло два века и повече след това, до периода, през който смятаме, че тези римляни са били тук.
	— Какво прави тук обаче такова престижно китайско оръжие? — попита Костас. — Минаващ китайски воин го захвърля в римски гроб? Нещо не ми е ясно. — Погледна Катя и тя отвърна на погледа му. Очите й светеха. — О… — изпъшка той. — Познавам този поглед. Така ме гледа и Джак понякога. Означава, че си открила още нещо.
	Катя взе малък поднос за находки, оставен до сандъка.
	— Алебардата беше в средата на гроба, сякаш оставена върху гърдите на тялото. Тези двете бяха там, където би трябвало да е била главата.
	На подноса видяха две монети, една сребърна и една позеленяла от окиси, диск с квадратна дупка в средата. Джак взе сребърната монета и я вдигна на избледняващата слънчева светлина.
	— Това е сребърна тетрадрахма на Александър Велики!
	— И не е пускана в обращение — отбеляза Катя. — Като онези римски монети от Южна Индия, за които ми разказваше, които са използвани като ценни метали.
	Джак подаде монетата на Костас. Видяха лика от едната страна. Александър с лъвска грива на главата, класическата форма, внезапно превърнала в реалност идеята за пътешественици от гръко-римския свят, стигнали толкова далече на изток, до самите граници на Китай. Костас завъртя монетата, вгледа се в портрета и отново доби озадачен вид.
	— Ако добре си спомням историята, Александър Велики е живял в края на четвърти век преди нашата ера. Това прави сто години преди Първия император и триста години преди римляните. Тук би трябвало да има стари гръцки монети, стигнали някак до това място и използвани като скъп метал за размяна или украшения. Те обаче щяха да са изтрити от употреба. — Погледна надписа върху камъка, после отново монетата. — Означава ли това, че тук нямаме римлянин, а войник на Александър Велики?
	— Прочете ли „Перипъл на Еритрейското море“? — попита Катя.
	— Пътеводителя за търговци? Първи век преди новата ера, египетски грък. Започвам да ставам експерт.
	— Там пише, че древни гръцки монети още могат да се намерят в Баригаза, точно както предполагаш ти — каза Катя. — Разполагаме и с редовете от „Перипъла“, които Хибермайер откри в Египет и в които се говори за легионерите на Крас. Джак спомена това по телефона. Конкретно се споменава олтар на Александър, край който са минали по пътя си на изток. Трябва да е бил в Узбекистан, близо до пещерата с надписа за Петнайсети легион. Римските войници вероятно са слушали легендите за изгубеното съкровище на Александър. След като са стигнали до бруления от вятъра олтар в пустинята и са видели планините на Централна Азия да се мержелеят напред, вероятно вече са се били откъснали от преследвачите от Мерв и са имали възможност да починат малко. Какво са направили? Започнали са да копаят, да търсят. Ако Александър си е дал труд да строи олтар, вероятно е оставил и жертвени дарения, а какво по-добро дарение от сечени монети с неговото собствено изображение? Мисля, че римляните може да са открили тази монета там и да са я взели със себе си.
	Джак взе монетата от Костас и я обърна.
	— И са я сложили върху очите на трупа като дар за Харон, лодкаря, който прекарва мъртъвците през Стикс.
	— А другата монета? — попита Костас. — На другото око? Прилича ми на китайска. Какво ще кажеш за нея, Катя?
	Тя взе втората монета, с квадратната дупка в средата.
	— На нея има три китайски символа, един вдясно от квадратната дупка, два вляво от нея. Това е монета от времето на династия Хан, _ушу_, което значи пет зърна, равни на четири грама, същото тегло като гръцката драхма или римския денарий. Произведени са милиони такива и се срещат често в китайска Централна Азия.
	— Можеш ли да определиш дата? — попита Костас.
	— Символите вляво са символите на императора на власт, които за китайците са били толкова характерни, колкото и смяната на портрета за римляните. И точно както и в Рим, всеки нов император е опитвал да замени съществуващите монети със свои. Символните монети като тези, без стойност като злато и сребро, биха били безполезни с името на бивш император и дори е било опасно да намерят у теб такива. Така че тази монета едва ли е била в обращение след царуването на този император. Това е император Чен от династия Хан, който управлява от около 32 до 5 година преди новата ера.
	Джак издиша бавно и каза тихо:
	— Идеално. Това съответства много добре на предположенията ми за бягството на легионерите на Крас през 19-а или 18-а година преди новата ера, десетина години след възкачването на Август, около времето, когато той договаря мир с партите и връщането на орлите на изгубените легиони.
	— А как нашите избягали римляни са се сдобили с китайската монета? — попита Костас.
	Джак присви устни.
	— Вероятно са били отчаяни мъже, обучени убийци, които няма какво да губят. Били са освободени от всякакъв морал след като са загубили орлите при Кара и са изтърпели години мъчения и трудности в плен на партите. Може дори да са откраднали тяхно злато, когато са избягали, но при всички случаи е трябвало да се хранят. Търговците по Пътя на коприната са носели всичко необходимо за дългия преход. Римляните биха плячкосали всеки керван, на който попаднат, може би са избивали всички, може би са вземали пленници, за да ги водят, тъпкали са се с храна и вино, прибирали са всичко ценно, което биха могли да носят. Тази монета може да е била в дисагите на някой нещастен согдиански търговец. Тя обаче не е имала стойност сама по себе си и затова не е било проблем да я оставят в очите на покойника, за да удовлетворят Харон и да улеснят преминаването на другаря им в отвъдното.
	— Ами алебардата? — попита Костас. — Това е доста по-голяма жертва.
	— Воините винаги са били погребвани с оръжията им — отговори Джак. — Когато са изгубили орела си, легионерите са имали само самите себе си и вероятно са мечтали отново да маршируват до мъртвите си другари в Елисейските полета, с високо вдигнати глави. Дори да означава опасност за собствената им отбрана, не биха погребали свой другар без оръжие за задгробния живот. Дори оръжие, което е толкова различно от нормалното въоръжение на легионера.
	— Значи смяташ, че и то е ограбено от търговец? — попита Костас.
	— Римляните биха се въоръжили с каквото намерят — отговори Джак. — Мечове и копия за пробождане биха били предпочитани за тях, като легионери, но всичко би им свършило работа.
	Костас докосна с пръст извитото острие.
	— Това не прилича на оръжие на търговец.
	— По Пътя на коприната са се движели и други, не само търговци — обясни Катя. — Наемници, привлечени като охрана на керваните. Шайки разбойници, дебнещи керваните като хищници. Тук е било като Дивия запад в Америка. В степите, в планините е било най-трудно за външни хора и са оцелявали само най-жестоките банди. Не са знаели какво е милост. Имало е и други.
	— Воини от Изтока — Джак погледна внимателно Катя. — Воини с татуировки, изобразяващи тигър.
	Катя го стрелна с поглед, после пак се съсредоточи върху алебардата.
	— Имало е банди убийци по тези места, но също така и шайки от Китай, от самата империя. От тях са се страхували най-много, защото са били отлично въоръжени и екипирани, на коне, и при нападенията им винаги се е чувал ритъм на барабани. Вероятно са изглеждали непобедими. Номадите, които живеят по тези места, народът на майка ми, до ден-днешен изпитват ужас, когато чуят барабанен ритъм. Дори и аз го усещам, ако оставя въображението си без контрол.
	— Значи китайците са нападали собствените си търговци? — попита Костас недоверчиво.
	— За да разбереш защо, трябва да си наясно с природата на китайското общество. Империята е била тоталитарна държава, вгледана навътре, към себе си, своя собствена вселена. Маниаците на тема контрол винаги имат нужда от граница между света, който контролират, и външния свят, който буди страх и е отхвърлян. Няма неясни средни положения. Когато гледаш Великата китайска стена, помни този начин на мислене. В екстремни случаи границата действа като стена на затвор и контролиращият пуска пипалата си, за да върне всеки, който пристъпи навън. В определени периоди точно това се е случило и в Китай.
	— Как тогава китайските търговци са търгували по Пътя на коприната? — попита Костас.
	— Не са. Поне не официално. Хората от Централна Азия и Западен Китай си приличат и дръзките китайци са можели да преминават незабелязано. Може би са се движели дегизирани с групи согдианци. В копринената търговия е имало сериозни печалби и изкушенията за китайските търговии сто на сто са били големи.
	— Значи, казваш, че са ги преследвали?
	Катя кимна.
	— Обаче тази монета има и друга страна. Китайският елит се е радвал на лукса си. Както всички мегаломани, китайските императори също са били жертва на човешките изкушения. Някои ценни суровини е можело да бъдат доставени само от чужбина, като скъпоценните камъни — лапис лазули, перидот. Императорите са си затваряли очите пред търговията, стига търговците да остават невидими. Ако обаче за някой се _разберяло_, че е нарушил забраната, наказанията са били жестоки. „Записките на Великия историк“, китайските имперски анали, са пълни с разкази за кривнали от пътя синове и племенници, търсили щастието си другаде и сключвали пактове с външни сили. В този смисъл китайските монархически династии не се различават по нищо от другите, но са уникални в стремежа си да върнат всеки, който опита да се махне, и да го накажат. — Катя посочи оръжието в сандъка. — Тази алебарда е китайско имперско оръжие, ценено както се цени офицерска сабя. Подобно оръжие не може да бъде в ръцете на обикновен водач на кервани. То е донесено тук от китайски воин.
	— Как тогава този римлянин се е сдобил с него? — попита Костас.
	Катя го изгледа.
	— Това ще е спекулация на базата на спекулация, нали? Имаме група римляни, отчаяни мъже, избягали пленници, закоравели бивши легионери, тръгнали на изток. Броят им намалява непрекъснато. Били са атакувани отново, може би в прохода зад нас. Нападателите не са били поредната разбойническа банда, а страховити воини, сериозен противник. Римляните са се били добре и са пленили някои оръжия. Но ги притискат. Един от другарите им пада и те го погребват. После продължават на изток.
	— Ако нападателите им са били китайци, защо са преследвали римляните?
	— Ще се върнем малко назад, ден или два — каза Катя. — Представи си група согдиански търговци, които карат коприна. Прекосили са езерото и пътуват на запад. Оставят лодките тук и се прекачват на камилите, които ги очакват. Тръгват през прохода. Скоро след това ги напада шайка разбойници, които са много по-лоши от всичко, което са виждали. Римляните. Търговците са изклани, с изключение на един, който трябва да ги преведе през прохода. Търговецът, когото са оставили, не е согдианец. Той е китаец. Следят го, защото е кривнал от правия път.
	— С нещо, което не би трябвало да е у него — изсумтя Джак. — С това, което научихме от надписа в светилището. Някаква скъпоценност.
	Катя впери в него пронизващ поглед, а Костас посочи сандъка.
	— Нещо друго, което да ни покажеш?
	Катя вдигна друг поднос.
	— Открихме нещо наистина фантастично. Пазех го за накрая.
	Вдигна плата и видяха нещо като почерняла топка, като кора от плод, смачкана и оставена да изсъхне.
	— Това е камилска кожа. Местна, бактрийска камила — каза тя възбудено. — Не е щавена, одрана е от току-що убито животно. Алтамати казва, че номадите напояват кожата в урина, за да остане мека. Още може да се долови миризмата. Вероятно заради това е оцеляла под скалата, където би трябвало да са били краката на трупа. — Отвори бележника си и им показа скица, която сякаш беше на нещо от сгънати парчета хартия, с много триъгълници и ромбове.
	— Взех това от доклад от разкопки на крепост на легион на границата с Германия — обясни тя. — Римски войник, научен да прави дадено нещо по един начин, винаги ще го повтаря, особено ако става дума за такъв изпробван и изпитан модел.
	Костас се вгледа.
	— Добре, Катя. Предавам се.
	— Незаменимата камила — каза Джак и се усмихна широко. — Първото нещо, което ще си помисли един римски легионер, който има нужда от снаряжение, при вида на камила, не е, че е нещо, което може да язди или да товари с багаж, а че е открил източник на кожа за сандали.
	— Сандали! — възкликна Костас. — Разбира се! От онези с връзките.
	— Казват се калиги — каза Джак. — Всеки легионер ги е носел, навсякъде. Моделът е възприет около времето на Юлий Цезар, когато легионерите са преминавали през основно обучение.
	Наведе се и помириса. Катя беше права. _Миризмата се усещаше._ Беше удивително — като остър полъх от миналото, за част от секундата го почувства със сетивата си, потта, адреналина, страха, болезнено сладникавата смрад на разложение на това място, вонята на мъже, напомняща тази на животни, които предусещат края си.
	Вдигна очи. Даде си сметка, че Алтамати е изчезнал. До тях долетя друга миризма, някъде откъм юртата. Джак се напрегна. Може би беше време да наруши табуто си и да изпие нещо подсилващо на терен. Много подсилващо. Би могъл да вдигне чаша с киргизите. Катя го гледаше със загатната усмивка на устните.
	— Готов ли си да окажеш на Алтамати голямата чест да пируваш с овнешко по традиционния начин, като знак за голяма почит към вас, нашите гости?
	Джак преглътна с усилие и кимна. Тя знаеше. Усмивката й изчезна и Катя го погледна сериозно.
	— След това ще се качим по склона зад нас. Има още нещо, което трябва да ти покажа. Беше прав за онзи согдианец, Джак. Носел е нещо, което не е трябвало да е у него. Нещо с неизчислима стойност. Може да се окаже, че сме по следите на удивително съкровище, за каквото не сме и мечтали.


>	15.

	След два часа Джак и Костас последваха Катя нагоре по скалистия склон от западната страна на езерото, над прохода, който водеше към централната равнина на Киргизстан през скалист терен от клисури и дерета. Беше ранна вечер и слънцето бе почти залязло, но щеше да има пълнолуние и езерото беше окъпано в странни отблясъци. Катя спря до един скален перваз и седна, Джак и Костас седнаха от двете й страни и се загледаха в трепкащата повърхност на езерото. На няколкостотин метра на север забоботи дизел и видяха облак дим — Алтамати запали трактора и го подкара с друсане и клатене към юртата по неравния терен. Докъдето стигаше поглед, виждаха затънали в склона морени, като голяма недоизваяна армия, която се бори да се освободи от земята.
	Мислите на Джак се върнаха към онази малка група, за която сега беше сигурен, че е минала оттук преди повече от две хиляди години — мъже, които бяха лоялни до жестокост към най-големия символ, орела на легиона, които бяха отделили време, за да го гравират върху надгробния камък на свой другар, където никой освен тях нямаше да го разпознае. Спомни си какво им бе казал Прадеш за Кашмир, където се бе сражавал с пакистанска част за контрола над някакво голо планинско плато. Стара войнишка мъдрост е, че когато се сражаваш, не го правиш за някакви висши каузи, а за другарите си, за частта си. Джак присви очи и се зачуди дали онези легионери са видели на това място същото, което той виждаше сега, дали са вдигнали очи и са усетили близостта на небето, гъделичкането на вятъра. За момент си представи не парцалива група оцелели, а напълно снаряжен легион в марш, воините сенки, които са били бегълците още от Кара, но тук са се оказали по-близо до тях от всякога, на място, където животът сякаш е само на малка крачка от Елизия.
	Костас му подаде чашата, която носеше от юртата, но Джак поклати енергично и твърдо глава.
	— Не, благодаря.
	Усещаше миризмата на ферментирало мляко. Избегна позора, като прие най-хубавите парчета месо, безвкусни жилави късове от главата на овцата, запазени за най-уважаваните гости. Тогава Ребека спаси положението, като се обади по сателитния телефон точно когато Алтамати сервираше овнешката яхния, а Джак излезе от юртата с чинията си, уж за да не пропусне и миг наслада от вкусното месо. Върна се с убедителна купчина хрущяли на ръба на чинията и дори ги върна в котлето, за да се варят още, с което щателно спази обичая, както му го бе обяснила Катя. Костас го изгледа невинно от другия край на ниската маса и протегна черпака към чинията му, но Джак го изпепели с поглед. Всичко все пак мина, макар и на косъм, но решението беше само временно. Тъй като очевидно бе издържал теста, се задаваха още безброй други пиршества. Привиждаха му се вперили в него очи киргизи, докато пълнят чинията му с яхнии от овнешко, плувнало в мазнина. Погледна си часовника. Хеликоптерът трябваше да дойде да ги вземе след час. Обърна се към Катя.
	— Каза, че имало още нещо.
	Катя погледна корицата на книгата, която носеше, и се прокашля.
	— Да. Историческият период по времето, когато тези легионери са минавали оттук, е периодът на най-великата империя, позната на Запада, на всички времена. Когато легионерите са напуснали Италия и са се отправили на изток, Рим все още е република, малко преди гражданските войни. Когато обаче бягат от партите, повече от трийсет години след това, Рим се управлява от неговия първи и най-велик император, Август. Тези легионери не са били пратеници на Рим. Възможно е дори да не са знаели, че в Рим управлява император. Неволно обаче те са били мост между Рим и най-великата империя на Изтока, която се създава в Китай двеста години преди това. Това е времето на император Жен от династия Цин, воинът, който обединява Китай и управлява от 221 до 210 година преди новата ера. Известен е като Шъхуанди или Цин Шъхуан, Първия император.
	— Онзи с теракотената армия — вметна Костас.
	Катя кимна.
	— Воините са погребани с него и са разположени около най-голямата неразкопана гробница в историята. За легионерите фантастичната представа за тази гробница може да е била пътеводна светлина, легенда за несметни богатства, заради която може би са тръгнали на изток, след като са се измъкнали от партите. Ще стигна до това след малко. Джак, какво знаеш за Res Gestae?
	— Означава „нещата, които съм направил“ — отговори Джак. — Това е списъкът постижения на Август, записани върху бронзови плочи и монтирани из цялата империя. Списък на завоеванията, строежите, добрите дела, законите и така нататък. Това е списък на човек, който е виждал себе си като пръв между равни, primus inter pares, гражданин, който временно е поел юздите, за да възстанови Републиката, най-вече, това е възхвала на мира, Pax Romana, вдъхновението за Pax Britannica, който карал мъже като прапрадядо ми да вярват, че мисията им е благородна и че наистина е възможно да съществува добродетелна империя.
	— А сега за Шъхуанди. Първия император — продължи Катя. — Той също е оставил списък с постижения, записани върху бронз и камък и монтирани високо в планините, на места, които е посещавал, за да извършва жертвоприношения на космическите сили. Разликата обаче е плашеща. Вместо да записва победени врагове, Първият император се гордее с вътрешния ред. Гордее се с това, че е създал тоталитарна държава. Империята на Август, подобно на Британската империя, е космополитна, с толерантност към културните различия, която е в основата на имперската система. Китай е различен. Империята на Първия император е империя на китайците, и точка по въпроса. Съществуването на външния свят едва се признава. Август е мъж на народа, римлянин от край до край. Първият император е аутсайдер, войнствен главатар, който нахлува в китайските зами, както ще го направи Чингис хан много столетия след това. Докато обаче Чингис хан влага енергията си в безкрайни завоевания на света. Първият император се ограничава до географските прелели на Китай, при все че е все така изпълнен с енергия и сили. Намира отдушник в манията си да контролира. Той всъщност не управлява империята. Самият той го казва. Той обединява Китай. Той _създава_ Китай. Преди него територията е заета от хаотично воюващи държавици. Той поглъща всички тях. Връща часовника на нула.
	— Plus ça change…* — промърмори Джак.
	[* Plus ça change… (фр.). Първата част от епиграма от Жак-Батист Алфонс Кар, от януарския брой (1849 г.) на списанието му Les Guèpes (Осите). Буквално: „Колкото повече се променя, толкова повече остава същото“. — Б.пр.]
	Катя отвори книгата.
	— Буквално всичко, което знаем, е от „Записки на Великия историк“ от Сима Циан, писани около столетие след смъртта на Първия император. Там има наставления, заповеди, закони, които Великия постановявал непрекъснато. Той нагажда правилата, въвежда норми за всичко — „десетте хиляди неща“. Регулира сезоните и месеците, уеднаквява мерките и теглилките. Всички под небето трябвало да са с един ум, с една воля. Чуйте това: „Великото му управление пречиства народните обичаи, цялата империя признава влиянието му. То обгръща света във великолепен порядък. Потомството ще се подчинява на законите му, непрекъснатото му ръководство не знае край. Ярката добродетел на Великия император подравнява и нарежда цялата вселена“. Той дори заличава понятието за съмнение.
	Костас подсвирна.
	— Това е върховната откачалка на тема контрол.
	Катя кимна.
	— Кредото на Август е добрата воля, кредото на всяка Златна епоха. Кредото на Първия император е ред и сигурност. С това идва отричането на всичко, което не може да бъде контролирано, отричане на външния свят. Чуйте и това: „През двайсет и шестата година на управлението му най-напред обедини света. Нямаше никой, който да не отиде пред него в подчинение“. И още: „Където може да стигне човешки крак, няма такива, които да не са негови поданици“. Това са откровени лъжи, което е било известно на всеки, прекрачвал границите. Той обаче решава въпроса, като забранява на всички да напускат.
	— Ами боговете? — попита Костас. — Или този симпатяга е бил и божествен?
	Катя остави книгата и извади плик със закопчалка, в който имаше нещо. Оказа се китайската монета, която бяха открили в погребението, с квадратната дупка в средата.
	— На тази монета виждаме двата най-могъщи символа на космологическата сила, при която земята е квадратна, а небето е кръгло. Монетата показва небето като ограничено понятие, като нещо крайно. — Мушна плика обратно в джоба си. — За обитателя на степите, заобиколен от безкрайни открити пространства и небеса, това е или стъписващо, или се явява дефиниция на неговия свят. Древните китайци опитали да рационализират небесата, да ги превърнат в нещо понятно. Погледнете юртата на Алтамати. Формата на купол представлява небето, като планетариум. Когато седиш вътре сред безкрайната степ, може да ти се струва, че приближаваш небето към себе си, че го контролираш. Така трябва да разбираме Първия император. Неговите градове, неговите дворци са аналози на небесата, както и подземният свят, който е създал за вечното си съществувание.
	— Разкажи ни за това — подкани Костас.
	— То е другата разлика с римляните. Август може да е бил обожествен по-късно, но е изживял живота си като смъртен. Първият император не е имал нужда от задгробен живот. Той е създал своите небеса на земята. Когато е ходел в планините и е принасял жертви на космическите сили, всъщност е принасял жертви на самия себе си. Не е бил в състояние да признае факта, че е смъртен.
	— Говориш за концепцията ву ди, не-смърт — каза Джак.
	Катя кимна.
	— За много от древните китайци не е имало духовен свят отвъд настоящето. Мъртвите са създавали общност на земята, аналогична на света на живите. Можели дори да се смесват, на местата, където земята и космосът са близо, където илюзията и реалността се преплитат. Места като това, високо в планините. За един император концепцията ву ди е била концепция за упражняване на контрол. Всеки запазвал ролята си — войници, държанки, самият император. За него това означавало вечна власт.
	— Не е ли опитал Първият император наистина да удължи живота си? — попита Костас.
	Катя кимна кисело.
	— Изпращал е експедиции до място, наречено Пенглаи, Островите на безсмъртните, митичното обиталище на Блажените. Хранел се е с прибори и съдове от злато и нефрит, за които се смятало, че спират разложението на тялото. Използвал магии и заклинания, за да гони демоните, за които се смятало, че причиняват остаряването. И според Сима Циан е вземал живак — друга предполагаема панацея. Вероятно това го е убило.
	— И стигаме до гробницата — каза Джак.
	Катя отвори книгата на отбелязана предварително страница.
	— Най-известният пасаж от „Записките на Великия историк“.
	Прочете го:
	— „В деветия месец Първият император беше погребан в планината Ли. Когато императорът за първи път седна на трона, започна да копае и оформя планината Ли. По-късно, когато обедини империята, нареди да отведат на мястото повече от 700000 мъже, от всички краища на империята. Копаха надолу до третия пласт подземни извори и ляха бронз, за да направят външния ковчег. Копия на дворци, живописни кули и стоте чиновници, както и редки съдове, и чудесни предмети, бяха донесени, за да запълнят гробницата. На занаятчии беше заповядано да изработят арбалети и стрели, заредени така, че да пронижат всеки, който опита да влезе вътре. С живак бяха направени имитации на стоте реки. Жълтата и Яндзъ, и моретата, и бяха направени така, че изглеждаше, че текат. Отгоре имаше модели на небесните тела, а отдолу — характерното за земята“.
	— Невероятно! — промърмори Костас. — И всичко това е още там?
	Катя му подаде снимка. На нея се виждаше голяма могила, заобиколена с дървета.
	— Няма причина да се съмняваме в описанието на Сима Циан, въпреки че гробницата е запълнена и запечатана преди той да се роди — отговори тя. — Откриването на теракотената армия в изкопи отвън показва, че разказът за погребалната камера може и да не е преувеличен. Китайските учени с помощта на специално оборудване установиха високи концентрации на олово в могилата.
	— Значи, казваш, че не се е готвел за задгробен живот, а за някакво паралелно съществуване.
	— Първият император вече е прокарал пътя в реалния живот — проектирал е дворците и храмовете в столицата си, Циан, така, че да имитират небето, при което реката Уей е Млечният път. Уеднаквил е политическия и космологическия ред, точно както прокламира в декретите си, а освен това е строил дворците си според картата на звездите, като така е разполагал жилищата на висшето същество в съответствие с космоса.
	— И под висше същество разбираме Първия император — каза Костас.
	— Точно така. А сега, причината да сме тук.
	Катя взе книгата и прочете следващия пасаж:
	— „След като погребението било извършено, някой посочил, че занаятчиите и майсторите, построили гробницата, знаят какво е заровено вътре, и ако разтръбят за съкровищата, които са там, ще настъпят сериозни последици. Поради това, след като всички предмети били внесени и наредени в гробницата, вътрешната врата била затворена, а външната порта — спусната, така че занаятчиите и строителите останали вътре и не могли да излязат. Били засадени дървета и храсти, за да заприлича на планина“.
	Затвори книгата и заговори тихо:
	— Това, което ви казах досега, е документирано изцяло. Това, което ще ви кажа сега, не е известно на никой от Запада и на никой от Китай, с изключение на малка група, която включва и моето семейство.
	— Започва се — промърмори Костас и изгледа Катя.
	— Съществува древен мит — започна тя, но млъкна. Джак виждаше бремето, което й тежи, решението да разкрие тайна, пазена от поколения нейни предци. Тя го погледна в очите и той кимна. Тя пое дъх и продължи:
	— Митът е за два скъпоценни камъка, поставени в гробницата на Първия император, в най-високата точка на небето. Камъните светели с ослепителна светлина, която, вярвал императорът, щяла да му осигури вечна сила. И друг мит, че пазач на гробницата е успял незабелязано да измъкне тези камъни, преди тя да бъде запечатана. И че тези, които се били заклели да я защитават, да гарантират вечното властване на императора, са преследвали този пазач и потомците му неуморно през вековете, но така и не са успели да открият откраднатите скъпоценности.
	— Боже мой! — възкликна Джак. — Надписът в светилището в джунглата!
	— Сега преминаваме две хиляди години напред — продължи Катя — и стигаме до мъглива вечер във викториански Лондон, в Кралския институт на обединените служби. Било е обичайна сбирка в четвъртък вечер, с шери и сандвичи, следвани от лекция. — Извади прозрачен найлонов джоб за документи, в който имаше избеляла вестникарска обява, и го подаде на Джак. Той го погледна стъписано.
	— Проклет да съм! — изпъшка, отърси се от изненадата и прочете на глас: — „Илюстрована лекция в Кралския институт на обединените служби, 6:30-7:30 ч., четвъртък вечер, 26-и ноември, 1888 г., «Римски антики в Южна Индия». Придружена с показ на фотографии и артефакти. Лектор: Капитан Дж. Л. Хауард, Школа за военни инженери, офицер от Мадраски на Нейно величество сапьорски и минен корпус“.
	Погледна Катя учудено.
	— Как, по дяволите, откри това? Знаех за лекцията на Хауард, но никога не бях виждал оригиналната обява!
	— Покрита е с надраскани бележки, китайски йероглифи — отбеляза Костас, след като се вгледа внимателно. — С молив, едва се забелязват. Като че ли някой си е водил записки.
	— Китайски дипломат на име У Че Сянгу, казахски монголец — каза Катя. — Година преди това е изпратен в китайското посолство в Лондон и често посещава публични лекции. Проявявал е особен интерес към Индия, защото е бил изпратен от китайските власти да проучи търговията с опиум, която все така процъфтява въпреки викторианските морални укори. Проявявал е особен интерес към разпространението на употребата на опиум сред планинските племена по горното течение на река Годавари след края на въстанието в Рампа и изтеглянето на войските в началото на 1881 година. Знам за това, защото чичо ми се сдоби със записките на У Че.
	— Чичо ти? — попита Костас. — Онзи, когото намерихме в джунглата?
	Катя кимна.
	— Обявата обаче вероятно е нямало да бъде запазена, ако на тази лекция Хауард не е казал нещо. Това нещо е причината чичо ми да отиде в джунглата и да умре там. Записано е в бележките с молив.
	— Казвай де! — подкани я Джак.
	Катя извади листа от найлоновия джоб.
	— Ето тук, най-долу. Написано е: „Подобни на римски, приличащи на военни надписи открити в джунглата“. И след това: „Пещера-храм?“ Първата бележка е направена по казаното от Хауард, а втората е догадка на У Че. Почти всички древни каменни надписи и рисунки, открити в Южна Индия, са в пещери-храмове или светилища, така че догадката е логична.
	— Невероятно — прошепна Джак. — Няма оцелели чернови на тази лекция и тя никога не е публикувана. В книжата на Хауард открих няколко писма, разменени между него и вестника на Института, в които редакторът настоява да получи ръкопис. Сред авторите на изданието е и Уокоп, който по това време отново е командирован към Поземлената служба на Индия. Хауард заявява, че за да се получи достатъчно добра версия, двамата е необходимо да седнат заедно и да си сътрудничат, но това така и не се е случило. След няколко години идва нов редактор и въпросът е изоставен. Винаги ми се е струвало странно, че Хауард не публикува нищо. Негова страст е колекцията му римски монети от Индия. Това, което каза току-що, може да хвърли някаква светлина върху причините. Нещо го е карало да се въздържа.
	— Нещо, което е казал в лекцията, а не е трябвало? — предположи Костас.
	— Ето какво знам — каза Катя. — Най-долу на листа У Че е написал: „Говорих насаме с капитан Хауард след лекцията. Не очаквам повече информация“. Мисля обаче, че е опитвал да се свърже с Хауард отново.
	Джак се замисли.
	— Знаех си, че има нещо. _Наистина_ е опитал пак. Става дума за друго писмо от книжата на Хауард в скрина на „Сийкуест II“. Датирано е две години преди това, през 1891-ва. Някой от китайското посолство в Лондон е писал на Хауард относно въстанието в Рампа. Заради това го помня. Сигурен съм, че беше същото китайско име, У Че Сянгу. На пръв поглед писмото беше свързано с опиума. Той е знаел, че Хауард е бил един от най-дълго служилите британски офицери в Рампа. Искал е да научи дали Хауард е чувал за ритуали, във връзка с които да е бил използван опиум от хората в джунглата — при церемонии, в пещери, храмове.
	— Искал е незабелязано да измъкне още подробности за светилището — отбеляза Костас.
	— У Че вероятно е проучил нещата след лекцията, разбрал е къде е бил Хауард по време на службата си в Индия с Мадраските сапьори, дали е правил нещо необичайно. Подробности за службата на офицерите са се публикували в ежегодния „Армейски лист“. Вероятно оттам е научил, че Хауард е бил в Рампа през 1879-а и 1880-а. Рампа е близо до района с римско влияние в Северна Индия, но почти не е проучван от европейци, стотици квадратни мили джунгла дори не са били картографирани. На такова място патрулиращи войници лесно биха могли да се натъкнат на древно светилище. Офицерите от Кралските инженери и Мадраските сапьори са единственият британски армейски персонал, командирован при полевите сили на Рампа, и е възможно Хауард по времето на лекцията си да е бил единствен ветеран в Англия. У Че може да е заложил и на това. Може да е очаквал Хауард да отговори с готовност на всякакви въпроси относно кампанията. Обаче на писмото на У Че Хауард собственоръчно е написал: „Без отговор“, най-отгоре. Това вероятно е било твърдото му решение, но може би е грешка. Липсата на отговор може да е била знак за У Че.
	— Мислех, че Хауард е млъкнал относно въстанието и бездруго — каза Костас. — Ти смяташе, че нещо му се е случило там. Някаква травма.
	— Обаче У Че не е имало как да го знае — възрази Джак. — Би решил, че Хауард мълчи, защото е открил нещо.
	— Хауард може да е съжалявал, че е споменал за скулптурата в лекцията си, и да е решил повече да не допуска тази грешка — каза Катя. — Когато писмото е пристигнало, може да си е спомнил У Че от друга лекция и интересът му да го е разтревожил. Може да си е спомнил уговорката, която Джак смята, че Хауард и Уокоп са сключили, след като са си тръгнали от светилището. Може би тогава е решил да не публикува във вестника.
	Костас изглеждаше озадачен.
	— Какво е това, което кара китайски дипломат през 1888 година да се интересува от съобщения за римска скулптура в светилище в джунглата на Южна Индия? Какво общо има това с опиума?
	Катя замълча за момент.
	— Заради това исках да ви разкажа за Първия император. Има връзка. При това доста удивителна. И вие сте първите външни хора, които ще чуят това. Когато Първият император планирал живота си в отвъдното, поверил светостта на гробницата си на своите най-доверени телохранители, мъже от неговия клан, които яздили с него в Китай от родната им земя, Цин, в северните степи. Били монголи, свирепи конници номади, които един ден ще родят Чингис хан, и най-ужасяващата армия, която светът някога ще види. Телохранителите на императора носели тигрови кожи над броните си и имали страхотни мечове. Наричали себе си тигри-воини.
	Джак се втренчи в Катя.
	— Продължавай.
	— Били дванайсет, най-близките му — продължи тя. — Шест било свещеното число на Първия император и всяко кратно на шест имало особена сила. Още докато бил жив, воините били анонимни и се разкривали само пред враговете на императора, тези, които трябвало да открият и заловят, тези, които нямало да останат живи, за да разкажат какво са видели. С времето един от тях станал основен убиец, най-близкият до императора телохранител, и само той бил наричан тигър-воин. На смъртното си легло императорът им поверил външния кръг на защитата на гробницата му. Вътрешното светилище било поверено на фамилия наследствени охранители, които живеели в околността. Тигрите-воини дали клетва да проникват в обществото на Сиан с поколения напред, като царедворци, чиновници, армейски офицери — невидима сила, която винаги е готова да реагира. Било им обещано безсмъртие чрез безкрайно прераждане, земен авангард на теракотената армия, погребана около гробницата на императора. В продължение на повече от две хиляди години тигрите-воини опазили гробницата недокосната от крадци, по-късни императори, археолози. Недокосната, с едно изключение.
	— Нещо е било взето — отбеляза Джак тихо.
	Катя кимна.
	— От всички чудни съкровища в гробницата само пазачите и дванайсетимата са знаели какво има в най-високата част на небесата, точно над самия саркофаг. Сима Циан, авторът на „Записки на Великия историк“, не е имал никаква представа.
	— Два скъпоценни камъка — каза Джак. — Камъни, които са си взаимодействали и заедно са светели като звезда на небето. Двойна скъпоценност. Скъпоценността на безсмъртието.
	Катя се вгледа в него, кимна, после продължи тихо:
	— В последната част на погребалния ритуал в гробницата останал само охранителят, който излязъл от централната камера към изхода, след което запечатал входа за вечността. Нещо накарало воините да го заподозрат в кражба на голямата ценност и подозренията им се засилили, когато този охранител доживял дълбока старост, доста над сто години. Това не било рядкост за степите на Монголия, но било достатъчно, за да ги убеди, че е взел нещо, което удължава живота, съкровището, чието място било в гробницата, за да бъдат освободени от дълга си и императорът да може да стане отново. Така и не видели този охранител да умира. Той се върнал в северните степи, след като предал задълженията си на сина си — традиция, която продължава до днес. После, пет поколения по-късно, синът на охранителя също изчезнал. Той не се върнал в степите, а заминал на запад, извън пределите на империята — отклонил се там, където не е трябвало да отива. Дванайсетимата решили да действат. Тигърът-воин бил пуснат.
	— Нека позная — обади се Джак. — Било е 18-а година преди Христа, може би малко преди това?
	Катя пак се втренчи в него, после продължи:
	— Синът на охранителя се дегизирал като согдиански търговец и тръгнал с керван по Пътя на коприната, после с друг керван. Тигърът-воин и неговите палачи го преследвали през пустинята Такламакан, към планините Тяншан и до езерото Исъккул и клисурите и проломите отвъд. Бил в ръцете им, но нещо им попречило.
	— Шайка изпаднали римски легионери — каза Джак.
	— В своята тайна устна традиция те ги помнят като kauvanas — древна китайска дума за Западняци — каза Катя. — Чичо ми обаче е знаел кои са.
	— Питах се кога най-после чичо ти ще се появи в тази история — каза Костас.
	— Той я сглоби. Тя отговаря на твоята хипотеза, Джак. Римляните нападат кервана и пленяват дегизирания согдианец. Оставят го жив и го използват като водач. Воините научават, че римляните са го пленили, и нападат, но са отблъснати от враг, който е по-силен от всеки, с когото са се сблъсквали дотогава. Един от техните е убит в прохода, един от римляните също пада. Той е в гроба до езерото. Вече са останали само дузина от римляните. Воините ги преследват до това място, после виждат, че оцелелите се качват на лодки и гребат на изток. Откриват тялото на согдианеца, но скъпоценностите ги няма. Следват лодката по брега, докато не изчезва при разразила се буря към края на езерото. Дават си сметка обаче, че в лодката има по-малко римляни, отколкото би трябвало да са. _Един липсва._ Връщат се в западния край на езерото до мястото, където са открили убития согдианец. Проследяват липсващия римлянин, следват кръвта, която е капела от оръжието му. Попадат на него високо в прохода, на юг. Преследват го неуморно седмици, месеци наред, доближават го, понякога го губят. Следват го през долините на Афганистан, през Киберския проход, в Индия, надолу по Ганг, до Бенгалския залив. Тогава, в джунглите на юг, го губят окончателно. Знаят, че е някъде там, но джунглата сякаш го е погълнала. Китайците обаче не се отказват. Влизат в търговската колония Арикамеду, като се представят за търговци на коприна. Остават там с поколения, наблюдават, чакат. Римляните обаче напускат и с възхода на арабите търговията със Запада замира. Китайците се прибират у дома и историята за похода им преминава към царството на легендите, част от митологията на неясно тайно общество, което сякаш е изчезнало от света на живите.
	— И сега знаем имената на римляните — каза Джак. — От надписа в светилището в джунглата. Фабий, водач на групата, която тръгва на изток по езерото. И най-добрият му приятел, Лициний, който бяга в южна посока. Знаем, че съкровището е било у тях. Единият камък, перидотът, е бил у Фабий. У Лициний е бил другият, sappheiros, лапис лазули. Вероятно са се разделили, без да знаят какво държат в ръцете си, без да са наясно каква е стойността на двата камъка заедно. Китайците може да са смятали, че Лициний е взел и двата и че е избягал от другарите си, защото е знаел каква е силата на това, което е откраднал, нещо, което може да го направи император в неговия собствен свят.
	— Чичото на Катя може също да е прочел надписа, преди да го убият — каза Костас. — И тези, които са го убили, може също да са го прочели.
	— Добре, какво е станало след това с тигъра-воин и дванайсетимата? — попита Джак.
	Катя не отговори веднага.
	— Клетвата им да защитават гробницата, да възстановят изгубеното съкровище остава в сила при всичките завои в китайската история, при всички императори и династии, които биха могли да ограбят гробниците на техните деди. Воините поддържат култа към Първия император, мистиката, която все още заобикаля името му днес. У Че, китайският дипломат, посетил лекцията на Хауард, е един от тях. Бил е проницателен историк и е записал разказа, който току-що чухте, устната традиция, която повтарят на тайните си срещи. И след това решили, че търсенето им може би ще бъде възобновено. През втората половина на деветнайсети век европейски учени прочели наскоро преведения „Перипъл на Еритрейското море“ и започнали да разбират истината за участието на римляните в Южна Индия. У Че държал очите и ушите си отворени, търсел нещо необикновено, каквото и да било, в археологическите открития, което да насочи към беглец римлянин, легионер. Когато Хауард споменава светилището в джунглата с римските надписи, сигналната светлина започва да мига.
	— И това е истинската причина да си тук, до езерото Исъккул — каза Джак тихо. — Не просто да откриеш още петроглифи и надписи от преминаващите по Пътя на коприната. Искала си да откриеш онзи римлянин. Ти също се движиш по неговата следа. Ти и чичо ти сте част от всичко това.
	Костас изгледа Катя.
	— Е? Чичо ти е бил един от дванайсетимата, нали?
	Катя се замисли за момент.
	— Чичо ми и баща ми знаеха историята, която им е била предадена. Баща ми наследи семейните книжа, но не проявяваше интерес към митологията на братството. За него скъпоценните камъни бяха изгубени завинаги, ако изобщо са съществували. Той действаше на черния пазар на антики и предпочиташе по-бързи пари. Чичо ми беше този, които събуди интереса ми към древните езици и археологията. Преди две години, докато бяхме в Черно море след смъртта на баща ми, чичо ми попадна на бележките на У Че за лекцията на Хауард, в Казахстан, малко преди да пристигне Интерпол. Вече беше направил връзката между легендата за тигрите-воини и изгубените легионери на Крас. И започна оттам, докъдето е стигнал У Че. Отиде в архива за Индийския океан в Лондон, за да проучи „Мадраски военни протоколи“ и да открие къде е бил Хауард по време на въстанието в Рампа.
	— Аз също проучвах тези документи! — възкликна Джак.
	Катя кимна.
	— Двамата сте били на една и съща следа. В един областен вестник той попаднал на материал, в който се споменавало светилището на Рама. Тогава му светнало. И точно там сте го намерили. Трупа му, тоест.
	— Сподели ли с Катя хипотезата си за това име, Джак? — попита Костас.
	Катя отговори първа:
	— Чичо ми вече беше мислил за това. Рама много прилича на Рома. Споменавал го е пред мен, но не искахме да го разгласяваме, докато не намерим по-солидни доказателства. Приликата изглежда твърде очевидна.
	— Нищо не е твърде очевидно в тази игра — каза Джак и се вгледа в Катя. — Има ли още нещо, което трябва да ни кажеш?
	— Чичо ми беше потаен, но имаше причини за това. Знаеше, че след като го набележат като мишена, цялото му семейство ще бъде изложено на опасност. Винаги е било така. Ако някой от дванайсетимата се отклони, целият му клан трябва да плати цената. Така Първият император е раздавал своята версия на правосъдие. И тъй като никой друг не е останал от семейството на чичо ми, следващата поред съм аз.
	— Добре, Катя — намеси се Костас. — Значи, наясно си какви са били онези типове, чиито останки открихме близо до светилището.
	— Джак ми каза — отвърна тя тихо. — Колко трупа преброихте?
	— Шест. Както изглежда, в джунглата са влезли седем души, пристигнали са с хеликоптер. Китайци, с фирмени фланелки, на които има лого на минна корпорация, INTACON. Подадени са документи за разрешаване на повърхностно добиване на боксит по хълмовете около Рама и местните хора, коя, са свикнали да виждат геолози. Това само ги тласка още повече към лапите на терористите маоисти, които използват джунглата за скривалище. Маоистите понякога нападат геоложките групи, защото така заздравяват подкрепата си сред местните и в резултат полицията си затваря очите, когато геолозите влизат в джунглата, въоръжени до зъби. Това, което видяхме край светилището, подсказва, че китайците са влезли в пещерата, открили са и са убили чичо ти, после, когато са излезли, са се натъкнали на засада. Маостите са съблекли и осакатили частично труповете им, така че видяхме участъци с кожа. Всички имаха черна татуировка на лявата ръка.
	Катя надраска нещо в бележника.
	— Такава?
	Костас кимна.
	— Точно такава. Глава на тигър.
	— Тигрите-воини? — попита Джак.
	Катя поклати глава.
	— Само един от дванайсетимата се нарича така. Той върши мръсната работа и обикновено е най-новият. Нещо като ритуал за посвещаване. Другите се наричат „братство“. А китайците, които сте видели, са само обикновени изпълнители, по-нисши членове на клана, задължени по рождение да служат на братството.
	— Натъкнахме се на трима маоисти и единият от тях не беше съвсем умрял. — Костас посочи превързаното си рамо. — Предполага се, че трябва да съм на почивка, а не да се занимавам с огнестрелни рани. Искам да ни кажеш всичко, което знаеш, Катя.
	— Само шест трупа — отвърна тя. — Значи един е избягал?
	— Явно се е върнал назад, през джунглата, до брега на реката, където се е приземил хеликоптерът. Хората от коя, с които разговаряхме, не са могли да го различат от останалите китайци. Казаха обаче, че имал карабина с оптичен мерник, в стар кожен калъф. Странно оръжие за джунглата.
	— Изобщо не е странно — възрази Катя. — Не и за него.
	— Знаеш ли кой е?
	Катя погледна Джак изпитателно.
	— Мислиш ли, че е видял каквото сте видели вие? Това, което е било в светилището? Надписа, релефите?
	— Възможно е — отговори Джак спокойно. — Възможно е и чичо ти да им е казал. Не е изключено да са го изтезавали.
	— Искаш да кажеш, че със сигурност са го изтезавали. — Катя поклати глава.
	— Когато е направил надписа на гробницата си, Лициний вероятно вече е живеел в някакъв сумрачен негов си свят. Скъпоценните камъни са станали представа, свързана с привързаността му към Фабий, другар, когото почти е обожествил в релефа си. Дали съзнателно е оставял следи за бъдещи ловци на съкровища, или не, избрал е да използва думата sappheiros за лапис лазули. Всеки, който се движи по следата, веднага ще се досети за какво става дума.
	— Дали този тип е някъде тук сега? — Костас се вгледа в сенчестия склон на запад, където слънцето беше почти залязло. — Имам предвид седмия, който се е измъкнал от маоистите. Дали не сме на мерника му, както си седим тук?
	Катя сви устни.
	— INTACON има минни концесии в Киргизстан, в планините Тяншан. — Посочи снежните върхове в далечината. — Мъжете, чиито трупове сте открили, са служители на компанията, но всички те имат родови връзки с братството. INTACON разполага с частни самолети и той лесно би могъл да долети дотук вчера. Имат хеликоптери и много издръжливи коне; които използват при проучвателните си експедиции, известна порода от Монголия. Ако е тук, в момента ни наблюдава. Трябва да разберат какво съм открила и къде ще отидем след това. Убийството идва по-късно.
	— Страхотно! — каза Костас. — Просто чудесно! Значи, имаме си работа с минна компания? Това ли е модерното лице на тези воини?
	— INTACON е тяхното най-печелившо начинание. — Обърна се към Джак. — Колко време имаме?
	— Американски военен хеликоптер трябва да кацне тук след трийсет минути. — Погледна си часовника. — Нашият самолет би трябвало да е зареден с гориво и да ни чака на пистата в Бишкек. Всичко, от което се нуждаем, вече би трябвало да е натоварено.
	— Добре — отвърна Катя и погледна Костас. — Конете, за които споменах. Това са небесните коне от китайската митология, покрити с кървава пот. Според легендата, който ги язди, никога не може да загуби битка. Били са много ценени от Първия император и са му помагали да убеди поданиците си в своята непобедимост.
	— Кървава пот? — попита Костас недоверчиво.
	— Наричат ги акхал-теке и са удивително редки, една от най-чистите породи, останали от древността. Известни са с бързината и издръжливостта си. Смята се, че паразитна болест, характерна за породата, причинява почервеняване на потта им, и затова се говори за кървава пот, но никой не знае със сигурност.
	— Ти виждала ли си такъв кон? — попита Костас.
	Катя го изгледа с насмешка.
	— Аз съм дъщеря на казахски военен главатар, забрави ли? Накара ме да се науча да ги яздя още когато бях съвсем малка. Акхал-теке живееха в няколко изолирани долини в Казахстан, Туркменистан и Афганистан, където тайно ги развъждаха фамилии, които са поддържали чистотата на породата. Конярят на баща ми казваше, че породата е още от времето на Първия император, който изпращал хора в долините, за да закълнат коневъдците да са вечно бдителни, за да може небесните коне да чакат неговия телохранител, когато отново се появи в света на смъртните. Днес в Китай се шуми около породата и тя е символ на националното единство и сила, отпреди комунистическия период.
	— Твоят учител по езда предаде ли ти и други мъдрости? — попита Костас.
	— Каза, че хората с кръв на тигър във вените могат да долавят акхал-теке и че конете също усещат присъствието им. Каза ми също, че когато воините се готвят за битка, идват тук през планините Тяншан, до Исъккул, и ги призовават с бойните си барабани. Конете идват в галоп през планинските проходи и покрай бреговете на езерото, потни и запенени, и пръскат във въздуха капчици кръв.
	— Става по-добре с всяка секунда — каза Костас. — Това и в твоите гени ли е?
	Катя погледна замислено към езерото.
	— Усещам нещо, когато съм тук. Може би заради разредения въздух. Никога не спя добре и тогава светът на сънищата и реалността се сливат. Будила съм се с чувството, че биенето на сърцето ми всъщност е треперенето на земята от тропането на конски копита и думкащи барабани. Сякаш воините идват и за мен.
	— Обаче нали няма да ставаш Чингис хан към нас, Катя?
	Тя му се усмихна уморено, после отново се обърна към езерото.
	— Като лежа нощем полузаспала, отново виждам баща си, какъвто беше, когато бях малка, когато той все още беше професор по история на изкуството в Бишкек. Почти не бях мислила за него, откакто си тръгнах от Черно море, преди две години. Умът ми го беше изключил.
	Джак погледна Катя, опита да си представи сложните емоции, които бе изпитвала след смъртта му — скръб, облекчение, гняв към баща си, гняв към самата нея, гняв към него. Най-доброто, което би могъл да направи, беше да замълчи, да не казва нищо, да остави процеса да поеме посоката си. Костас видя изражението на Джак и се обърна към Катя:
	— Баща ти или това, в което се беше превърнал, разполагаше с потопена руска подводница, пълна с междуконтинентални балистични ракети. Щеше да продаде няколко на Ал Кайда и това е само като начало. Доста хора, невинни хора, днес са живи заради това, което направихме. — Стана, протегна се, изтупа прахоляка от задника си и тръгна към една вдлъбнатина в склона. — Време ми е да изчезна зад някой камък. — Изгледа Джак ужасено и добави: — Трябва да е от овнешката мазнина.
	— Бъди внимателен. — Катя махна с ръка и отново се обърна към Джак. Той видя, че Алтамати е паркирал трактора до юртата и че огънят, на който беше готвил, вече не дими. До шатрата бяха оставени две раници.
	— Имам чувството, че мина ужасно много време, откакто седяхме така на брега на Черно море — каза той тихо. Катя кимна, но не каза нищо. Джак замълча за момент, после посочи юртата. — Още ли си сигурна, че искаш да дойдеш с нас?
	Катя кимна.
	— Също и Алтамати. Уважава военния ти опит, но казва, че Афганистан е различна история. Бил е в долината, в която отиваме, като наборен войник по време на Съветската война, през осемдесетте. Хеликоптерът му бил свален и единствен той оцелял. Отбивал множество нападения, но накрая останал без патрони. Муджахидините го пощадили, защото е киргиз. Живял с тях в планината повече от година.
	Джак кимна.
	— Добре. Още някой ще дойде с нас. Казва се Прадеш. Той отговаря за подводните разкопки край Арикамеду и дойде с нас до Бишкек. Капитан е от инженерните войски на Индийската армия и има боен опит от Кашмир. Освен това е специалист по древните минни технологии. Беше с нас в джунглата. Наистина ми се ще работата на университета да се разшири по тези места. Ако Алтамати наистина е готов да поеме подводните проучвания в източния край на езерото, тогава с Прадеш ще бъдат точните хора, от които се нуждаем, за да задвижат нещата тук. Прадеш знае руски. Искам да видя как ще се разбират двамата.
	Откъм скалите зад тях долетя шум.
	— Хей! — извика Костас. — Елате да видите нещо!
	Джак стана и се обърна.
	— Наистина ли се налага?
	— Само стойте настрана от вдлъбнатината вляво. Аз съм по-нататък от нея.
	Катя стана и двамата тръгнаха през камъните към Костас. Джак носеше компактното си водолазно фенерче и го запали в полумрака. Видя Костас клекнал над пукнатина в скалите и двамата се спуснаха по малък сипей към него. Бяха в хлътнатина в слона на хълма. Езерото едва се виждаше на север, каньонът беше зад тях на запад, снежните върхове на Тяншан — на юг.
	— Е? — подкани го Джак и застана предпазливо до Костас.
	— Отидох да си измия ръцете в онзи поток и на връщане видях това — каза Костас. Посочи две ръбести скали, забити в склона на хълма, с пролука между тях. — Там има нещо метално. Може да е от ново време, обаче след онази китайска алебарда в главата ми има само древни оръжия.
	Катя клекна до него, а Джак насочи фенера. В пролуката наистина имаше нещо метално, което приличаше на счупено острие. Катя го докосна, изпъшка и го дръпна, но не можа да го помръдне.
	— Виж това сребристо вещество по пръстите ми! — каза възбудено. — Това е хром! Металът отдолу се е окислил, но някога е бил висококачествена стомана, кована на ръка. Китайците са покривали най-добрите си остриета с хром, за да не ръждясват. Това е древно китайско острие от меч. Фантастична находка, Костас!
	— Само ми дай купа овча лой, после ме пусни в планината — подхвърли Костас шеговито. Вгледа се внимателно. — Като че ли някои го е мушнал нарочно в пролуката, за да го счупи. Може да му е трябвало по-късо острие.
	Джак мислеше трескаво.
	— Някаква идея какво е било то?
	Катя го опипа.
	— Знам съвсем точно какво е. Дълъг прав меч, каквито са предпочитали монголите. И може да се използва само от седлото. Ако нямаш кон и ти е нужно оръжие, може да го счупиш, за да е по-удобен в близък бой.
	Джак изпъшка. Спомни си гробницата в джунглата. Воинът от релефа, противника на римляните от бойната сцена. _Воина с тигрова глава._ Обърна се към Катя.
	— Имаш предвид меч-ръкавица, нали? _Пата?_
	Катя кимна.
	— Израснала съм с картинки на тези мечове навсякъде около мен. Ръкавицата винаги е излъскана и златна, с форма на тигър. Точно това липсва тук. Затова толкова се стъписах, когато ми каза, че имаш такава. Знаех, че твоята _пата_ трябва да е меч на тигър-воин, но не можех да съм сигурна за връзката. Е, сега е тук, пред нас. Не се съмнявам. Ръкавицата, към която принадлежи това острие, е онази, която Джон Хауард е намерил в светилището в джунглата.
	— Проклет да съм! — изпъшка Джак.
	Катя отново докосна острието и бавно издиша.
	— Значи легендата е истина — прошепна тя.
	— Какво? — попита Костас.
	— Друга част от легендата. — Катя се огледа. Джак долови притеснението й. — Трябва да се махаме оттук.
	Взе един плосък камък и го сложи върху пролуката между скалите, за да скрие острието. После се върнаха горе на перваза, на който седяха преди малко и на който Катя беше оставила книгата.
	— Легендата за този, който е бил изпратен, за да ликвидира пазача на гробницата, защото се е отклонил — каза тя. — И който е преследвал жертвата си неотклонно през планините и през джунглата, чиито наследници са продължили да следят през вековете, да търсят това, което е било взето от гробницата на императора. Тигърът-воин.
	— А мечът? — попита Джак.
	— Оригиналният меч _пата_ на тигъра-воин е бил пленен в битка от Raumanas, римляните. Легендата гласи, че след като го вземе обратно, тигърът-воин отново ще може да се спусне и да победи всички, и най-накрая да намери това, което търси.
	— Преди да попиташ, на сигурно място е, в каютата ми на „Сийкуест II“ — каза Джак.
	— Сега пак го усещам — отвърна тихо Катя. — Помниш ли какво ми каза веднъж, Джак? За това как се връщаш към миналото, как го виждаш в мислите си. Почувствах го, когато търсехме сред камъните с Алтамати, когато гледах скалните рисунки, оставени там от предците ми. Когато докоснах острието обаче изпитах и още нещо. Беше извисяващо.
	— Ето това вече започва да ме плаши — обади се Костас.
	Джак се обърна към езерото. Осеяно по повърхността със звезди, като флуоресценцията, която остава след кораб, призрачна следа от миналото. Отново усети гъделичкането по кожата. Веднъж един ловец, инуит от Арктика, му бе казал, че гъделичкането по кожата е божествен полъх, вятър с голяма скорост, който не можеш да усетиш, защото въздухът в небето е прекалено рядък. Друг инуит тогава се засмя и каза, че това е само студът. После Джак си спомняше тази случка, когато се качваше високо в планината. Може би беше замайване от недостатъчния кислород. Този път имаше и някакво смътно усещане, от което настръхваше. Погледна планините на юг — непристъпна стена от сняг и скали. Вероятно натам бе тръгнал Лициний. Представи си как римлянинът се отдалечава със залитане от това място, как поглежда към другите, които се отдалечават по езерото и изчезват на изток, после пак се обръща към планината, ускорява крачка, напряга мускули и сухожилия до скъсване. Джак се обърна назад, към тъмния хребет, и се вгледа внимателно. Далечното боботене се превърна в рев, после светлините за приземяване на хеликоптера се плъзнаха по ската и се насочиха надолу, към брега.
	Катя се изправи, обърна се към Костас и го изгледа хладно.
	— Време е да тръгваме. Да разберем повече за братството на тигъра. Модерната версия.


>	16.

	— Говори пилотът. Навлизаме във въздушното пространство на Афганистан.
	Джак се размърда и се протегна, после натисна бутона, за да изправи облегалката. Беше в предната кабина на самолета на университета и през последните три часа спеше на пресекулки — два и половина на пистата на летището на Бишкек, в Киргизстан, докато чакаха да дойде оптималното време за излитане. Полетът до Фейзабад в Североизточен Афганистан беше само час и половина, а капитанът искаше да пристигнат призори и да се върне в Бишкек веднага щом разтоварят. Афганистанските летища не бяха подходящо място за престой дори и да бяха под контрола на ISAF, но самолетът щеше да бъде зареден с гориво и да се върне от Бишкек, за да ги вземе веднага щом се обадят.
	Джак държеше скица на надписа от гробницата в джунглата. Погледна я и погледът му се спря на латинската дума Sappheiros. В древността бе означавала „лапис лазули“, а това би могло да се отнася единствено за лаписа, добиван в труднодостъпната долина Коран, високо в Хиндукушките планини, в Афганистан. Едната от следите на съкровището водеше през езерото Исъккул, в Киргизстан, към източния му бряг, към мястото, където Джак бе започнал да мисли, че една лодка може да е потънала при буря преди две хиляди години. Другата следа водеше към сърцето на Афганистан — пътя им сега.
	Погледна думите на надписа още веднъж.
C>
#	Hic iacet
#	Licinius optio XV Apollinaris
#	Sacra iulium sacularia
#	In sappheiros nielo minium
#	Alta Fabia frater and Pontus ad aelia acundus
C$
C>
#	Тук лежи
#	Лициний, опции на 15-и легион Аполинарис
#	Пазач на небесната скъпоценност
#	в тъмните мини за сапфейрос
#	Другата е при Фабий брат през езерото
#	към изгряващото слънце
C$
	Значи Лициний не бе занесъл своя камък на юг, в джунглата. _Велпу_, свещената бамбукова тръба на коя, застраховката, която Хауард и Уокоп бяха взели от мутадаря, може да беше станала свещена заради асоциацията с римлянина, този, който е дошъл в джунглата и е умрял в светилището. Обаче в нея бе имало само призрачна ценност. Истинският камък е бил скрит някъде тук, в пущинаците на Афганистан, при бягството на Лициний на юг от езерото. Вероятно беше някъде в мините за лапис лазули, където скъпоценните сини залежи са се добивали още по времето на египетските фараони.
	Джак си спомни за какво мислеше, когато бе задрямал. Долината, в която бяха мините, се намираше на пътя от езерото Исъккул на юг, към Индия, към селище на римски търговци, което е било целта на Лициний. Вероятно се е досетил, че воините, които го преследват, всъщност искат това, което е взел от согдианеца. Може да е видял, че шансовете са срещу него и е решил да скрие камъка. Може би е знаел каква е стойността му. Може би согднанецът му е говорил за него, обяснил му е каква сила има, ако се съедини с другия камък — онзи, който Фабий е взел със себе си през езерото. Може би согдианецът е бил отчаян и се е надявал животът му да бъде пощаден. Или пък е предупреждавал римлянина, казал му е нещо, което го е накарало да се отърве от съкровището. Може да му е казал, че ще го преследват безмилостно и че мините са единственото безопасно място, където камъкът би могъл да бъде скрит, защото там силата на кристала ще бъде поета от скалите, от които е бил откъснат. Може би само там би престанал да привлича хората, които го търсят, които го дебнат както дебне тигър, сякаш им помага някакво шесто чувство.
	Джак стана, обу си обувките и отиде отзад, в главната кабина, в която няколко илюминатора от лявата страна бяха с вдигнати затъмнители. Пилотът правеше кръг обратно на часовниковата стрелка над Таджикистан, за да подходи към Фейзабад от запад, и Джак видя първите проблясъци на зората над Памир и голата пустош на пустинята Такламакан по-нататък. Наведе се над седалките и се загледа във внушителния планински пейзаж долу. Беше място, където препятствията пред човешкото съществуване изглеждаха непреодолими, но все пак за тези, които се справяха с тях, наградата беше, че живеят на половината път до небесата. Джак се изправи и отиде при другите по-назад в кабината. Алтамати и Прадеш седяха един до друг и разговаряха на руски. Джак седна срещу тях и си наля кафе от количката за сервиране. Костас беше с тях, когато Джак отиде да поспи, и описваше с подробности любимото си инженерно крило в кампуса на Международния морски университет в Корнуол. След това Костас също отиде да спи, а Алтамати и Прадеш останаха да разглеждат каталозите с водолазно оборудване от бордовата библиотека.
	Джак нямаше търпение отново да работи под вода. Замисли се за Ребека. Бяха прекарали половин час заедно на пистата в Бишкек и използваха времето, за да прегледат бележките й по „Извора на река Окс“ на Уд. След това тя прегърна баща си и отлетя към езерото с американски военен хеликоптер. Джак се усмихна при този спомен за нея, с летателен шлем, сред четирима здравеняци, американски морски тюлени. Харесваше й всичко, всяка секунда. Ако нещата вървяха по план, щяха да са отново заедно, на източния бряг на езерото Исъккул, след по-малко от двайсет и четири часа, а дотогава оборудването, поръчано от Костас, щеше да е пристигнало от университета. Руините под водите на езерото бяха изкушаващи и можеха да се окажат една от най-големите находки, свързани с Пътя на коприната. Освен всичко останало в миналото езерото често било прекосявано от кораби с търговии, така че не можеше да изключи и възможността да открие и корабокрушение.
	Замисли се за Фабий и съдбата на римляните, гребали с всички сили, за да спасят живота си. Погледна Катя, която седеше сама няколко седалки напред и гледаше през илюминатора. Под водата можеха да открият и петроглифи, ако морените продължаваха в езерото. Започваше голям международен проект. Имаше възможност да прекарва доста време по тези места. Погледна през прозореца и си спомни къде отиват. _Ако оцелееха през следващите двайсет и четири часа._
	Костас дойде със залитане между седалките и се стовари на мястото до Джак. Наклони се към прозореца и Джак проследи погледа му. Съвсем ясно се виждаха полегатите хълмове и долини, снежните върхове. Костас отвори монитора на подлакътника си и активира картата.
	— Това е то — каза след малко. — Минахме границата на Афганистан. Не може да ни остава повече от половин час.
	— Ето там е долината Панджир. Едва се вижда — каза Джак. — Забулена е в мъгла, с върхове от двете й страни, простира се на изток. Това е долината на митичната река Окс, която бележи най-източния край на похода на Александър Велики. Петстотин мили западно оттук се влива в Аралско море, което всъщност е езеро. Минава край Мерв, където се били държани в плен легионерите на Крас. Избягалите римляни може да са минали оттук, обаче заради планинските вериги на изток може да са свили на север, към Пътя на коприната, който минава през Киргизстан и покрай езерото Исъккул.
	— А Хауард и Уокоп? — попита Костас. — Дотук ли са стигнали, когато са изчезнали в Афганистан през 1908 година?
	Джак сви устни.
	— Били са достатъчно опитни, за да стигнат толкова далече. И двамата са познавали много добре граничните райони на Афганистан, заради армейските задачи, които са изпълнявали по тези места. Уокоп е бил в Афганистан и преди, по време на Втората афганска война.
	— Медалът, който е купил Прадеш? Със слона? — попита Костас.
	Джак кимна.
	— Това е било през 1879-а, малко преди да отиде при Хауард в джунглата. Било е времето на Голямата игра, патовата ситуация между Британия и Русия. Това е десетилетие на героични поражения. Генерал Къстър е сразен от сиуксите през 1876-а. Британците са победени от зулусите при Исандуана и Роркс Дрифт. След това битката при Майуанд, в Афганистан, през 1880-а. Почти хиляда английски и индийски войници загиват в равнината пред Кандахар. Бият се до последна капка кръв. Афганистанците се гаврят с труповете, точно както сиуксите и зулусите. Трийсет години преди това, по време на Първата афганска война, Първа британска армия от Инд е изклана, докато отстъпва към Киберския проход, при което оцелява само един британски войник. Наричат ги геройски провали, за да величаят добродетелите на войниците в съзнанието на хората. Много британски офицери проявяват огромна храброст. Имам всички исторически романи на сър Уолтър Скот, с подпис на Джон Хауард. Той е живял в този свят като момче, а през осемдесетте години на деветнайсети век се абонира за новите издания, сякаш е опитвал отново да улови романтиката. Забравят за нея, когато се сблъскват с бруталната реалност. И англичаните би трябвало да мислят по-добре, преди да се залавят с Афганистан. Имали са хора там по-рано, изследователи като лейтенант Уд. Те са познавали проблемите на място, познавали са хората.
	— Каква е бил ситуацията през 1908-а?
	— Труден мир. Афганистан още е бил непристъпна зона. Преходът дотук от Квета може да е отнел на Хауард и Уокоп седмици, дори месеци. За провизии вероятно са разчитали на хората, които срещат. Уокоп е имал голям опит с племената по границата, но вероятно са водили дълги преговори, спазвали са местните обичаи, обикаляли са, защото е трябвало да преминават през територии на враждуващи вождове. След като са стигнали до долината Панджир, ако изобщо са стигнали, най-вероятно са останали сами. Започнала е зимата и преходът в планината е бил наистина тежък, за да стигнат дотам, докъдето са искали.
	Прадеш, който слушаше внимателно, се наведе напред.
	— Защо си толкова сигурен, че точно това е мястото?
	— През долината Панджир минава пътят към мините за лапис лазули — отговори Джак.
	— Разбира се… — каза тихо Прадеш. — Sappheiros, лапис лазули. Хауард и Уокоп са видели надписа в джунглата години преди това и са искали да открият мястото, където мислиш, че Лициний е скрил камъка.
	Джак завъртя екрана с картата така, че да го виждат всички. Посочи поредица хребети от основната долина.
	— Ето тук, дълбоко в Хиндукушката верига. Мините се намират в тясна планинска долина. Има двайсетина шахти, някои от които се разработват от хиляди години. Лапис лазули, с който е украсен саркофагът на Тутанкамон, е добит тук и е изтъргуван на запад повече от хиляда години преди римляните да дойдат по тези земи.
	— Римляни? — учуди се Костас. — Мислех, че е бил само един, Лициний.
	— Бил е сам, когато е дошъл, за да скрие камъка, след като е избягал на юг от Исъккул — отговори Джак. — За да знае обаче как да стигне до мините, мисля, че групата избягали легионери трябва да е дошла от тази посока при прехода си от Мерв към Централна Азия. Може би в долината Панджир са ги принудили да тръгнат на север, към Киргизстан. Ако прочетеш „Изворът на река Окс“ на Уд, ще разбереш защо. Планините, които описва в източния край на долината, като че ли са краят на света — изглеждат абсолютно непроходими. Преди да свият в северна посока обаче римляните може би са стигнали достатъчно напред в долината, за да чуят за мините за лапис лазули, може би дори да ги видят. Ако согдианецът е казал на Лициний да донесе камъка тук, значи той е знаел точно къде да отиде.
	Катя се мушна на седалката срещу Прадеш.
	— И когато е стигнал до джунглата, не е било нужно да оставя карта за съкровището — каза тя. — Достатъчно е било в гробницата си да изпише „лапис лазули“. Цяла Индия знае, че лапис лазули идва от Афганистан. Всички в Афганистан знаят, че се добива в долината Панджир. И някой в долината винаги ще ти посочи къде са мините, а ако е миньор, би могъл дори да ти покаже шахтите, от които се добиват най-тъмносините камъни, _ниело_. Това обаче е все едно да разказваш на хората за Шангри-Ла, защото на практика едва ли на някого би му минало през ум да отиде там, а всеки, който отиде, би имал много малки шансове да оцелее. Подобна награда би изкушила само отчаяните или глупците. Или романтичните стари войници като Хауард и Уокоп, които имат страст към приключенията.
	— А защо сме сигурни, че Хауард и Уокоп са дошли точно тук? — попита Костас.
	Джак посочи книгата.
	— „Лейтенант Джон Уд, Бенгалски военноморски флот. Разказ от първо лице за едно пътуване до извора на река Окс“. Това е личният екземпляр на Хауард. Чел го е много внимателно, страниците са пълни с бележки. Открих го в най-долното чекмедже на скрина със семейни документи, който видя в каютата ми на „Сийкуест II“, старателно подвързан, както подвързваш книга, която цениш истински. Частта за долината Панджир е толкова запълнена с бележки, че печатният текст едва се чете.
	— Има и бележки с различен почерк — отбеляза Костас, докато се взираше в страниците на книгата.
	— Робърт Уокоп — обясни Джак. — Видях негови ръкописни бележки в Лондон и съм сигурен за почерка.
	— Странно е, че не са взели книгата с тях на това последно пътуване — каза Костас.
	— Мисля, че вече са я знаели наизуст. И са взели възможния минимум багаж. Никой не иска да мъкне книги из Хиндукуш.
	— Обаче казваш, че в книгата има знаци.
	— Трябва да благодарим на Ребека за това. Докато бяхме край Исъккул, тя се зае да разчете бележките. Смята, че е открила как да стигнем до входа на мината, до която те са искали да стигнат, сред многото в склона на планината.
	— Тя е страхотен изследовател — каза Костас.
	— Има набито око за детайлите и достатъчно търпение. Прилича доста на майка си в това отношение.
	— Каза ли й го? — попита Катя.
	— Ще й кажа, когато му дойде времето. Твърде болезнено е още.
	— Аз ще поговоря с нея. Имаме нещо общо помежду си. И двете сме загубили родител насилствено. Когато ми кажеш.
	Джак кимна и погледна през илюминатора. Снишаваха се и самолетът вече беше под планинските върхове от двете страни на долината. Тук-там се виждаха светлинки от къщи и светли петна от автомобилни фарове по пътя, по който трябваше да е минал Уд преди два века. Затвори книгата.
	— Красотата в разказа на Уд е, че предхожда Голямата игра. За да разбереш Афганистан, трябва да се запознаеш с пътешествениците, които са идвали по тези места, преди да се намеси геополитиката. В бележките си в края на книгата Робърт Уокоп казва, че ако бъдат оставени да се оправят сами, афганистанците биха махнали с ръка и биха оставили в миналото всички последици от външните намеси само за миг.
	Комуникационната система в кабината се включи.
	— Говори капитанът. Очаквано приземяване след трийсет и пет минути. Навлизаме в обхвата на ракетите земя-въздух. Активирам системата за смущаване на прицелването. Предпазна мярка.
	Костас изсумтя и провери предпазния си колан.
	— Говорих му за това, когато кацнахме в Бишкек. Тези бивши пилоти на изтребители непрекъснато забравят, че летят с пътници.
	Джак се обърна към Катя.
	— Това е последна възможност, преди да тръгнем по пътя. Ако има още нещо, което трябва да ни кажеш, сега е моментът.
	Катя отпи глътка вода и кимна.
	— Добре. Братството на тигъра. В края на деветнайсети век, по времето на дипломата У Че, този, който е присъствал на лекцията на Джон Хауард, братството е едно от тайните общества в Китай. То обаче е сред най-потайните. Малко други биха могли да претендират за автентична потомствена връзка с Първия император. И никога не са се стремили да увеличават броя на членовете си. Първият император е от династия Цин и с възкачването си на трона прави близките си благородници, като раздава на братята и братовчедите си земи, които да управляват като феодални владения. Клетвата им е била да служат на императора в живота и смъртта. Приели имената на именията си. Били дванайсет — Шу, Тан, Жу, Жонли, Юнян, Тукиу, Жианлиан, Хуан, Жиан, Шиую, Баймин и Фейлиан. Това са първоначалните телохранители. Със смъртта на всеки от тях останалите избирали член на фамилията му, който да го замести. С времето братството започнало да представлява висшите ешелони на властта в Китай. Били богати земевладелци, господари на именията си, но също така и генерали, дипломати, държавни министри. Всички са отгледани още от раждането като воини-тигри. Всеки клан предлагал подбрани момчета, готови да заемат следващата овакантена позиция, обучени в бойни изкуства, в боравене с големия меч _пата_, в изкуството да се сливат с акхал-теке, небесния кон с кървавата пот. Избирали някое от тях да влезе в братството, да участва в съвета на дванайсетимата. Останалите до края на дните си оставали негови воини, убийствена група от общо стотина души, които можели да се съберат незабавно, за да защитят завета на Първия император. И избраният, новопостъпилият в братството, ставал тигър-воин. Ролята му била да предвожда тази група. Да изпълнява заповедите на братството. Такова било посвещението му. Дипломатът У Че е от фамилия Жиан и е бил един от дванайсетимата. Семейството на баща ми и чичо ми е Хуан. Аз съм потомка на много от тези, които са избрани да носят мантията на тигър-воин.
	— А в наше време? — попита Костас. — Не става ли дума по принцип за организирана престъпност?
	Катя въздъхна.
	— Задачата им е била да защитават гробницата на императора. До идването на комунизма те са разполагали със земите и привилегиите си и не са имали нужда от допълнителни богатства. Поколения наред са зад кулисите в Сиан — армейски офицери, съветници на императора, чиновници, винаги близо до голямата гробница, чиято могила се издига край града, за да гарантират свещения й статут. Те разпространяват всички суеверия, свързани с нарушаването на наследството на Първия император, и тези суеверия съществуват и днес, дори сред китайските археолози. Братството се грижи никой да не разкопава гробницата. И не са гангстери. Дипломатът У Че е типичен за братството през деветнайсети век, високообразован човек, готов да защитава интересите на Китай в чужбина. Тогава обаче нещата започват да се променят. В продължение на две хиляди години братството е част от затвореното общество на Китай, изолирано от външния свят още откакто се връща с празни ръце, след като губи дирите на Лициний в индийската джунгла. У Че подновява търсенето и братството отново тръгва по пътя на войната. Търсенето се превръща в страст, в обсесия. Той прави и още нещо. Без да ще, предоставя изкушение, на което следващото поколение от братството не може да устои.
	— Да позная — каза Джак тихо. — Опиум.
	Катя кимна.
	— Пътешествията на У Че в Индия са опит да се разкрият мащабите на употребата на опиум, да се посочат доставчиците, да се убеди британското правителство да сложи край на тази търговия. Документите му показват, че подбудите му са били морални и са се простирали отвъд официалния интерес на Китай. Посещава джунглата на Рампа две години след въстанието и вижда до каква степен е пристрастено местното население, което става лесна жертва на търговците на опиум след напускането на армията. В лицето на Джон Хауард би открил отзивчив слушател. Като дипломат в Лондон, У Че е инспектирал пушалните на опиум, никнещи като гъби в европейските пристанищни градове. Когато се връща окончателно в Китай през деветдесетте години на деветнайсети век, носи със себе си огромен обем проучвания, подробни описания на употребата на опиум и доставките в Западния свят. Всичко това би могло да стане основа на борбата срещу търговията с наркотика. Обаче дава възможност и за сериозни злоупотреби. Материалите по-късно стават основа на схема за овладяване на търговията.
	— За времето на комунизма ли говорим? — попита Костас.
	Катя кимна.
	— Китай вече започва да се разцепва и през 1912 година е обявена Републиката. Властта на националистическата партия е кратка и несигурна, години наред има труден съюз с комунистическата партия. Голяма част от страната се управлява от войнствени племенни вождове. Абдикацията на последния император през 1912 година бележи началото на съвременното братство на тигъра. Основата на митологията на братството. Периодът на воюващите държави е последван от поемането на властта от Първия император. Те виждат аналогия между това и случващото се през двайсетте и трийсетте години. Изглеждало, че се задава второто пришествие на императора. Същността на основополагащия мит започнала да се изкривява и били изфабрикувани нови разклонения. Случило се и още нещо. Именията на братята били конфискувани от държавата, били загубени. Нужен бил друг източник на богатство.
	— Търговията с опиум — каза Джак.
	— У Че бил убит през 1912 година, при чистка за ликвидиране на китайския императорски двор — продължи Катя. — Синът му го наследил в братството. За първи път един човек заплашвал да управлява братството еднолично. Наследил всички документи на баща си и изградил най-голямата и най-конспиративната наркоимперия на света. Британското участие в търговията с опиум почти разрушава Китай през деветнайсети век и той обръща всичко това наопаки, като използва всички съществуващи канали за доставки към Китай за наливане на все повече опиум в Западна Европа, което обяснява взрива на употребата на хероин през петдесетте и след това.
	Костас посочи картата с пръст.
	— Афганистан? Основният доставчик?
	Катя кимна.
	— В продължение на столетия братството изпраща тук воини, за да вземат чистокръвни коне. Обучението с небесните коне винаги е било част от традицията им, основен ритуал за всеки, който би могъл да стане част от дванайсетимата. През двайсетте години търговията с коне е станала прикритие за търговията с наркотици. Опиумът се насочва на юг, в Индия, и оттам към Западна Европа. Братството премества центъра на дейността си извън Китай, първо в Хонконг и Малайзия, после в самия Запад Лондон и Америка. Интегрирали са се достатъчно лесно, като потомци на богати фамилии от Хонконг и Сингапур, изпратили децата си да учат в престижни западни университети, за да станат част от капиталистическата инфраструктура на Запада.
	— Ако бизнесът с наркотици е толкова голям, колкото твърдиш — обади се Костас, — би трябвало да са засечени и да следят какво правят.
	Катя го изгледа с насмешка.
	— Умни са. Никога не са действали като гангстерите от другите китайски тайни общества. Братството не гледа на търговията с опиум като на престъпно начинание, целящо да носи приходи, а като на отплата за участието на Запада в износа на опиум за Китай през деветнайсети век. Имат романтична представа за лоялност към Китай, и то към Китай, който вече е останал в древността. Обаче търговията с дрога и присъствието в престъпния подземен свят не се вписва във вярата им, така че изоставят този бизнес след Втората световна война. Инвестират в проучвания и добив на минерали. След разпадането на Съветския съюз това става много доходен бизнес. Новите републики в Централна Азия осигуряват чудесна среда за чужди предприятия. Фирмата на братството, INTACON, става много печеливша и далеч засенчва другите му бизнес интереси.
	— А 1949-а? — попита Джак. — Мао, комунистическият преврат? Редът, който налагат в страната?
	— Комунизмът е част от силата, която събаря стария свят, в който братството е съществувало столетия наред, и която отнема земите му. През 1949-а година обаче се налага и някакъв ред, който заменя хаоса — което е някаква аналогия на края на Воюващите държави и възхода на династия Цин. Новата сигурност, новият контрол определено изкушават братството. Комунистическият режим също има своя структура на властта, своя йерархия. Братството бързо възстановява позицията си в Китай, възможността да следи събитията. Заема се да подхранва култа към председателя Мао и той скоро започва да съперничи на култа към самия Първи император. След смъртта на Мао обаче братята се връщат с подновена енергия към старото си кредо.
	— Връщане към митологията — отбеляза Джак.
	— Според _ву ди_, концепцията за не-смърт, те вярват, че Първият император никога не си е отивал, а съществува в паралелен свят. Очакват нещо като отваряне на нашата реалност към този паралелен свят, _ву ди_. Едва тогава императорът ще може отново да наложи волята си на вселената. За братството тази мистична надежда се превръща във фанатична догма след 1912-а. Само след сливането на двата паралелни свята отново ще се върне порядъкът. Търсели са знаци в древните митове за стихиите. Първият император се възкачва при шуиде, силата на водата, която побеждава силата на огъня. Братството вярва, че следващата епоха на императора ще бъде предшествана от възшествието на сиандхе, силата на светлината.
	Джак се вгледа в Катя.
	— Това е то, нали? Заради това двата камъка са толкова важни. Силата на светлината.
	Катя кимна.
	— Тъкмо дипломатът У Че събужда отново легендата за изгубената скъпоценност от гробницата, небесния камък, чиито две части ще се съединят и ще осветят с ослепително сияние вътрешността на гробницата на императора и ще разрушат границата на _ву ди_. Само когато скъпоценността бъде открита, ще може да започне _сиандхе_, ерата на светлината.
	— И кога се очаква да стане това? — попита Костас.
	— За Първия император _шуиде_ се свързва с числото шест, както и със зима, тъмнина, рязкост, смърт. Братството е от дванайсет, кратно на шест. Вярват, че ерата на светлината ще започне шейсет и шест поколения след запечатването на гробницата.
	— Нека позная — каза Костас. — Това ще рече днешното поколение, нали?
	Катя кимна.
	— Това е причината всичко да се раздвижи точно сега. Чичо ми ми довери всичко. Знаеше, че познавам достатъчно добре историята на братството, за да споделям опасенията му, а също така си даваше сметка, че археологическата следа, по която е поел, има нужда от човек със знания поне колкото неговите. Обучи ме лично. Имаше ми доверие, вярваше в мен. Знаеше, че времето е срещу него, обаче и през ум не ми е минавало, че ще свърши толкова скоро. — Катя погледна надолу за момент, после продължи: — Чичо започна там, докъдето е стигнал У Че. Когато обаче си даде сметка, че небесната скъпоценност може наистина да бъде открита, започна да мисли за последиците. Преди десетина години братството загуби представителя на клана Жао, който умря неочаквано. Беше наследен от сина му, Шан Ион. Китай отново се променяше. Комунизмът ерозираше, навлизаше капитализмът. Някои печелеха невероятно, други — никак. В Русия гледат на времето на царете като на някаква митична златна епоха. В Китай смятат за такава времето на Първия император. Шан Ион беше част от това, макар известно време да правеше огромни печалби от новите възможности. Чичо ми видя у него смущаващи признаци. Фамилията му контролираше INTACON. С увеличаване на богатството на компанията Шан стана мегаломан. Превърна братството в частен военен съвет. Насочи INTACON към безогледно експлоатиране на слабо проучени територии по целия свят. Един от набелязаните региони беше джунглата около Рампа в Източна Индия. Добивът на боксит в открити рудници в джунглата обещаваше огромни печалби. Чичо ми се противопоставяше на тези планове всячески. Беше антрополог и хуманитарист, един от братята, които не биха допуснали вярата да ги поквари. От самото начало беше против възшествието на Шан. Прояви наивност обаче и си даде сметка за опасността прекалено късно. Когато ми разказа цялата история, вече го преследваха.
	— И е платил най-високата цена — каза Джак.
	— Значи, както дипломата У Че, без да ще е отворил буркан с червеи — отбеляза Костас замислено. — У Че е дал на братята търговията с опиум. Чичо ти е подновил търсенето на скъпоценността, но също така ги е завел и на място, където биха открили още едно съкровище — добива на боксит в джунглата.
	— Това е другото, което чичо ми осъзна твърде късно — каза Катя. — И се опасявам, че дори може да е влязъл в преговори с маоистките бунтовници. Би било акт на отчаяние, защото не е имало към кого да се обърне — правителството е било готово да сключи договор с INTACON, а коя не са имали никаква възможност да се противопоставят. Това би било равно на самоубийство за него, но е знаел, че и бездруго го заплашва смъртна присъда. И знам, че е отхвърлил братството. Видял е как вярата се насочва от Първия император към самия Шан Ион, сякаш Шан е смятал себе си за императора, Шъхуанди, роден отново.
	— Къде е базата на Шан Ион? — попита Джак.
	— В пустинята Такламакан, от другата страна на планините Тяншан — отговори Катя. — Сто хиляди квадратни километра местещи се пясъци и пълна пустош, обрулена от жестоки ветрове. За пътниците, тръгнали на изток по Пътя на коприната, Такламакан е последното голямо препятствие преди навлизането в Централен Китай и края на пътя, в Сиан — където се доставя коприната и се намира гробницата на Първия император. Всеки, който се отклони в пустинята, рискува да изчезне завинаги, а всеки, който контролира укрепленията в нея, е можел да плячкосва керваните, които опитват да я заобиколят. Тя остава един от последните региони на беззаконието на света. Дори комунистите не са успявали да я контролират. Има множество руини на укрепления, наполовина заровени в пясъка, строени край някогашни оазиси, които отдавна са погълнати от пустинята. Шан Ион се е установил в едно от тях, на стотици километри от най-близкия път. Построил е самолетна писта и е започнал да превръща мястото в свой личен фантастичен свят. За братството Такламакан винаги е била символ, бастион срещу външния свят, място, където сякаш е било възможно да поддържат твърдението на Първия император, че отвъд него няма нищо. За Шан Ион освен това пустинята е идеален център на начинанията на INTACON в Централна Азия, в планините Тяншан и Каракум. Чичо ми знаеше и друго. Хората на INTACON са открили признаци за наличие на залежи от нефт в самата пустиня. Такламакан се е превърнала във феодално владение на Шан. И той вече гледа навън. Заплашва да овладее цял Западен Китай и да оказва страховито влияние върху външния свят.
	— Значи с това всъщност се е занимавал чичо ти — каза Джак.
	— Какво разбираш под „фантастичен свят“? — попита Костас.
	Катя не отговори веднага.
	— Тук в играта влиза същинското значение на скъпоценността, истинската опасност. Последната среща на братството, на която чичо ми е присъствал, е била в щаба, в пустинята. В центъра на руините има купол, бивша несторианска църква. Спуснал се по наклонена рампа и го въвели през големи врати от бронз. Седели заедно с останалите единайсетима в полумрак, пред ниски маси, а Шан Ион бил начело. Това, което чичо ми видял вътре, го стреснало и ужасило. Веднага разпознал описанието от „Записки на Великия историк“. В храма Шан Ион бил пресъздал вътрешността на гробницата на Първия император. Над тях бил небесният купол, а от двете страни имало реки, планини и дворци. По-нататък имало изображения на теракотената армия. Каза, че било нещо като планетариум, с последните холографски и компютърни технологии, дори шум на вода и вятър, и цвилене на коне. През дните, когато бил там, забелязал, че Шан Ион прекарва все повече и повече време сам, в камерата. Шан го безпокоял още като малък. Бил пристрастен към компютърните игри, към моменталното удовлетворение на капризите си и пълната сигурност в един свят, в който човечността и моралът са без значение. Чичо ми си дал сметка, че от играч пред екрана Шан се е превърнал в участник в играта, станал е част от нея.
	— Като компютърните факирчета, които не могат да различат реалността от фантазията — каза Костас. — Които порастват, трупат състояния и си мислят, че могат да направят допълнителната крачка, която никой друг не може да направи, и да влязат през екрана в някаква виртуална реалност, която си мислят, че могат да контролират напълно — така, както никога не биха могли да контролират истинската реалност.
	Катя кимна.
	— Точно. В представите на Шан това е нещо като продължение на концепцията за _ву ди_ — смесването на световете на живите и мъртвите, което ще настъпи с идването на ерата на светлината, с небесната скъпоценност. Изглеждало обаче сякаш вече е открил портал към този друг свят. Чичо ми си давал сметка, че силата на небесната скъпоценност може да се окаже само мит, но за Шан Ион тя все пак е притежавала ужасяваща мощ. Ако вярва, че скъпоценността е последният ключ към апотеоза му, към някакво сливане с Първия император, би могъл да стигне до кошмарна мегаломания. Точно това плашеше чичо ми най-много. Тогава реши да запази проучванията си в тайна от останалите и да опита сам да открие небесната скъпоценност.
	— Обаче Шан вече е знаел — каза Джак. — Чичо ти е щял да оцелее само докато го отведе до мястото, на което е смятал, че е скрит камъкът.
	— Кой тогава мислиш, че ни следи? — попита Костас.
	Катя го погледна и каза:
	— Казахте ми какво са видели коя в джунглата. Влезли са седем мъже от INTACON, единият от които е бил въоръжен с карабина с оптичен мерник. Той е бил новият, който е трябвало да бъде посветен. Убийството на чичо ми е било неговото изпитание. Сега той е един от братството. По традиция, когато някой от братята се отклони, той и най-близките му роднини биват елиминирани. Заместникът му сред дванайсетимата идва от друга фамилия от същия клан, избран заради бойните му умения от останалите единайсет братя.
	— И този новопосветен е тигърът-воин — каза Джак тихо.
	— Перверзна версия обаче. Психопат. И има особена специалност. Баба му е била снайперистка от казахската Червена армия през Втората световна война, една от тези, които имат зад гърба си безброй убити. Научил е всичко от нея. Професионалист е и е усъвършенствал занаята в Босна, Чечня и Африка. Резултатът му вече трябва да е надминал нейния. Използва старата й карабина „Мосин-Нагант“.
	— Карабината на снайпериста е като любимата четка на художника — каза Джак. — Стара руска винтовка с ръчен затвор може да убива не по-зле от последен модел „Берета“.
	— Един въпрос — каза Костас. — Семейството ти е част от всичко това още от времето на Първия император. Шейсет и шест поколения. Как да сме сигурни, че не си от лошите?
	Катя го изгледа със съжаление.
	— Убиха чичо ми. В семейството ми няма никой друг. Заради клетвата, дадена от предците ми преди повече от две хиляди години. И защото веруюто на Шан Ион няма нищо общо с историята. То е мерзост. И понеже той ще опита да ме убие — да убие всички нас — веднага щом го отведем до камъка.
	— Значи, в тази долина, към която сме се устремили? — попита Костас и погледна Джак. — Наоколо е пълно с идеални позиции за снайперисти. Имаме ли някаква защита? От НАТО? Американците?
	— Може да докараш батальон специални сили по склоновете тук, рейнджъри, барети, каквото искаш, и пак няма да открият толкова добър снайперист — отговори Джак.
	Прадеш, който слушаше внимателно, погледна Костас и каза:
	— С Джак говорихме за това. Ако искаме да помогнем да хванат сам мъж със снайпер, няма как да стане. Тук има местни главатари, които са достатъчно силни, за да се изправят срещу талибаните сами. Командирите на Щатите и НАТО знаят, че това е начинът да се действа. Оставят ги да се справят сами — защо и самите те да се превръщат във врагове? Когато са били на власт, талибаните са убивали и изнасилвали безконтролно, а афганистанците не забравят лесно. Тоест, на практика разполагаме само с ограничена помощ, за евентуално изтегляне или медицинска евакуация. След като излезем от военновъздушната база на ISAF край Фейзабад, оставаме сами, докато се срещнем с бивш боец муджахидин, когото Алтамати познава, местен главатар. След това ще трябва да поемем риска да минем край няколко села, в които може да има инфилтрирани талибани, а и винаги остава опасността от самоубийци със самоделни взривни устройства. Ако обаче Алтамати наистина успее да привлече главатаря на наша страна, това ще е голяма крачка напред.
	— Каква е легендата ни? — попита Костас. — Няма ли всички тук да решат, че сме от ЦРУ или нещо такова?
	— Снимачен екип — отговори Джак. — Вървим по стъпките на Джон Уд от 1836 година, в търсене на извора на река Окс. За автентичност можем дори да покажем старата книга.
	— Прозвуча като твоя мечта, Джак — каза Катя.
	— Някой ден, несъмнено — усмихна се Джак. — С огромно удоволствие. Когато боевете приключат.
	Костас се вгледа в картата.
	— Как се наричаше това място с мините?
	— Долина Коран — отговори Джак.
	Самолетът се наклони надясно и след това чуха трополенето на спускащите се колесари. Алтамати гледаше през прозореца, но се обърна, когато Джак заговори, когато чу думата. Погледна Катя и каза тихо:
	— Agur janub doshukh na-kham buro, zinaar murrow ba janub tungee Koran.
	Костас я погледна.
	— Което значи?
	Тя му отвърна с леден поглед:
	— Това е пущу. Алтамати го е научил, когато е бил заловен от муджахидините. Значи: „Ако не искаш да умреш, избягвай тясната долина Коран“.
	Самолетът подскочи на пистата.
	— Идеално — изсумтя Костас. — Още едно чудесно място за лятна почивка.


>	17.

	_Афганистан, 22 септември 1908_
	Двамата мъже се изтъркаляха надолу по купчината каменни отломки, която запушваше наполовина входа на мината, като отчаяно размахваха ръце и ритаха по камъните, за да намерят някаква опора. Спряха един до друг почти в подножието на купчината. Още виждаха входа на мината, сивото небе вън, светлата ивица в горния край на сипея, на около изстрел с пистолет разстояние. Пред тях шахтата тънеше в пълна тъмнина. На повече от 4000 метра височина въздухът беше разреден, двамата дишаха тежко и се разкашляха заради облака прахоляк, който бяха вдигнали, докато се търкаляха надолу. Джон Хауард се обърна към Уокоп, после премигна и се вторачи в стената на минната шахта. По цялата повърхност на скалата виждаше следи от копачи. Лъч светлина от входа осветяваше тавана. Нямаше никакво съмнение. Сини ивици, със златни късчета. Започна да се смее, да плаче, без да знае кое от двете е, после се разкашля мъчително.
	— Робърт! — прошепна. — Видя ли? Това е лазурит!
	— Току-що взех проба. — Хауард изпита облекчение, когато чу гласа на Уокоп, ирландския акцент с режещи американски нотки въпреки многото години служба в британската армия. При отчаяната битка горе се бе питал дали изобщо някога ще го чуе пак. Премигна, после опита да се ориентира. Лежеше по очи, с разперени крака, дясната му ръка още държеше стария револвер, колт, чиято цев още димеше от последния изстрел. С лявата ръка стискаше здраво старинната тръба от бамбуково стебло, дълга двайсетина сантиметра, почерняла и излъскана от времето. Бяха я отворили, за да прочетат папируса вътре, миг преди да ги нападнат, след като оставиха чантите си в долината, и той я стискаше през цялото време на трудното изкачване до това място, при което търсеха пътеки, по които да не може да мине конят на преследвача им.
	Уокоп се претърколи по гръб до него. Хауард видя как отвори револвера си, „Уебли“, как извади празните гилзи и зареди барабана с нови патрони от паласката на колана си, като поглеждаше към входа на шахтата. Остави револвера и взе нещо с лявата си ръка. Беше парче синя скала. Напипа с другата си ръка малката кожена торбичка на врата си, надигна се на лакът и направи физиономия, защото попадна на остър камък. Извади изподраскан стар монокъл, сложи го на едното си око и изви врат, за да разгледа парчето внимателно.
	— Когато е бил тук преди седемдесет години, лейтенант Уд е видял камъни с три степени на качество.
	Уокоп се вгледа пак.
	— Това е най-доброто качество. Проблясващото златисто с железен пирит. Това е _ниело_, както го описва Лициний. — Свали монокъла и се отпусна назад. За момент Хауард чуваше само звука на собственото си дишане — тежко, свистящо. Виждаше как дъхът му се превръща в пара в студения планински въздух. Уокоп се обърна и го погледна.
	— Знаеш какво означава това.
	— Означава — отвърна Хауард, — че по някаква неведома божествена воля на провидението тези демони са ни вкарали в точната минна шахта. Уд пише, че най-доброто качество камъни се добиват само от една шахта. Погледни тези следи от копачи, тук, на скалата над нас, и саждите от огньовете, които са използвали, за да разпукват камъка. Тази шахта се експлоатира поне от хиляда години.
	Хауард затвори очи. Начупените камъни, върху които лежеше, бяха ръбести и остри, но той като че ли изобщо не ги усещаше.
	Беше странно. Отвори очи и се вгледа в Уокоп. Двамата почти не приличаха на онези, които бяха излезли от Квета преди три месеца и бяха тръгнали към границата, за да изчезнат в пущинаците на Афганистан. Сега бяха тук, трийсет години след бягството от светилището в джунглата, със загрубели, загорели от слънцето лица, прорязани от дълбоки като планински каньони бръчки, обрулени от времето старци с побелели бради. И двамата носеха тюрбани, покрити с прахоляк, и тежки афганистански кожуси от овча кожа, пристегнати на кръста, със сплъстената козина навътре, за да ги пази от хапещия студ, който бе започнал да се промъква в планините през последната част от прехода им към мините. Под отворения кожух на Уокоп, Хауард виждаше кожения колан и плата на униформата му, в цвят каки, короната и отличителните знаци на полковник на едното му рамо. И двамата бяха официално пенсионирани, но знаеха, че ще бъдат третирани като шпиони от афганистанците, ако ги хванат без униформи, и че съдбата им би била по-лоша от смърт. Трийсет и пет години бяха служили в Корпуса на кралските инженери и най-естественото за тях бе по време на това последно голямо приключение заедно да носят униформите, които бяха носили през по-голямата част от живота си.
	Двамата се ухилиха, после започнаха да се тресат от смях. _Бяха успели._
	Хауард изведнъж се разкашля и изпръска скалите с капчици кръв.
	— За бога, човече! — изпъшка Уокоп, надигна се и се наведе над него. — Ранен си!
	— Прободе ме с меча си. — Хауард преглътна с усилие, усети вкуса на кръв. — Конникът, който дойде зад нас по пътя насам. С тигровата маска. Когато се изкачвахме на онази скала. В гърба. Отляво.
	Уокоп развърза овчия му кожух, взе бамбуковата тръба от лявата му ръка и я остави на камъните, после измъкна ръката му от ръкава.
	— Ще те заболи. Съжалявам.
	Надигна кожуха и опипа гърба му. Пусна кожуха, мушна ръката му отново в ръкава и внимателно я положи върху камъните в положението, в което беше била. Сложи длан на дясното рамо на Хауард и той усети напрежението в пръстите му.
	— Зле е, нали?
	— Не е засегнал дроба, със сигурност. Може да е проникнал в плевралната кухина, под дроба. Виждал съм хора с такива рани да се изправят на крака за нула време.
	— Дробът ми е пробит, Робърт. Кръвта е пенеста. Дишането ми е учестено.
	Уокоп коленичи, вгледа се във входа на пещерата, пое дълбоко въздух, развърза въжето на кръста си и свали кожуха. После намести колана на униформата с кобура и изтупа предната част на куртката си. Хауард затвори очи. „Значи, това е то“.
	— Знаем, че е някъде тук. Това, което търсим.
	Уокоп кимна към тъмнината зад тях.
	— Те също го знаят.
	— Не знаят в кой вход на мината сме се скрили. Когато изпразних револвера си по тях, се дръпнаха. Това ни спечели малко време. И когато ни открият, няма да знаят, че е това. Няма да знаят, че сме се натъкнали точно на шахтата, която търсим. Тази, в която Лициний е скрил камъка преди две хиляди години.
	— Ще претърсят всички. Ще ни открият, после ще открият камъка.
	_Камъка._ Хауард усети кръвта да се надига в гърлото му. Имаше чувството, че се дави бавно. _Нямаше да показва страх._ Погледна древния бамбуков цилиндър, който Уокоп бе оставил на земята. _Велпу_, свещената реликва, която бяха взели от светилището в джунглата преди близо трийсет години, гаранцията им за безопасно измъкване от ада на онзи мрачен ден, толкова силно запечатан в паметта му, сякаш бе станало вчера. Хауард го бе запазил, заедно с металната ръкавица, излята като глава на тигър — силует, който така кошмарно се бе появил отново на ръката на преследвача им само преди няколко часа. Предположиха, че ги следят, но врагът им удари в долината долу, след като стигнаха до мините за лапис лазули край Сари-санг. Хауард бе видял ужасяващия конник, който водеше фаланга въоръжени мъже по долината към тях, маскиран като тигър-дракон. Бе видял отблясъците на големия му меч, ръкавица, точно като онази, която Хауард бе взел от гробницата в джунглата.
	Ръкавицата сега не бе с него, но бяха взели _велпу_ заради съдържанието му. Десет години след бягството им в джунглата пътищата им отново се пресякоха, в Школата за военни инженери в Чатам. Една вечер се заключиха в библиотеката и отвориха бамбуковата тръба. Вътре не откриха идол или бог, а свитък древен папирус — хартия, направена от тръстика, каквато Хауард беше виждал в Британския музей. _Египетски папирус в Южна Индия._ Това бе достатъчно невероятно само по себе си. Но на него имаше и надпис — букви, които Уокоп разпозна, защото стилът им приличаше на думите, изписани на саркофага в светилището в джунглата. _Hic iacet Licinius optio XV Apollinaris Sacra iulium sacularia. Тук лежи Лициний, опции на 15-и легион, Аполинарис. Пазач на небесната скъпоценност._
	Надписът върху папируса беше по-дълъг, а това, което казваха думите, беше изумително. Думите се бяха отпечатали в съзнанието на Хауард оттогава. Мобилизираха всичките си знания по латински, за да разгадаят посланието, свити един до друг на светлината на свещта. Думите го върнаха в момчешките му мечти за приключения. Сякаш го изваждаха от мрака, който обгръщаше душата му от онзи ден в джунглата, и му даваха цел, към която да се стреми, извън изкуплението за онова, което дори не беше сигурен дали е извършил, но което се спотайваше под повърхността на съзнанието му всеки миг от живота му, още от мига, в който бе дръпнал спусъка на палубата на онзи речен параход. Малкото момче коя, разплаканото момче, което той не можеше да допусне да страда, докато собственият му син бе плакал за него през последните си часове. Сега, в тази минна шахта, в края на пътуването им, погледна Уокоп и прошепна последните думи от посланието, което бяха разчели онази нощ: „Cave tigris bellator. Пази се от тигъра-воин“.
	Усети, че му се вие свят. Преглътна пак, кръвта сякаш изтичаше от главата му. Бе видял татуировката на ръката на конника, озъбения дракон-тигър, когато той връхлиташе върху тях в долината долу. Някак си тези, които бяха прогонили Лициний към скривалището му преди две хиляди години, все още съществуваха и преследваха всеки, който е попаднал на следата и е решил да открие това, което той е намерил и скрил. Хауард не преставаше да си блъска ума, докато се катереха нагоре по склона и се чудеха как така са успели да ги открият. В Квета, докато се подготвяха, бяха решили да казват на всички, че смятат да минат по пътя на експедицията на Уд към извора на Окс, нагоре по долината Панджир, в Северен Афганистан. Потърсиха съвет от изследователя Оръл Стийн, но не разкриха истинската цел на пътуването си. Стийн бе решил, че са самоубийци, щом са решили да отидат в Хиндукуш без носачи и водачи, и им бе пожелал бог да ги пази. В очите на хората двамата бяха ексцентрични стари полковници, тръгнали на едно последно приключение в духа на най-добрата британска традиция.
	И тогава Хауард си спомни. Преди години, когато се бе върнал в Англия след службата при Мадраските сапьори и бе опитал да отклони Хелън от скръбта й по малкия Едуард, да даде на двамата нов живот. Наскоро беше произведен в чин капитан и преподаваше геодезия в Школата за военни инженери. Бе изнесъл лекция пред Кралския институт на обединените служби в Лондон на тема римски антики в Южна Индия, негова страст от детските му години, когато колекционираше римски сребърни и златни монети, които баща му и чичовците му купуваха от пазарите в Мадрас и Бангалор. Бе споменал слух, нищо повече, за пещерен храм, в който има релефи, които приличат на римски бойни сцени. Още тогава си мечтаеше да покаже, че в Южна Индия освен търговци вероятно са попадали и римски войници. Това беше удивителна възможност. Удивително откритие.
	Бе допуснал ентусиазмът му да вземе превес. Сега си даваше сметка, че е искал от преживяванията му около въстанията, които толкова го тормозеха психически, да произлезе нещо добро, и бе свалил гарда. Не бе казал нищо повече, нито дума за местоположението, никакъв намек, че историята може да е истина. С Уокоп си бяха дали клетва никога да не разкриват какво са видели в гробницата, обаче в онази лекция вероятно се бе прокраднала частица от ентусиазма му, блясък в очите, онази потисната част от него, която искаше да разкаже на света за откритието им, и това не бе убягнало на внимателния наблюдател.
	След това служител на китайското посолство бе дошъл при него, за да го поздрави и да го разпита за източниците му. Хауард учтиво отказа, като подчерта, че е било само слух. Отпреди повече от двайсет години. Дали не го бяха следили и наблюдавали, за да открият нещо необикновено, каквото и да е, което би могло да разкрие какво знае? Бамбуковата тръба, _велпу_, беше скрита в специална стая в Школата в Чатам сред множество други екзотични артефакти, донасяни от офицерите от цял свят в продължение на десетилетия. Хауард беше куратор на сбирката и само той имаше ключ. Беше невъзможно някой друг да е научил. След това се замисли за тези, които бяха служили при него през годините. Само един беше с него през цялото време, верният Хуан-ли, внук на любимата му ая от детството, от Тибет. Хуан-ли беше с него от Бангалор до Чатам и назад, навсякъде, където го водеше службата из Индия, след като децата му пораснаха. Хуан-ли винаги бе имал приятели от Азия — кулита, моряци, мъже, които срещаше вечер в пушалните за опиум, но Хауард винаги си бе затварял очите, защото знаеше, че е по-добре да търпиш тайните общества и ритуали, вместо да ги забраняваш. Хуан-ли беше с тях до края, помагаше да опаковат провизиите в раниците си в Квета, махна им за сбогом, когато тръгнаха към Боланския проход. Изглеждаше ентусиазиран, може би доста странно за човек, който вероятно вижда господаря си за последен път. Беше опаковал в багажа им повече, отколкото им бе нужно — китайски лекове, билки, пакети, които те веднага извадиха. Правеше всичко възможно, за да гарантира, че ще останат живи, докато стигнат целта си. Това изглеждаше логично за верен слуга и Хауард беше трогнат. Сега обаче се замисли. Да останат живи, докато стигнат до целта си, за да могат да отведат други до нея.
	_Възможно ли беше?_
	Закашля се. Вече нямаше значение. Опита да раздвижи главата си, задави се и устата му се напълни с кървава пяна, която опита да преглътне. Почувства разкъсваща болка. Хуан-ли бе опаковал в багажа им лауданум и сега му се щеше да е при него. Уокоп се приближи и подхвана главата му с ръка. Хауард го погледна.
	— Още няма да предам богу дух — прошепна хрипливо. — Още не сме намерили камъка.
	Уокоп кимна към тъмнината в шахтата.
	— Някъде тук е. Сигурен съм.
	— После и другия. Този, който е взел другият римлянин, според надписа… Фабий.
	— Едно по едно, приятелю.
	Хауард направи гримаса.
	— Безсмъртие. Нали за това е небесната скъпоценност? Бихме имали някаква полза от това нещо в момента. — Уокоп огледа входа угрижено, после пак се обърна към него. — Може би накрая, в джунглата, Лициний е изпитвал същото. Питал съм се що за човек е бил… Дали можем да видим себе си в негово лице. Понякога ми се струва, че само това е начинът да проумеем тайнствения път, по който сме поели. Всички знаци, надписът в гробницата, посланието във _велпу_, географията, която сглобихме през годините, всичко това не значи нищо, ако не опиташ да опознаеш този човек. — Хауард се усмихна вяло. Разкашля се, преглътна, известно време диша дълбоко, за да се успокои, после продължи едва чуто, почти шепнешком: — Нали помниш релефа, който видяхме на стената в пещерата, жената с детето? Да търсиш безсмъртие означава да търсиш безсмъртие там, където завинаги ще съществуват също така загубата и скръбта. Каква полза, ако всички, които си обичал, вече са си отишли и ако си изразходвал запасите си любов? Мисля, че е предпочел смъртта. Може би Елизият наистина е по-доброто място.
	— Какво тогава правим тук? Ти и аз? В тази изоставена мина?
	— Тук сме заради същото, което е мотивирало Лициний и Фабий. Те всъщност може да са търсели Елизия, славната смърт, а не безсмъртието. Може би изкушението на безсмъртието им се е представило по случайност, по пътя. Може би Лициний е научил за него едва след като Фабий си е отишъл, след като самият той е потеглил на юг. Може би с него е бил някой, който е донесъл двата камъка от Изтока, може би търговец, когото са ограбили и заробили, и са го използвали за водач. Ако римляните са знаели за всичко това по-рано, не виждам защо Лициний и Фабий биха се разделили и защо биха разделили двата камъка.
	— Може би боговете не са искали хората да узнаят тайната на безсмъртието.
	— Може би боговете вземат присърце грижата за интересите ни?
	— Не отговори на въпроса ми. Какво правим тук ние?
	Уокоп го гледаше изпитателно. В очите му се четеше загриженост. Хауард си даваше сметка, че Уокоп се опитва да поддържа духа му, да не му позволява да изгуби съзнание, да изцеди последната капка от приятелството им, да запомни последните безценни моменти. Отвърна на погледа му.
	— Тук сме поради същата причина, поради която и римляните са се отправили на последното си голямо пътешествие. Спомни си надписа, който видяхме тогава в светилището в джунглата. Петнайсети, Аполинарис. За слава на легиона. Те са марширували край мъртвите от техния легион, следвали са ги, търсели са удара на съдбата, който да ги тласне от другата страна, със смъртта на прославените. Правили са това, което са били обучени да правят. Били са войници. Може би затова и ние сме тук. Славата на легиона. Корпусът на кралските инженери. За всички, които са си отишли, за всички, които са паднали. Ubique.
	— Ubique — повтори Уокоп тихо. — Навсякъде. Казано от истински сапьор.
	На Хауард му причерня, пред очите му заплуваха тъмни петна. Виждаше само брадатата глава на Уокоп и тюрбана му. Сякаш левитираше, боцкаха го хиляди иглички, което обаче не беше неприятно усещане. Знаеше, че трябва да опита да помръдне, но се чудеше дали не е попаднал в някакъв сън, който би секнал при най-малкото движение и би развалил магията. Ако остане неподвижен, във всеки момент би могъл да се изправи и да мине надолу по онзи тунел, към светлината.
	— Робърт — каза тихо, — вече почти не виждам.
	Уокоп стисна ръката му. При входа внезапно настъпи някакво раздвижване. Чу се цвилене, тропот на копита. И двамата извърнаха глави към сипея, към светлината. Топло дишане, пара, влизаше вътре заедно с кристалния планински въздух, като дихание на дракон към скалите. Чуха още пръхтене, тропот — а после го видяха. Кон, огрян от червеното слънце, потта на животното сякаш блестеше като кръв, когато тръсна грива и пръсна алени капчици във въздуха. И този, който го яздеше — ужасяващата тигрова маска, ризницата на гърдите, дългият меч с предпазител като ръкавица проблясва в небето, изпръскан с прясна кръв. „Моята кръв“. Сърцето на Хауард започна да бие бясно, да изтласква пяна през устата му. Разнесе се барабанен ритъм — бавен, настойчив, усилваше се, приближаваше по склона към тях.
	— Този кон не може да влезе тук — каза Уокоп. — Другите обаче скоро ще са при нас. Които го следват пеша. Остават ни само няколко минути.
	Хауард разпери пръстите на лявата си ръка и стисна дланта на Уокоп силно, после се вгледа в него.
	— Свърших ли нещо добро, Робърт? Строил съм канали, мостове и пътища. Показах им как да картографират земята. Има ли полза от всичко това?
	— Създаде семейство. Беше добър баща. Един мъж не може да направи нищо по-добро от това.
	Хауард се намръщи болезнено.
	— Синът ми, Едуард. Момчето ми. Не трябваше да го оставям в Бангалор. Трябваше да съм с него до края.
	— Беше офицер, сапьор, и изпълняваше дълга си към кралицата.
	— Дълг? В джунглата? Каква работа имахме там?
	Уокоп стисна ръката му.
	— Помниш ли нашия приятел доктор Уокър? Той съобщи за ужасната треска от джунглата, която покосяваше нашите хора, на доктор майор Рос и Рос дойде в джунглата, за да се увери лично. Ако не му беше дал предположението си за връзката между комарите и болестта, можеше и да не се случи. Сър Роналд Рос получи Нобелова награда за медицина. Потушаването на въстанието беше неблагодарна задача, но от всичко това все пак излезе нещо добро за всички.
	— За всички… — Хауард се закашля, преглътна с мъка. — Коя имаха имунитет към треската. Убихме десетки от тях. Изгорихме селата им. Пътищата, които прокарахме със сапьорите ми, още са там — незавършени, обрасли. Малкото, които успяхме да завършим, само доведоха при тях лихвари, търговци на опиум, непознати болести. Бяхме там, защото правителството опитваше да изстиска още няколко рупии от племената, а ние се провалихме, защото правителството не искаше да се занимава с място, което не носи печалби. Правим големи неща и имаме високи идеали, Робърт, но онова не беше такова, а оформи целия ми живот. — Хауард изведнъж изпадна в конвулсии, разкашля се жестоко. Кръвта потече по брадичката му, той притисна мокрото петно на гърдите си. Кръвта продължаваше да бълбука от дроба му. Погледна Уокоп в очите, лицето му посивя. Гласът му премина в шепот: — Вече не чувствам краката си, Робърт.
	Барабанният ритъм се усилваше. Уокоп сложи длан на рамото на Хауард и се наведе към него, избърса кръвта от устата му с ръкава си.
	— Дръж се, приятелю!
	Хауард стисна ръката му.
	— Намери камъка! Отнеси го в джунглата, на коя. И им върни свещения _велпу_. Длъжни сме им. — Гласът му секна. Разкашля се пак, после продължи: — Върни се в светилището и го сложи в саркофага.
	— Ще го направим заедно. Ще ми трябваш, за да преместим капака.
	— Погледни отдолу — каза Хауард. — Трябва да има дупка, колкото да побере тръбата. Лициний е бил каменар. Римските саркофази винаги имат отвори, за да излиза гниенето. За да може душата да отлети свободна.
	— Винаги съм казвал, че е трябвало да станеш археолог — отвърна Уокоп.
	Хауард се насили да се усмихне, зъбите му блестяха от кръв.
	— Преживяхме чудесно приключение, нали?
	— Да, наистина. — Уокоп взе бамбуковата тръба от ръката му и сви пръстите си около нея. С дясната ръка извади револвера си. — Още не е свършило. — Посочи оръжието на Хауард, което още беше там, където го бе изпуснал. — Имаш ли още фишеци барут?
	— Два.
	— Не мога да повярвам, че още използваш тази старина. Фишеци и капси. В наши дни! Трябва да вземеш револвер с патрони.
	— Същото каза и преди трийсет години в джунглата. След онзи случай не ми се е налагало да стрелям от гняв. До днес. Служеше ми добре.
	— Служи, докато пазиш барута си сух.
	— Един войник винаги се грижи за оръжието си, Робърт.
	— Още си войник. Най-добрият.
	— Но невинаги рицар с блестяща броня — отвърна Хауард.
	— Почувства ли се по-добре? Имам предвид, като стреля от гняв. Преди малко?
	— Винаги съм харесвал миризмата на барут.
	— Добре тогава. Да видим, дали ще можем да компенсираме пропуснатото време!
	— Hann til Ragnaroks.
	— Какво каза?
	Хауард вдигна лявата си ръка. Пръстите му още бяха свити, сякаш стискаше бамбуковата тръба — не ги чувстваше. Гласът му бе все така тих, почти шепот.
	— Погледни пръстена ми. Фамилния знак, с котвата. Направен е от викингско сребро, донесено в Англия от северните ми предшественици. Hann til Ragnaroks е техният девиз. Означава: „Докато се срещнем в Рагнарок“. Това е във Валхала.
	— Откъде, по дяволите, знаеш тези неща? — попита Уокоп.
	Хауард успя да се усмихне.
	— Семейна история. Винаги е била моя страст. Не очаквам обаче някой да продължи. Не се интересуват. Поне знам какво да кажа, когато стигна там. На тези, които са си отишли преди мен.
	— Е, проклет да съм, ако тръгна към Валхала без бой — каза Уокоп. — Хайде.
	— Ръката ми, Робърт. Видя ли? — прошепна Хауард. — Спря да трепери. Имах този тремор през всичките години след джунглата. Откакто натиснах спусъка. Сега не го чувствам въобще.
	Уокоп взе револвера на Хауард, дръпна ударника назад и го сложи в отпуснатата му ръка.
	— Отивам да разузная. Твоята работа е да застреляш всичко, което се появи на входа.
	— И още как… — Гласът на Хауард едва се чуваше. — Първо войник, след това инженер.
	— Quo fas et Gloria ducunt.* Ние сме войници.
	[* Quo fas et Gloria ducunt — Където водят правото и славата (лат.). — Б.пр.]
	— Воини — прошепна Хауард. — Рицари.
	— Какво каза ти? Hann til Ragnaroks.
	— Hann til Ragnaroks. — Хауард прошепна думите, после пое свистящ дъх, от което потече още кръв, и се вкопчи в ръката на Уокоп. Отново трепереше, дишането му стана накъсано. — Направих ли го? — прошепна. — Тогава в джунглата? Направих ли го наистина? Застрелях ли онова малко момче?
	Погледна умолително Уокоп, но вече не го виждаше. Сега виждаше само запечаталата се в зрителната му памет светлина от входа на шахтата и синьото сияние от скалите около нея. Уокоп стисна ръката му, после бръкна в джоба на куртката му и извади снимката на млада жена с бебе, която знаеше, че държи там. Мушна я в изцапаната му с кръв ръка и сви пръстите му. Хауард плачеше. От невиждащите очи се стичаха сълзи. Плачеше за първи път.
	— Виждам го — прошепна. — Милият Едуард.
	Видя ги как се приближават през тунела към него, идват от светлината, жената и момчето. Момчето изтича напред, спъна се, падна в обятията му, той го вдигна високо и се засмя, заплака от радост. Уокоп се наведе и го целуна по челото, после се надигна, изправи се нестабилно на крака, стиснал револвера в едната си ръка и бамбуковата тръба в другата. Силуетът си отиде и сега Хауард виждаше само ослепителна светлина, както изгряващото слънце заличава всичко с лъчите си. Синьото от стените се озари и насочи светлината отново назад, лъч енергия, която сякаш го вдигна на крака и го понесе напред. Тогава отново чу барабаните, вече по-близо, да отекват в кухината и усети полъха отвън, остри пробождания, студени, които го пронизаха като стрели — нищо повече.


>	18.

	Джак пропадаше във водата, разперил ръце и крака. Остави тежестта на тялото си да го носи надолу. В началото се оттласкваше енергично, докато стигне до дълбочината, на която тялото му щеше да има нулева плаваемост, после задържа малко от издишания въздух в устата си и с него изравни налягането в ушите си. Сега усети вкуса на водата — свежа, остра, много лек намек за соленост. Виждаше долу дъното на езерото — сиво и плоско, не набраздено, каквото е дъното на морето. Видя силуета, който го бе привлякъл на това място — очертания на древен кораб, наполовина затънал в седимента. Вътре се виждаше пулсираща зелена светлина, сякаш някой е изпуснал сигнален фенер в тинята. Спусна се към нея, стигна дъното, протегна ръка дълбоко в калта и извади нещо. Вдигна го и го огледа. Оказа се скъпоценен камък, сияещ в зелено оливин, перидот от острова край Египет. Усети, че излъчва топлина, че топлото сияние прониква в тялото му. Изведнъж стана сънлив, тежестта му го натисна надолу, сякаш бе открил каквото бе търсил цял живот; вече нямаше къде повече да отиде и искаше единствено тинята на дъното да го обгърне и да спи вечно. Сепна се обаче и се върна към живота. Сърцето му биеше. Трябваше да се върне на повърхността. Там имаше нещо по-ценно. Оттласна се с камъка в ръка и започна да рита с плавниците с всички сили към слънцето, което струеше от повърхността. „Спокоен съм. Силен съм“. Повтори мантрата, но не беше нужно. Нямаше жажда за кислород, нямаше подтик да диша. Тогава обаче, когато видя силуета на лодката горе и поклащащите се фигури, надвесени през борда, които го наблюдаваха, отново почувства тежестта, като гъделичкане, което се придвижваше от крайниците към сърцето му. Камъкът, легнал на дъното на езерото, беше станал прекалено тежък, непосилен товар. Видя Ребека да се взира във водата толкова наведена, че дългата й коса докосваше повърхността. Опита да я достигне, но съкровището го дърпаше надолу. Отвори уста и пое въздух, пусна езерото в дробовете си, пропадна, усети единствено кошмарна празнота, не знаеше дали плаче, протегнал ръце към онова, което изчезваше в искра слънчева светлина, докато вече го нямаше.
	— Джак! Събуди се! Катя и Алтамати се връщат.
	Джак усети някаква ръка да го раздрусва и се събуди стреснат. Седеше на предната седалка на джипа, на мястото до шофьора, а Костас беше до него. Чу шумолене и видя, че е завит с одеяло от комплекта за първа помощ. Вероятно Костас го бе извадил от екипировката на джипа. Почувства гъделичкане и си даде сметка, че кръвообращението му се възстановява. Спомни си колко студено беше призори, когато пристигнаха на това място малко след зазоряване, когато росата беше навсякъде наоколо. Измъкна лявата си ръка изпод одеялото и си погледна часовника. Наближаваше обяд. Бяха прекарали там около три часа, а той, изглежда, беше проспал два от тях. Разсъждаваха върху разказа на капитан Уд за последния му поход към мините за лапис лазули, някъде в долината, която сега беше пред тях. Джак си спомняше как затвори очи, когато Прадеш отиде да стопли вода за чай. Погледна Костас. Той беше с избелял зелен военен шинел върху дебела фланела и кожена ушанка със закопчани под брадичката наушници. Не бяха готови за студа и бяха допълнили облеклото си с каквото намериха в багажника на джипа.
	Отметна одеялото и се прокашля.
	— Съжалявам. Задрямал съм.
	— Забелязах. Имах чувството, че сме забравили мотора да работи.
	— Не хъркам.
	— Разбира се, че не.
	Прадеш застана до вратата на джипа.
	— Имаше нужда от сън. — Той също беше с кожена ушанка и индийска военна куртка. Наля една чаша и я подаде на Джак. — Горещ чай. Най-добрият дарджилинг. Винаги си нося. Наследили сме тази военна традиция от вас, британците, и просто не можем да се откажем от това.
	— Благодаря. — Джак взе металната чаша и се вгледа оттатък долината. Хиндукушките планини се издигаха напред — огромни гънки с оголени скали и сипеи, поръсени с бяло по-близки хребети и покрити със сняг върхове зад тях. Долината представляваше дълбока вдлъбнатина, която се стесняваше в планината, през нея течеше река. Джак вдигна бинокъла, който висеше на врата му, и огледа района. Видя Катя и Алтамати, които крачеха по пътека от едната страна на долината. С тях имаше още един човек, с афганистански дрехи. Джак свали бинокъла и погледна Прадеш, който кимна. Всичко сякаш вървеше по план. Бяха стигнали до летището на Фейзабад в Северен Афганистан малко след разсъмване и от самолета веднага се качиха в джипа. В града Джак имаше стар приятел, който беше шеф на агенция за предоставяне на помощи. Той им уреди джипа, на чийто покрив и отстрани наскоро бяха боядисани буквите TV. Предпочитаха да не вдигат много шум и отказаха съдействие от НАТО. В региона имаше и екип на ISAF, но след разговор с датския полковник решиха да се откажат от ескорт. Полковникът ги предупреди за рисковете. Талибаните можеха да нападнат навсякъде, дори в северната част на страната. Местният главатар обаче беше известен с независимостта си, един от стълбовете на стария Северен съюз, и решиха, че е по-добре да се сприятелят с него, а не да го провокират. Полковникът обеща, че в случай на нужда ще изпрати медицински хеликоптер, но само толкова.
	Джак вдигна отново бинокъла и огледа срещуположния склон на долината — търсеше проблясъци от отражения или намек за движение между скалите, макар да бе наясно, че няма да види нищо. Някъде там, напред, беше снайперистът, за когото Катя беше сигурна, че ги е наблюдавал край езерото в Киргизстан, и че ще е тук, сега. Щяха да са в безопасност, докато не станеше ясно каква е целта им, докато не откриеха това, което искаше братството, но с всяка крачка напред щяха да стават все по-уязвими, докато не паднеше и последната причина снайперистът да не стреля. Джак се чувстваше безсилен и открит, но знаеше, че няма избор, освен да изиграе играта докрай и да се надява всичко да мине без проблеми. Другите знаеха какви са шансовете. Всичко зависеше от това дали Катя и Алтамати са постигнали целта си да разузнаят напред в долината.
	Прадеш разглоби примуса и го прибра в раницата си.
	— Време е да оседлаваме, момчета.
	Костас спусна краката си през вратата на джипа.
	— Не знам откъде вземаш тези изрази, Прадеш.
	— Школа за военни инженери на армията на Съединените щати. Форт Ленард Уд, Мисури. Шестмесечна командировка, миналата година.
	Костас се вторачи в него.
	— Сериозно? Случайно да си срещнал там Джим Прейдър?
	— Подводни технологии, командирован от Военно морската академия? Завърших неговия курс.
	Костас погледна Джак, после посочи Прадеш с палец.
	— Наистина ни е нужен този тип. В постоянния състав на университета.
	Джак се ухили на Прадеш, после слезе от джипа и се протегна. Беше със собствения си екип, който бе взел със себе си в самолета — старите планински обувки, дебелото яке с подплата, любимата му синя вълнена шапка, която му бе подарил член от екипажа на капитан Кусто, когато беше малък. Намести брезентовия си сак отстрани, за да му е удобно да го носи, и напипа кобура вътре. Даваше му някаква увереност, макар да беше наясно, че само леки оръжия няма да са достатъчни. Примижа към пътеката и видя как афганистанецът, който беше с Катя и Алтамати, сви по друга пътека и се скри от очите им. Пое си дъх и изрече мълчалива молитва. Алтамати бе прекарал известно време по тези места преди двайсет години и знаеше при кого да отиде. И двамата с Катя говореха основния език на Афганистан, дари, и двамата познаваха местните обичаи. Винаги беше по-добре да осъществиш контакт първи. Твърде много западняци бяха идвали тук с обещания за помощ и мир, но бяха носили само предателство и смърт.
	Джак знаеше, че вече имат срещу себе си един снайперист и че ако ядосат местния командир, просто няма да имат никакъв шанс да напуснат долината живи.
	Протегна ръка в джипа и извади „Извора на река Окс“ на Уд. Отвори стария том на отбелязаната страница и погледна избелелите бележки на Джон Хауард, прапрадядо му, после бележката върху мушнат в книгата лист, написана от дъщеря му. Между двете сякаш имаше нещо общо, някаква приемственост, като мост между поколенията. Погледна текста, изречението, до което стигна, когато бе задрямал. „След дълъг и изтощителен преход се добрахме до подножието на планините Ладжуорд“.
	Знаеше, че „Ладжуорд“ е старото персийско наименование на мястото, където се добива лапис лазули. Сега се намираха на мястото, на което е бил Уд, в края на пътя, най-далечната точка, която може да се достигне с джип. Оттук нататък трябваше да продължат пеша, точно както би трябвало да са направили Хауард и Уокоп, ако изобщо бяха стигнали дотук.
	Затвори книгата и я мушна в сака. Замисли се за Ребека и екипа водолази на езерото Исъккул. Сънят му отпреди малко беше още жив, отчетлив в ума му. Спомни си какво бе казала Катя за сънуването тук, на върха на света — че е трудно да отличиш сънищата от реалността и сякаш винаги си наполовина в някакъв свят на сънища. Според нея това се дължеше на разредения въздух и неспокойната дрямка. Джак се отърси от тези мисли и отиде да посрещне Катя и Алтамати, които вече приближаваха. Беше време да погледнат реалността в очите.
	Катя беше увита в дебело планинарско яке, но сякаш беше в стихията си.
	— Добре, ето какво става. Добрата новина е, че се свързахме със стария приятел на Алтамати.
	— Муджахидинът, който го е пленил по време на съветската война? — попита Костас.
	Катя кимна.
	— Казва се Рахид, Мохамед Рахид кан. Вече знаеха, че сме на път за тук. Филмов екип. Знаеше името ти, Джак. Знае кой си. Знаеше дори, че сред нас има киргизи. Удивително е как информацията пътува по тези места, по които почти няма хора.
	— А виждал ли е някого другиго? — обади се Прадеш.
	— Не попитах. Има други грижи. По-рано тази сутрин талибани са ударили село в съседната долина на север. Това е акт на мъст, който се корени във времето, когато талибаните владееха Афганистан, преди 11 септември. Мъстта е заради братовчедка на Рахид, учителка. Не ти трябва да знаеш подробностите. Изпратил е всичките си хора и повечето си оръжия, самият той също тръгва след час.
	— Значи, не можем да разчитаме на съдействие в края на краищата? — каза Костас.
	— Може и да можем. Казах му какво иска Джак. Разбира се, не споменах истинската причина да сме тук, но той не е глупак. Джак Хауард не ходи във военни зони, за да снима документални филми. Тези хора обаче знаят кога да не задават въпроси. Когато си имаш работи с пущуни, най-напред споменаваш за намерения, после говориш витиевато, преценявате се взаимно. Каза, че в долината живеят доста хора и че винаги е възможно да се натъкнеш на симпатизанти на талибаните. Когато има нападение, като това тази сутрин, всичко кипи и клокочи, така че появата на чужденци може да ги провокира. Каза, че трябва да тръгнем по високата пътека, да избягваме дъното на долината. Когато му предадох молбата ти, Джак, той попита дали някой сред нас може да борави с карабина „Лий-Енфийлд“. Разказах му за теб и канадските рейнджъри. Веднъж го спомена.
	— Джак? — учуди се Прадеш.
	— Когато бях тийнейджър — отговори той, — с баща ми — той беше художник — прекарахме няколко лета в канадската арктическа зона. Канадските рейнджъри са нещо като милиция, основно инуити. Въоръжени са със стари карабини „Лий-Енфийлд“. Използват ги за лов. Те ме научиха да стрелям.
	— Научили са те да стреляш като снайперист, Джак — каза Костас. — Виждал съм те с очите си.
	— Не бих твърдял такова нещо пред афганистански боен командир. — Джак поклати глава. — Пущуните се научават да стрелят, преди да се научат да ходят. Така или иначе, Прадеш също би трябвало да познава системата „Лий-Енфийлд“. Все още се използва в Индия. Вероятно стреля по-добре от мен.
	— Ти си наш водач, Джак, и той го знае — каза Прадеш. — Един пущунски командир ще уважава само лидер, който може да убива лично.
	Катя погледна Джак.
	— Намира се в пещерен комплекс на двайсет минути оттук, нагоре по склона, където ни остави. Не бива да го изпускаме. Хайде, да вървим.
	Обърна се и тръгна първа назад по пътеката, по която бяха дошли с Алтамати. Заобиколиха една скала и каменистата долина се простря пред очите им изцяло. Почти веднага попаднаха сред останки — големи изкривени парчета метал, части от фюзелаж, ротор, отпуснат като голямо повехнало цвете. Боята по отломките, някогашен камуфлаж, се лющеше, на две места се виждаха избледнели петолъчки.
	— Хеликоптерът на Алтамати — каза Катя тихо. — Ми 24. С него са го свалили, когато е бил на осемнайсет, в Съветската война. Единствено той е оцелял. Други двама още са били живи, но Рахид ги е застрелял.
	— Това е добродушният тип, при когото отиваме, така ли? — попита Костас.
	— Тук е така — каза Прадеш. — Никой не дава пет пари, но и никой не иска да даваш ти.
	Джак проследи с поглед Алтамати, докато минаваше през отломките. Очите на киргиза не трепнаха, вперени през останките на хеликоптера към скалистата пътека напред. Някъде далече се разнесе тътен, над далечна долина минаха изтребители в нисък полет. След това шумът стихна, отломките останаха зад тях и виждаха единствено стръмна тясна пътека и голи скали и сипеи. Сякаш тук, в планината, резкият край на историята беше само случаен нарушител, като вълна от човешки усилия, плиснала нагоре за миг от низините, заради прилива, която след това се оттегля и оставя само отломки и заглъхващо ехо. Войната, която се водеше сега, би могла да е всяка война от живата памет, войните, водени от британците, войната с руснаците, войните, раздирали и опустошавали равнините долу, оставили обаче планините непокътнати, почти непроменени от времето, по което Джон Уд е бил по тези места, за да търси мините — през 1836 година. Тук горе хората изглеждаха дребни и незначителни и дори култивирането и селищата в долините изглеждаха така, сякаш биха могли да бъдат заличени за част от секундата. Прадеш бе казал същото за джунглата, за река Годавари. Джунглата и планините не се трогват от нищо, това са места, които хората никога не биха могли да овладеят.
	Джак се изкатери по склона преди останалите. Пътеката не личеше така ясно на стръмнината, но все пак беше достатъчно различима заради загладените от стотици крака камъни. Скалата беше шиста и доломит, твърда като скалите в Уелс, където Джак се бе учил да се катери. Сега се наслаждаваше на изкачването, преминаваше бързо препятствията, при които трябваше да си помага с ръце, и се радваше на студения хапещ въздух в дробовете си, чувстваше се пречистен, изпълнен със сили. В планината се чувстваше добре, на място, точно както и под вода. След двайсетина минути стигна до перваз, който стърчеше над него, близо до върха на хребета.
	Спря, за да поеме дъх, и вдигна очи. Там, на няколко метра, стоеше някакъв мъж. Беше с афганска роба и тюрбан, а отгоре носеше къс овчи кожух. Впери в Джак пронизващи зелени очи. Лицето му беше мургаво и сбръчкано, брадата му беше прошарена със сиво. Джак прецени, че е горе-долу на неговата възраст, но в лицето му имаше нещо извън времето, като планините наоколо. Джак се изкатери горе и подаде ръка.
	— Мохамед Рахид кан. Salaam.
	— Salaam, доктор Хауард.
	— Чувал си за мен.
	— И ние сме гледали „Дискавъри“ по телевизията, нали? — отговори Рахид с крива усмивка. — Учих в пансион в Англия, преди да се върна тук, заради съветската война. Баща ми беше министър в старото афганистанско правителство. След като го убиха, аз управлявам тук.
	— Знам, че нямаш много време. — Джак извади книгата на Уд от чантата си и му я подаде.
	— Чел съм тази книга. — Рахид я отвори внимателно и я разлисти мълчаливо. — Но не съм виждал такива бележки. Мисля, че вървите по стъпките не само на лейтенант Уд, доктор Хауард. Мисля, че вървите по стъпките и на още някого.
	— Двама британски офицери. 1908 година. Пенсионирани. Търсели са нещо. Единият от тях е мой прапрадядо. Мисля, че са дошли тук, в тази долина.
	— Значи, пътищата ни са се пресичали в миналото. На твоите предци и на моите.
	— Да. Така изглежда.
	— В тази долина има стара поговорка.
	— Мисля, че я знам… — Джак замълча за миг, после продължи: — Agur janub doshukh na-kham buro, zinaar murrow ba janub tungee Koran. Ако не искаш да отидеш на унищожение, избягвай тясната долина Коран.
	Рахид вдигна поглед.
	— Откъде знаеш това?
	Джак кимна назад.
	— От приятел от Киргизстан.
	Рахид видя Алтамати да се изкачва по склона.
	— Добре е запомнил.
	— Каза ли ти защо сме дошли?
	Рахид присви очи.
	— Дядо ми помнеше този ден, преди век. Нашите хора са знаели, че двамата са тук, и са видели кой ги преследва нагоре по долината, към мините. След това дядо ми се качил горе. Каза, че е видял нещо ужасно, че горните шахти са пълни с духове и че никой не бива да ходи там. Само аз бях достатъчно смел, като малък.
	— Смятаме, че и сега някой ни следи. Наблюдава ни внимателно. Вече е някъде тук и ни чака.
	Рахид присви очи, после погледна към долината.
	— Тази земя е като кожата ми. Усещам, когато я налази паразит. Твоят враг е мой враг. _Иншаллах._ Днес обаче хората ми са във война. Ще получим възмездие, най-после.
	— Твоят враг е мой враг.
	Рахид се вгледа в Джак, задържа погледа си за миг, после кимна. Бръкна в кожуха си и извади снимка.
	— Имаш ли деца?
	Джак кимна.
	— Дъщеря.
	— Това е моята дъщеря. — Джак видя на снимката усмихнато афганистанско момиче с открито лице и с падаща върху раменете черна коса. — Ако не се бия с тях, един ден ще постъпят с дъщеря ми така, както постъпиха с братовчедка ми. Ще я бият с камшици само защото ходи с открито лице. Ще я обезобразят, защото чете книги. И ще я изнасилят, защото са животни.
	— Това не са мъже. Нямат нищо общо с Аллах.
	Рахид присви устни.
	— Талибаните? Ал Кайда? Уахабитите, които са тук още от британските времена и опитват да сеят смутове. Те нямат нищо общо с Афганистан. Сега наемниците им идват от Запада. Отиват в така наречените тренировъчни лагери. Млади мюсюлмани, които мислят, че са се научили да стрелят, защото играят видеоигри, и дупчат хребетите на планината с куршуми, докато пеят свещени стихове. Дори за учебна мишена не стават. Умират прекалено лесно.
	Катя и Алтамати стигнаха до перваза. Костас се изкатери след тях. Свали ръкавицата си и се ръкува с Рахид, останал без дъх от изкачването.
	— Костас Казандзакис.
	— А… — Рахид се поклони леко. — Експерт по подводни апарати във Флота.
	— Джак ти е казал?
	— Чета вестници.
	Джак погледна Костас косо.
	— С Рахид говорихме за талибаните, нашите врагове.
	— Значи сме на една страна, както разбирам.
	Рахид заби поглед в Костас.
	— Когато някой стреля по пущун, пущунът убива този, който е стрелял. Когато британците бяха тук, ние ги убивахме. Когато дойдоха руснаците, убивахме ги. Сега тук са талибаните, убиваме тях.
	— Преди двайсет години обаче сте пощадили Алтамати — каза Костас.
	— Понякога вземаме заложници. Той е киргиз, не е руснак. Може би трябваше да го убия.
	— Е, сега имаш тази възможност — каза Костас.
	Рахид сви устни.
	— Не мога. Донесе ми овча глава.
	— Какво?
	— В онази торба, ето там. Когато дойде тук с жената, Катя — отговори Рахид.
	Джак изведнъж разбра. Това обясняваше миризмата. Усещаше я през целия полет, после в джипа. Слава богу, нямаше да има време да я сварят.
	— Когато го хванахме през съветската война, му давах да яде това.
	— Затова си го пощадил — каза Костас. — Когато си го хванал, си го преценил. Знаел си, че ако някога дойде пак, ще ти донесе.
	Рахид погледна Джак, после посочи Костас.
	— Този ми харесва.
	— И в Гърция е така — каза Костас. — Мъжете са мъже.
	— Мъжете — обади се Катя — са глупци.
	Рахид прибра снимката на дъщеря си.
	— Достатъчно. Скоро трябва да тръгвам. Елате с мен.
	Отведе ги до скалата в дъното на перваза, до вход на пещера, маскиран зад срутени камъни, наподобяващи естествен сипей. Влязоха в коридор, издълбан в скалата.
	— Това е било естествена пещера и предците ми са я разширили, за да я използват за скривалище, когато са дошли британците през четирийсетте години на деветнайсети век, когато е Първата британска война. Тези, които са я разширявали, са работели в мините за лапис лазули, така че са били наясно какво правят. През Съветската война живеехме тук. Имаме собствен генератор, соларен. Руснаците опитаха да унищожат пещерата от въздуха, но нямаха бомби за разрушаване на бункери. Опитваха нападения по въздух и суша, нови и нови. Алтамати дойде тук заради това. Целият скат обаче е зареден с мини. Дори сега. Стигнахте дотук, защото знаех, че идвате. — Отвори плъзгаща се стоманена врата в дъното на коридора, запали осветление и изключи обезвлажнителя, който бръмчеше в ъгъла.
	— Тази стая е оръжейната ни. Моите хора взеха съвременните ни оръжия, но тук все още има каквото ви е нужно.
	Влязоха след Рахид. Покрай стените имаше дървени стелажи за оръжия, повечето празни, макар все още да имаше десетина пушки. Усещаше се миризма на оръжейна смазка, всичко беше безукорно чисто. Джак отиде до най-близкия стелаж. Най-горе видя дълга богато украсена пушка, която се пълнеше през цевта, с чудато извит приклад и метални пръстени с декорации по цевта.
	— Джезаил — каза. — Кремъчен механизъм, гладка цев, началото на деветнайсети век.
	Рахид го изгледа одобрително.
	— Познаваш оръжията.
	— Семейна традиция.
	— Предците ми са убивали с тези. Съхраняват се готови за стрелба.
	— Вижда се… — Под джезаила имаше няколко мускета, гладкоцевни пушки от Източноиндийската компания, подобни на онзи в каютата на Джак на „Сийкуест II“. Под тях имаше още десетина карабини „Хенри-Мартин“, с монограма на кралица Виктория на цевната кутия. В средата видя един „Енфийлд“ със затвор, с годината 1860 на цевта. Прадеш посочи приклада.
	— Погледни тук. Това е емблемата на Кралските мадраски сапьори и миньори. Моят полк и полкът, в който е служил Джон Хауард. Той може да я е държал в ръцете си, Джак.
	— Всичките тези карабини са взети от британците — каза Рахид. — Този „Енфийлд“ е взет от бойното поле при Майуанд през октомври 1880-а. Бил е на британски сержант, който се е бил до последния патрон в защита на индийските си сапьори. Името му е О’Конъл. Това означават персийските букви на приклада. Надписът е направен от нашите хора, които са видели името му на медалите. Уважаваме враговете си, когато са храбри. За нас е чест да вземем оръжията им и да ги използваме.
	Прадеш погледна Джак.
	— Някои от сапьорите са били командировани тук след операцията в Рампа, малко след инцидента с речния параход. Този сержант може да е бил някой от помощниците на Хауард.
	Джак докосна приклада на карабината и видя внимателно ремонтирано място, където английският орех бе заменен с парче по-тъмна индийска дървесина. Замисли се за момент за сапьорите през онзи ден на 1879, на брега на река Годавари, на хиляда мили от това място. Отстъпи назад. Останалите карабини бяха „Лий-Енфийлд“, „Марк 3“, произведени в оръжейната фабрика Ишапор в Индия, както и „Марк 4“, от Канадската фабрика „Лонг Бранч“, много от които реставрирани с индийски махагон.
	— Още ги използваме — каза Рахид. — Патроните .303 имат по-голяма ударна мощ от днешните стандартни военни муниции, а „Лий-Енфийлд“ са много точни и забележително скорострелни за карабини със затвор. Още от времето на джезаила сме учени да убиваме с един куршум. Един от моите хора с „Лий-Енфийлд“ може да прочисти цял отряд талибани с автоматични оръжия, които не знаят как да използват. Не са като сержанта сапьор. Те са враг, който презираме. Поругаваме труповете им и унищожаваме оръжията им.
	Джак огледа пак карабините и спря пред една с оптичен мерник.
	— Лонг Бранч, номер 4, Марк I, 1943 година — промърмори. — С такава се учих да стрелям. — Взе я от стелажа, провери дължината на приклада, после свали кожените капаци от мерника.
	— Модел 1918, номер 32, Марк I — промърмори. — Увеличение три цяло и пет. Бутна предпазителя напред, освободи затвора и го издърпа, после насочи карабината към светлината и погледна в цевта. — Съвършени нарези.
	— Грижим се за оръжията си — каза Рахид.
	Джак постави затвора на мястото му, с ръкохватката нагоре и назад, избута я напред и надолу, за да зареди, и натисна спусъка. Рахид му подаде брезентов патрондаш с пет паласки. Джак го метна на лявото си рамо и усети тежестта на патроните. Отвори едната паласка и извади пълнител с пет патрона.
	— Британски, калибър .303, Марк 7. — Дръпна затвора на карабината, мушна пълнителя на място и го натисна надолу с палец, после мушна втори пълнител. — Както разбирам, няма да е нужно да настройвам оптиката.
	— Мерникът е нулиран за триста метра. Направих го лично.
	— Не е много добър — промърмори Костас.
	— Не сме имали оптически мерници, когато сме прогонили британците през 1841 година — отвърна троснато Рахид.
	— Разбрано.
	Прадеш взе една от произведените в Индия карабини от стелажа и я огледа набързо.
	— Ще взема една от тези, ако не възразяваш.
	Джак подаде два пълнителя от патрондаша си на Прадеш, който ги зареди в карабината. Радиостанцията на Рахид светна и той бързо каза нещо по нея. Изключи устройството, даде на Джак дълго парче плат за тюрбан и дебели ръкавици от овча кожа.
	— Използвай плата, за да скриеш карабината. Внимавай за слънчеви отблясъци от мерника. Пази ръцете си топли с ръкавиците, докато дойде време да натиснеш спусъка. Сега трябва да се разделим.
	Изведе ги от пещерата, после се обърна и заговори тихо на Джак:
	— Ще ти кажа каквото трябва да знаеш. Като деца играехме в мините за лапис лазули. Познавам ги всичките, до последната галерия, като дланта си. Точно над горния хребет има три шахти, които не се виждат от дъното на долината. Те са в една линия над главните галерии, далече от шахтите, в които лапис лазули се е копаел най-скоро. Тези три шахти са стари, много стари, и в тях вече не е останал лапис, който да може да се добива. Като малки са ни казвали, че са работели по времето на древните египтяни и Александър Велики. Дядо ни казваше никога да не ходим там, защото демон пазач щял да ни изяде. Казах ви обаче, че веднъж отидох. Това, което търсите, е в средната шахта, тази, която едва се вижда от дъното на долината, ако се движите по пътеката долу.
	— И никой друг не е ходил там?
	— Контролираме мините от поколения. През Съветската война продавахме лапис лазули, за да купуваме оръжие. Мините бяха под мое управление и това на предците ми. Нашата дума е закон. Забранихме слизането в старите шахти под заплаха от смърт. Дядо ми нареди така. Едва след появата на талибаните контролът ни отслабна, защото трябваше да мислим за други неща, да защитаваме селата си — като това, което беше нападнато в съседната долина. Независимо от всичко, мисля, че вътрешността е непокътната. Сега само по-ниските шахти произвеждат качествен лапис. И никой, който живее в тези планини, не се изкачва по-високо, отколкото абсолютно се налага. Там, горе, ще откриете само смърт.
	Докато говореше, другите излязоха един по един. Някъде долу се чу цвилене, после странен рев и тропане на копита. Катя наостри уши.
	— Имате _акхал-теке_!
	Рахид я изгледа и каза тихо:
	— Ти знаеш. Разбира се, нали ми каза. Казахското ти семейство.
	— Никой кон не издава този звук — отвърна тя с треперещ глас. — Бойният вик на акхал-теке!
	— Долу, в долината, тичат подивели. Това е едно от последните места, на които породата се пази чиста, и още една причина да държим външните хора настрана.
	— Развъждате ги? — попита Костас.
	Рахид замълча и го изгледа.
	— Аз съм пряк наследник на Каис Абдул Рашид, родоначалник на всички пущунски племена. Той, от друга страна, е потомък на род, който е живял в тази долина още преди времето на Александър Велики. Предците ми са развъждали акхал-теке за Първия император на Китай, Шъхуанди, след като воините му са дошли тук, за да ги търсят.
	Катя го изгледа стъписано.
	— Предците ти са били имперски коняри? Мислехме, че всички те са останали в миналото.
	— Ние сме последните. При нас са последните чистопородни животни.
	— Още ли чакате призива? — попита Катя тихо. — Още ли идват воините?
	— Думата на един пущун е като клетва. Предците ми са я дали преди шейсет и шест поколения.
	— Кога са идвали за последен път? Каза ли ти Джак, че според мен ни следят?
	— Клетвата е за пазене на тайна.
	— Усетих _акхал-теке_ близо до Исъккул — добави Катя. — Чух шума, усетих миризмата.
	— Клетвата ми е към Шъхуанди и тези, които могат да докажат, че са негови вечни пазители.
	— Братството на тигъра — обади се Костас.
	Катя извади от предния си джоб снимка.
	— Искаш да кажеш, тези, които могат да ти покажат това. Татуировката.
	Рахид не отговори, загледан към долината. Атмосферата изведнъж стана напрегната. Джак хвърли на Костас предупредителен поглед и Катя го видя. Прибра снимката и застана пред Рахид.
	— Знаеш, че братството е покварено. Този, който го контролира сега, е покварен и управлява така, сякаш е превъплъщение на самия Шъхуанди. С това е нарушил клетвата към императора. Клетвата на рода ти вече не е в сила.
	Рахид я изгледа мълчаливо, после проговори:
	— Преди две седмици в долината дойде група от минна компания. Заявиха, че им дължа подчинение. Осем мъже, геодезисти. Поискаха да им покажа мините за лапис лазули.
	— Минна компания? — промърмори Джак. — Китайци?
	— ИНТАКОН.
	Джак си пое дъх.
	— Ти какво направи?
	— Казах ти какво правим. — Рахид кимна към пушката в ръцете на Джак. — Предците ми са дали клетва пред братството, не пред тези животни. Убих всичките.
	— А другият? — попита Джак тихо. — Този, който ги следва и сега е тук? Който ни чака?
	Рахид докосна пушката и се вторачи в Джак.
	— Твоят враг е мой враг. Бог да е с теб. _Иншаллах._
	Джак го погледна в очите и разбра. Чуха далечен автоматичен огън, после цвилене, не, направо рев на кон — странен, плашещ звук. Катя все още изглеждаше объркана, смутена от него.
	— Мога ли да го пипна? — попита тя. — Не съм докосвала такъв кон от детството си.
	Рахид поклати глава.
	— Не сега. Когато се върнете. Когато ми върнете тази карабина, с един патрон по-малко. — Погледна Джак, после посочи пътеката нагоре в планината. — Това е пътят ви.
	Джак протегна ръка.
	— Tashakkurr. Задължен съм ти.
	Рахид я пое.
	— За нас е закон. Гостоприемство към пътниците.
	— Но не към всички — обади се Костас.
	— Да, не към всички. Ти имаш късмет. — Рахид тупна Костас по рамото. — Salaam. Тръгвайте вече.
	Обърна се и изчезна зад ръба. Малко след това чуха цвилене и конски тропот, който заглъхна надолу по склона. След това звукът изчезна напълно и Джак чу шумоленето на вятъра в скалите — остър, сух вятър, който се спускаше от върховете на Хиндукуш. Метна карабината на рамо и присви очи към долината. Извади беретата от чантата си и я подаде на Костас. Прадеш метна своята карабина на рамо и даде пистолета си на Алтамати. Катя имаше собствено оръжие. Костас дръпна затвора на пистолета, зареди патрон в цевта, спусна ударника в безопасно положение и мушна оръжието в горния джоб на дрехата си.
	— Готов съм.
	— Тръгвам напред — каза Джак и започна да се изкачва.
	— Не. — Прадеш ловко го заобиколи и застана най-отпред. Джак сви рамене и си погледна часовника.
	— Според Рахид ще са ни нужни два часа, за да стигнем там. Това значи средата на следобеда. Вероятно обаче тези два часа са афганистанска преценка, на хора, които живеят в тези планини. Въздухът е доста разреден, а ние не сме аклиматизирани. По-добре да тръгваме. Не искаме да останем там горе след мръкване, нали.
	Костас извади ръкавици.
	— Естествено.


>	19.

	След малко повече от два часа Джак свали карабината и седна на един камък, за да изчака другите да го настигнат. Пронизващият студ на ранната сутрин си бе отишъл, но той си даваше сметка, че след няколко минути седене на това място студът ще се върне още по-жесток, подсилен от липсата на сън и храна. Извади бинокъла и огледа отсрещния скат на планината — търсеше признаци на движение, издайнически отблясък от метал. Все още нищо. Прибра бинокъла и си каза да не го използва пак, освен ако не е абсолютно необходимо. Ако се наложеше да използва карабината, трябваше да свикне с това, което може да види с невъоръжено око, да е в състояние да преценява разстоянията, да различава между скали и живо същество поне на километър разстояние. Погледна към билото високо нагоре и примижа заради силното слънце. С изкачването в планината долината ставаше по-тясна. Проломът не беше по-широк от двеста метра, голи скали и сипеи от двете страни, а където имаше пръст, беше суха и напукана. Послушаха съвета на Рахид и поеха по горната пътека, поне сто метра над дъното на долината. Джак се наведе и взе един камък. Въпреки хладния въздух камъкът беше топъл, загрят от слънцето. В него нямаше сини оттенъци, но беше насечен и ръбест. Сипеят напред би могъл да е от минни отломки, резултат на хиляди години работа в мините, на трошене и изриване на парчетата от миньори, които са палели огньове, за да разпукват скалите, докато стигнат до скъпоценните жили.
	Джак погледна склона. Отговаряше съвсем точно на описанието в книгата на лейтенант Уд. Даде си сметка, че вероятно гледа легендарните мини за лапис лазули на Сари-санг. Сърцето му започна да бие учестено. _Това беше мястото!_
	Останалите четирима се появиха отдолу. Костас се тръшна до Джак, а Прадеш се облегна на една скала и сложи пушката на коленете си. Алтамати посочи облак прах над долината долу и Катя се покатери на една скала, за да проследи погледа му. Джак знаеше, че тя търси конете, още откакто Рахид бе тръгнал. Не видяха нито един, но тя каза на Джак, че Алтамати е видял признаци, които само той може да долови, поради номадския си произход. Джак погледна долината в подножието. Не видя коне, но видя хора — мъж и момче. Стояха пред шатра, опъната между камъни в основата на отсрещното възвишение. Бяха увити в овчи кожи, пред тях димеше малък огън. Бяха на около шестстотин метра от тях, може би дори седемстотин. Джак отбеляза мислено зрителната им големина на това разстояние, после плъзна поглед над тях, към канарите и зъберите, възможните места за заемане на позиция. Прецени стръмнината на сипея и увеличаващото се разстояние с нарастването на височината към билото, на около петстотин метра над двамата отсреща.
	— Трябва ли да поздравим? — Костас разтри ръце в ръкавиците си заради студа и ги мушна под якето. — Харесва ми как изглежда онзи огън.
	Джак поклати глава.
	— Рахид каза не. Когато идват тук, миньорите използват динамит, а някои от хората, привлечени да работят за тях, през сезона, когато миньорите ги няма, работят и за талибаните, като произвеждат бомби. Вероятно в момента правят точно това. Твърде студено е за копаене в рудниците, а в долините наоколо няма реколта за прибиране. Талибаните предпочитат бомбаджиите им да са тук, горе, защото ако нещо се обърка и стане инцидент, никой няма да разбере и на никого не му пука. Бомбите се използват най-вече в Кабул и на юг, но талибаните във Фейзабад напоследък са определили награда за избиване на западняци, така че местните могат да се изкушат да се възползват от присъствието ни. Нямат земя, нямат други доходи. За отчаяните хора бомбите са лесен път към рая. Трябва да сме внимателни.
	— Няма ли да видят оръжията ни? — попита Костас.
	— Тук всички имат оръжия — каза Катя. — Вероятно ще решат, че сме геолози. Не са рядкост по тези места.
	— Включително този, който ни дебне.
	— Той ще е невидим — отбеляза Катя. — Той е снайперист. Онзи мъж и детето вече са ни видели, но едва ли са видели него.
	— Да погледнем пак пасажа в книгата на Уд — предложи Костас. — Трябва да се ориентираме и да продължаваме напред.
	Зъбите му тракаха и Прадеш му подаде термоса чай, който бе направил на примуса до джипа. Костас го взе с благодарност и отвори капачката. Докато си наливаше, Джак извади „Изворът на река Окс“ и започна да чете отбелязаната страница: — „На мястото, където се среща лапис лазули, долината на Кокча е широка около 200 метра. От двете страни планините са високи и голи. Входът към мините е на склона, от дясната страна на потока, на около петстотин метра височина над нивото му. Скалите са от черен и бял варовик, нестратифициран, макар да има множество жилки и линии. Планините тук са назъбени, а по склоновете им почти няма почва и растителност. Пътеката, която води нагоре, е стръмна и опасна“.
	Костас допи чая, завъртя капачката на място и върна термоса на Прадеш. Вгледа се в пътя напред.
	— Стръмна и опасна — промърмори. — И през ум не ми беше минало.
	— Някои от входовете на шахти се виждат на склона пред нас — каза Катя. Джак стана и метна карабината на рамо. Вече усещаше как студът докосва вътрешностите му. Мястото беше удивително красиво, но и особено опасно. _Никой тук не дава пет пари, но и никой не иска ти да даваш._ Изкачи се до Катя на камъка, проследи погледа й. Над сипеите от отломки видя входове на шахти, поне пет-шест, черни дупки в скалистия склон.
	Някъде бяха тези, които търсеха — трите най-близо до билото.
	— Ако Хауард и Уокоп са стигнали дотук, не са имали представа в коя шахта е това, което са търсили.
	— Искаш да кажеш скъпоценния камък — обади се Костас. — Синият, лапис лазули.
	Джак кимна.
	— Единственото, на което смятаме, че са разчитали, е надписът от светилището в джунглата, който загатва, че Лициний е скрил съкровището някъде тук, горе в мините, когато е минал в посока юг от Пътя на коприната, към Индия. Хауард и Уокоп може да са били наоколо с дни и да са търсили из шахтите. Би трябвало да направим каквото биха направили те. Не искаме да показваме с нищо, че знаем къде отиваме. Ако наистина ни дебне този, който мисли Катя, и ако наистина е с карабината си, да отидем направо до най-горната шахта, която посочи Рахид, означава някой от нас, най-малко един, да не се върне долу.
	— А какво ще стане, ако се досети какво правим? — попита Костас. — Няма да ни остави да си тръгнем оттук.
	Джак слезе от скалата.
	— Алтамати е бил тук като пленник на Рахид и помни няколко укрития, правени от муджахидините, грубо струпани камъни, които е трябвало да ги пазят от въздушни нападения. С Прадеш говорихме за това, докато идвахме насам. Той ще намери някое от тези укрития и ще заеме позиция там с карабината си. Трябва да са някъде по средата на склона. Отдолу са главните шахти, които още работят. Катя и Алтамати, предлагам да проучите тях. Ние с Костас ще се изкачим над Прадеш, за да намерим онези три шахти най-горе. Снайперистът би трябвало да е някъде на отсрещния склон, откъдето вижда целия склон от нашата страна. Ако се разделим, както предложих, ще му попречим да ни следи едновременно. Все още не знае кой е мишената и не може да прецени кой би могъл да се цели в него. Ако е тук, вече ни е видял и е наясно, че имаме две карабини.
	Костас се обърна към Джак.
	— Добре, а какво точно търсим?
	— Рахид каза, че е тук, горе. Той като че ли беше наясно какво търся.
	— Някакви подробности? Нещо като карта?
	— Каза ми всичко, което трябва да знам. Че е в средната шахта. Влизал е там като малък. Никой друг не смее да влезе. Мислят, че мястото е омагьосано.
	— Чудесно — каза Костас. — Ако е намерил камъка, не би ли го взел? Или поне да ни даде повече подробности, например къде точно в шахтата да търсим?
	— Каза ми всичко, което трябва да знам — повтори Джак. — Вярвам му.
	— Мислиш, че тук горе има още нещо?
	Катя заговори бавно:
	— Не е важно какво ще намерим. Важният тук е Шан Ион. Той смята, че сме по дирите на камъка, който е взел Лициний, че ще го отведем при него. Това иска да види снайперистът. В продължение на години са смятали, че е скрит в джунглата, след лекцията на Джон Хауард в Лондон, когато историята за светилището достига до братството. Сега те са по същата следа, по която се движим и ние, следват същите знаци. Дори да не са принудили с изтезания чичо ми да говори, може да са видели надписа и думата sappheiros, лапис лазули. И с това всичко свършва. Тигърът-воин ще ни убие или ние ще убием него. Ако успеем, властта на Шан Ион рухва. Той налага волята си на братството само със сила и тормоз. Без палачите му братята ще се изправят срещу него и ще се възпротивят на покварата. Отново ще започнат да защитават вечността на Първия император, Шъхуанди.
	— Ами ако си тръгнем сега? — попита Костас.
	— Ще последва нова конфронтация, а шансовете ни ще намалеят още повече. Ако допуснем Шан Ион да повярва, че е победил, неговият свят ще започне да изглежда недосегаем. За него небесната скъпоценност е състояние на ума. От това чичо ми се страхуваше най-много. Пресъздаването на гробницата на Първия император от Шан Ион, фантасмагоричната му представа за небесата, показват, че почти е повярвал, че скъпоценността е вече там, където трябва да бъде, над него, и ще му осигури безсмъртието, за което копнее. Ако се откажем от целта си, заблудата му ще стане пълна. Нужно ни е да вярва, че скъпоценността все още може да бъде намерена, да поддържаме малкото съмнение, онази част от него, която си дава сметка, че това, което е създал, е илюзия. Трябва да държим тази врата отворена. Ако остане заключен в заблудата си, светът ще стане много по-страшно място. Ще изглежда, че Шъхуанди се е събудил, което не бива да допускаме по никакъв начин. Залозите тук са много по-големи от откриването на древен скъпоценен камък.
	Очите на Джак станаха стоманени. Той погледна Катя, после към долината. Метна карабината на рамо и каза:
	— Имаме само три часа дневна светлина. Да тръгваме.


	Час след това Джак и Костас седнаха на сипей недалече от билото, след като минаха по опасна пътека над пропасти и по ронливи скали. Намираха се на 4000 метра надморска височина и Джак запуши нос, за да изравни налягането. През цялото време имаха усещането, че ги наблюдават, може би през оптически мерник на карабина, но продължаваха напред, защото приемаха, че ще станат мишени едва след като открият целта на пътешествието си. Бяха на по-малко от сто метра от входовете на трите минни шахти, които Рахид им бе казал, че трябва да открият. Спуснаха се в улей, оформен от две купчини отломки от мините, които го скриха частично от отсрещния склон на долината. Джак коленичи върху натрошените камъни и пропълзя до ръба с карабината в ръка. Виждаше Прадеш във вдлъбнатина на сто и петдесет метра отдолу, беше оставил карабината готова за стрелба до един камък. Някъде далече долу бяха Катя и Алтамати — проучваха по-ниско разположените шахти.
	— Стрелба по призраци зад скалите на един хълм — промърмори Джак.
	— Какво?
	— Писано е от британски войник по време на Първата афганска война — отговори Джак.
	Костас залегна и се приближи до Джак на лакти. Дишаше тежко, дъхът му кондензираше в облаци пара.
	— Трябваше да донеса лазерния далекомер.
	— Канадските рейнджъри ме научиха да преценявам разстоянията в тундрата, където заради белия фон целта става контрастна и изпъква. Мярката им е бил земемерски парцел от сто акра, със страна от седемстотин метра. Хората в Канада израстват с такива разстояния, защото така е била парцелирана земята. Според рейнджърите това е най-голямото разстояние, от което можеш да стреляш с калибър .303, с невъоръжено око. Отвъд това шансовете да различиш човешка фигура са нищожни, особено на фона на камънаци като тези тук.
	— Освен ако нямаш орлови очи като противника ни.
	Джак погледна висотомера на часовника си.
	— Преди да тръгнем от Бишкек заредих топографска карта. Височината на хребета от дъното на долината е около петстотин метра. Лейтенант Уд го е преценил правилно през 1836-а — петнайсет хиляди фута. Намираме се на малко повече от сто метра под билото, а наклонът, по който се изкачихме, е поне четирийсет и пет градуса.
	— Равностранен триъгълник — каза Костас. — Това означава, че разстоянието до дъното на долината трябва да е някъде около шестстотин метра. Снайперистът обаче може да е навсякъде по отсрещния склон, така че разстоянието ще е друго.
	— Постави се на негово място — каза Джак. — Да приемем, че е дошъл тук достатъчно рано, за да може да избере добра позиция. Иска да вижда всички входове на мини, нали така? Не знае коя ще стане негова цел. Шахтите тук, горе, близо до билото, са най-отдалечени от срещуположния склон. Рахид каза, че едва се виждат от пътеката над дъното на долината, продължението на тази, по която дойдохме. Това определя минималното разстояние до най-далечната възможна цел — където сме ние сега. Ще иска да заеме позиция, която е еднакво отдалечена от всички цели на склона. Това означава, че с голяма вероятност се е позиционирал някъде на хребета отсреща.
	— Нали помниш какво каза Катя? Колко добър е този тип? Ти говориш за седемстотин метра, но той може би ще се справи от деветстотин, от хиляда и сто и повече.
	Джак кимна.
	— Трябва да вземе под внимание и евентуален противников снайперист. Видял е карабините ни, но ще приеме, че никой от нас не е обучен да стреля прецизно. Рахид спомена също и колко зле стрелят талибаните, как изобщо не умеят да се прицелват. Този тип най-вероятно е свикнал с подобни неща от военните зони, в които е действал по света. Момчетата войници или терористите, които стрелят напосоки с калашници, никога не са били сериозна заплаха за него. Когато си имаш работа със снайперист, трябва да откриеш слабостите му, а това е слабостта на нашия. Убеден е, че владее долината, но не е така.
	— Вярваш ли си, Джак?
	— Такова е мисленето на снайпериста. Нужна му е пълна увереност в себе си. Това е най-голямата сила на снайпериста, но и негова слабост. Увереността води до самонадеяност.
	Костас се плъзна назад по камъните, в хлътнатината.
	— Надявам се да не усещаш вибрациите. Зъбите ми започват да тракат и не съм сигурен, че е от студ. Ще погледна шахтата, която е над нас. Преди това обаче ще сляза долу, за да видя Прадеш. Би трябвало да му кажем за тези вероятни позиции на снайпериста.
	— Чудесно. Колкото повече движение наблюдава противникът, толкова повече време имаме.
	— Колко според теб?
	— Не е много. Ще иска да удари, преди да си отиде светлината. Освен това е видял, че не сме екипирани, за да прекараме нощта тук. Ще чака признаци, че сме открили каквото търсим.
	— Дали знае, че го очакваме?
	— Видял е Катя. Знае, че ни е казала за него. Видял е и че се разделяме. Има вероятност да се е досетил защо.
	— Ако надигна глава, искам да ме прикриваш.
	— Разбира се.
	Костас потрепери от студ, разтри раменете си, прекатери се през камъните и тръгна надолу по склона, където беше Прадеш. Заслиза неумело, напълно открит.
	Джак се безпокоеше много повече, отколкото показваше. Ако снайперистът наистина беше толкова добър, колкото смяташе Катя, първата му цел щяха да са двамата с карабините — той или Прадеш, най-напред щеше да неутрализира оръжията, които реално го заплашваха, след това щеше да се справи с останалите на спокойствие. Джак затвори очи и опита да си представи какво мисли онзи, скрит някъде на отсрещния склон на долината, вперил поглед в Катя и Алтамати, после в Прадеш, в него, в Костас, който слизаше надолу. Отвори очи и се вгледа в отсрещния склон. Не видя нищо.
	Шумът, който вдигаше Костас, докато се спускаше надолу по камънака, отекваше в цялата долина. Джак се молеше да е прав и карабината на онзи да е насочена най-напред към него, не към Прадеш. Пое няколко пъти дълбоко дъх и реши да стане със собствената си карабина в ръка, така че няколко мига да бъде ясно видима мишена, после пак легна зад скалите. Неговата карабина също имаше оптически мерник — карабината на Прадеш нямаше. Свали овчите ръкавици и си спомни какво му бе казал Рахид. Че студът ще вкочани пръстите му и стрелбата му ще стане неефективна. С този прост акт обаче се ангажираше мислено с това, което предстоеше. Трябваше да се убеди, че противникът му също е готов да действа. Разви карабината от парчето плат. Опита да се изолира от всичко наоколо, освен от оръжието и целта. Наложи си да диша бавно, дълбоко, да спира през няколко вдишвания, преди отново да поеме въздух, да опита да забави пулса си. Усети в дланта си ореховото дърво на приклада, намазано със засъхнало ленено масло. Задържа пушката с лявата си ръка, а с дясната намести плата там, където щяха да са лактите му, за да ги предпази от ръбестите камъни. Уви ремъка около дясната си ръка, но не много стегнато, защото пулсирането на кръвоносните съдове би могло сериозно да отклони куршума на това разстояние. Свали капачките на мерника и корекциите за вятър и височина от горната му страна, но остави парче от плата да закрива предната леща, за да намали шанса да се получи отблясък. Най-малкото отражение, най-малкото движение биха издали играта. Веднага щом противникът му видеше, че заема позиция, чакането щеше да свърши, а другите щяха да станат чудесни мишени. И най-малкото трепване би изложило на опасност живота на всички. Освободи предпазителя на карабината, после дръпна затвора назад. Видя патрона от пълнителя да се плъзва и да влиза в цевта, след което спусна ръчката надолу. Вдигна карабината, като внимаваше цевта да не се покаже над скалите. Припълзя към укритието, плъзна оръжието в една вдлъбнатина в камъните и се прилепи в пътеката, която минаваше по отсрещния склон на долината. Отвори и другото си око и опита да прецени разстоянието. Избра скалата, която бяха гледали с Костас. _Осемстотин метра._ Беше по-ниско, но въздухът беше рядък и сух, така че по-малкото съпротивление щеше да компенсира допълнителната гравитационна сила. Протегна ръка и въведе височината. Нямаше растителност, по която да съди за вятъра, но пък вятър почти нямаше, ако не се броеше лекият полъх по лицето му от север. Завъртя компенсацията за вятър с едно деление. Мушна пръст в спусъка, после притисна приклада към рамото си. Без да затваря лявото си око, погледна с дясното през мерника и леко се отдръпна назад, за да се чувства комфортно. Вътре имаше обикновени кръстосани нишки и въпреки увеличението от три пъти и половина скалата изглеждаше все така невъзможно далече. Спомни си какво го бяха учили. Насочи мислите си към мишената, представи си тъмния силует на човешко тяло в скалите, после как куршумът отлита, как става по-малък с разстоянието, а силуетът се уголемява. Без да движи глава, огледа около скалата. Мишената можеше да е извън зрителното поле на мерника. Сви показалец върху спусъка и усети съпротивлението. Пое въздух, вдиша острата металическа миризма на скалите, издиша наполовина. Замря напълно неподвижен.
	Погледна през мерника. _Покажи се!_
	Изведнъж, с лявото си око, видя движение в дъното на долината. Сърцето му се разтуптя. Отчаяно опита да го забави. От облака прахоляк се появи кон, без ездач, препускаше покрай леглото на пресъхналата река, която минаваше през дефилето. Конят мина покрай шатрата, която бяха видели, спря стотина метра по-нататък, изпръхтя и започна да рие земята с копито. Джак остана напълно неподвижен. И тогава видя друга фигура, която се движеше към коня от подножието на склона. Отлепи око от мерника и се вторачи стъписан. _Беше Катя._ Спомни си колко се възхищаваше тя на акхал-теке, небесния жребец. Тръгна към коня с протегнати ръце, напълно открита. Сякаш бе изпаднала в транс. И тогава Джак видя нещо друго, отблясък, светлинка от склона отсреща. _Това е то!_ Моментално възстанови прицела си. Отблясъкът се оказа на двайсетина метра нагоре. Премести леко карабината. Снайперистът беше изненадан от коня, от Катя, точно както и Джак. Бе осъзнал грешката си моментално и сега щеше да действа.
	_Джак беше първата мишена._
	Над главата си чу зловещо чаткане, рикошет, който пропищя в далечината. Изстрелът и ехото като че ли дойдоха заедно, отразени от склоновете на долината. Настъпи тишина и Джак се стъписа. „Съсредоточи се!“
	Бе видял огъня от цевта между скалите отсреща. Отново сви показалец върху спусъка. Пое въздух, издиша бавно.
	И тогава видя още нещо. Катя не беше сама в долината. Откъм шатрата се появи още някой — тичаше, препъваше се към нея. _Местното момче._ Тя бе стигнала до коня и го галеше по шията. Момчето приближаваше, извън полезрението й, от другата страна на коня, сто метра, осемдесет… Джак изведнъж усети, че му призлява.
	Нещо не беше наред. Момчето държеше двете си ръце отпред, на гърдите, и носеше около гръдния си кош нещо обемисто. Крещеше, пищеше пресипнало, с глас, който не беше все още напълно възмъжал. Думите отекнаха в долината — думи на кошмарно непокорство, на агресия. _Аллах акбар. Аллах акбар._
	Джак потрепери.
	_Вик на терорист самоубиец._
	Джак застина, внезапно обзет от смразяваща увереност. Трябваше да вземе решение. В този миг. Той може би беше единственият шанс на Катя.
	Над главата му изтрака друг куршум и го засипа с късчета камък. Този път Катя чу изстрела и вдигна глава. Държеше коня и не му даваше да побегне. Вероятно беше чула момчето, но не го бе видяла. Устата на Джак пресъхна, сърцето му биеше до пръсване. Беше просто цел, мишена. Насочи карабината надолу. Снайперистът вече знаеше къде е. Джак нямаше избор. Насочи мерника. Беше движеща се цел, почти невъзможно да я улучи от такова разстояние. Неочаквано момчето се препъна и падна, после се изправи с усилие на колене. Това беше шансът на Джак. Прицели се в гърдите. Катя скочи на коня и той се изправи на задни крака.
	Някъде отдолу долетя отчетлив пукот. _Прадеш._ Видя го залегнал долу, до Костас, с насочена към момчето карабина. Тогава се чу още едно чаткане, рикошет, който пропищя край него, и изстрел от другата страна на долината. Видя как Прадеш се преобърна като парцалена кукла и карабината му се свлече по чакъла на укритието му. Джак отново погледна към долината.
	Момчето се бе свило на земята. Катя препускаше. Откъм склона изскочи Алтамати и се метна на коня зад гърба й. Изведнъж там, където беше момчето, изригна облак прахоляк и огън, след миг долетя тъпо бумтене. Взривът като че ли подгони коня още по-бързо, докато се отдалечаваше в долината. Джак видя огъня от цевта на отсрещния склон. Снайперистът бе показал главата си и се целеше в коня. Карабината на Джак все още беше на позиция. Самият той беше непоклатим. Натисна спусъка. Карабината отскочи силно от отката и той усети нещо като всмукване, сякаш завихрянето след куршума бе отнесло целия звук със себе си, понесло цялата възможна енергия към мишената. _Осемстотин метра. Секунда и половина._ Ушите на Джак звънтяха. Не чуваше нищо. Тогава видя нов проблясък от другата страна на долината. Нещо се раздвижи и се издигна във въздуха. Джак извади бинокъла си. Оказа се карабина, която бе паднала на камъните. Вгледа се в сенките и го видя. Човешка фигура, просната по гръб, неподвижна, с тъмно петно по камъните около главата. Джак затвори очи и издиша. Започна да се тресе неудържимо. Чувстваше единствено студ — леден студ. Отново си сложи ръкавиците и скръсти ръце пред гърдите си, мушна длани под мишниците си, отпусна се на сипея, затрепери.
	— Ранен! Имаме ранен!
	Костас крещеше от укритието долу. Джак скочи през скалите и забърза надолу по склона. Костас отвори чантата на Прадеш и извади голяма марля от опаковката в нея. Прадеш беше в съзнание и се усмихна на Джак немощно. Джак видя кръв да се процежда под гърба му и коленичи до него.
	— Как е?
	— Не е много зле. — Зъбите на Прадеш тракаха и той направи болезнена гримаса, когато Костас разряза дрехата му с ножицата, която извади от чантата, и откри рана с диаметър към сантиметър и половина, точно под дясното рамо. Костас я поръси с прах за кръвоспиране и притисна марлята, после внимателно обърна Прадеш на другата страна и повтори операцията и на изходната рана.
	— Чиста е — възкликна той. — Извади късмет. Мисля, че е 7.62 милиметров куршум, ако използва „Мосин-Нагант“, заоблен, без експлозив. При това разстояние има по-малко кавитация и увредени тъкани. Не изглежда да са били прекъснати големи кръвоносни съдове. Имаме гадна мускулна рана. Няколко сантиметра по-долу и положението щеше да е съвсем друго.
	Прадеш погледна Джак.
	— Снайперистът?
	— Попадение в главата.
	Прадеш затвори очи.
	— Поздравления. — Погледна надолу и изведнъж се сви от болка. — А момчето — добави с гримаса. — Аз го застрелях.
	— Взривът стана няколко секунди след като куршумът ти удари. Момчето може да се е подплашило и да е детонирало бомбата, когато е видяло, че Катя бяга с коня.
	— Отговорността е моя — каза Прадеш. — Или съм го застрелял, или изстрелът ми го е подплашил и е взривило бомбата.
	— И моята карабина беше насочена към него. Чиста случайност е, че ти натисна спусъка първи. При всички случаи детето щеше да умре. Освен това спаси живота на Катя.
	— Така ти получи възможност да стреляш по снайпериста.
	— Справихме се заедно.
	Прадеш го погледна замислено и трепна.
	— В раницата ми има радиостанция. Обадете се да дойде медицински хеликоптер. Мисля, че случилото се попада в графата инцидент с талибани. ISAF веднага ще изпрати разузнавателен екип. Предполагам, че следят операцията на Рахид срещу талибаните в съседното село, така че във Фейзабад вероятно чакат поне два хеликоптера, готови за действие.
	Костас се загледа към долината. Лицето му беше побеляло от прахоляка.
	— Какво може да накара едно дете да направи такова нещо? — процеди той. През пелената от прах видяха мъжа от шатрата да обикаля хаотично, да жестикулира, сякаш търсеше къде се е дянало момчето.
	— Не какво кара детето — каза Джак, потрепери и вдигна ръце към гърдите си. — Какво е накарало баща му. Онзи баща, там, е сложил бомбите на сина си и го е изпратил на смърт.
	— Изглежда объркан.
	— Джихадистите не ги подготвят за това.
	— Просто се надявам ISAF да изпратят каквото е нужно, за да елиминират всички талибани от района, за да не подвеждат и други бедни мъже като този да тръгват по пътя към ада.
	— Мисля, че Рахид може да се справи — каза Прадеш с усилие. — Тук вече са видели предостатъчно чужда намеса. Къде са Катя и Алтамати?
	— Отдалечиха се с един кон по долината натам, откъдето дойдохме — отговори Костас. — Ще накараме хеликоптера да ги вземе, след като вдигне теб.
	— Ясно — промърмори Прадеш. — Ще е нужен поне половин час, което ви дава време да огледате наоколо.
	— Можем ли да направим още нещо за теб? — попита Джак.
	— Трябва ми малко морфин.
	Костас извади ампула от чантата, чукна я, после заби иглата в бедрото на Прадеш.
	— Това трябва да свърши работа.
	Извади медицинско одеяло от комплекта и зави с него ранения, а Джак свали кожуха си и го метна отгоре.
	— Така е по-добре. Много по-добре. — Прадеш затвори очи, после махна с ръка. — Тръгвайте. Време е да огледате шахтата.
	След двайсет минути Джак и Костас бяха пред входа на централната шахта и надничаха над купчината каменни отломки, които се спускаха като сипей вътре и частично запушваха входа. Костас държеше книгата на Уд „Изворът на река Окс“ и бързо прочете пасажа за мините за лапис лазули:
	— „Шахтата, която се спуска към галерията, е около десет квадратни фута и не е толкова стръмна, че да не може да се спуснеш ходом. Самата галерия е осемдесет крачки дълга, с плавен наклон. Обаче свършва рязко с дупка с диаметър двайсет фута и толкова дълбока. Ширината и височината на галерията, макар и неравномерни, могат да се определят на около дванадесет фута: на места обаче таванът е пропаднал, така че човек е принуден да пропълзява на ръце и колене. Инцидентите, както изглежда, са били чести, а едно място в мината е наречено на някакви нещастни страдалци, които били премазани от срутилия се таван. Не са взети мерки да се сложат подпори, които да поддържат тавана на мината, който, оформен от отделни късове, заклинени един в друг, би се срутил много лесно и при най-малко странично разширение. Всякакви бъдещи операции могат да бъдат извършвани само при огромна опасност за миньорите“.
	Затвори книгата внимателно и я подаде на Джак, който я мушна в брезентовия си сак. Костас тръгна по купчината отломки, като с всяка следваща крачка се хлъзгаше надолу.
	— Е, не изглежда по-малко безопасно от всичко останало, което правихме днес — каза той. — Казваш, че никой друг не е идвал тук?
	— Рахид го твърди. Местните мислят, че тук живеят призраци.
	Джак последва Костас. Почувства се натежал, неочаквано уморен. Всяка стъпка му струваше невероятно усилие, сякаш крачеше в дълбок сняг. Краката му се хлъзгаха надолу по каменните отломки и по средата на купчината му се струваше, че не отива никъде. Имаше чувството, че непрекъснато се стреми към някаква цел, която не може да достигне, сякаш сънуваше. Най-накрая застана на върха на купчината отломки, а таванът на кухината беше на ръка разстояние. Костас вече беше десетина метра напред, в шахтата и под Джак, клекнал. Извади фенерче и освети стените. Бяха тъмни, почти черни. Джак си спомняше описанията, дебелия пласт въглерод от огньовете, използвани хиляди години от миньорите, за да разпукват скалите с жили от лазурит. Погледна скалите край входа. Не беше сигурен, но светлината като че ли се отразяваше в нещо синьо, като синевата на небето. Обърна се напред. Костас беше пристъпил още няколко крачки и се бе навел в основата на купчината отломки, към дъното на галерията. Беше неподвижен, втренчен в парченцата скала, насочил фенерчето към нещо точно пред него. Изправи се и се обърна назад, към Джак. Извика го тихо.
	— Тук съм — отговори той.
	Последва миг тишина. Костас се прокашля.
	— Старият колт на Джон Хауард. Другият от двата, онзи, който ти каза, че баща му е използвал в Индийското въстание…
	— Е? — Гласът на Джак прозвуча кухо, сякаш чуваше себе си от голямо разстояние.
	— Знаеш ли къде е произведен?
	Умът на Джак даде на късо. Застави се да мисли.
	— Трябва да е била лондонската фабрика на „Колт“. Адресът би трябвало да е щампован на цевта.
	Костас стана, изключи фенерчето и се качи при Джак. Погледна го в очите.
	— Знам какво е открил Рахид. Знам защо не са допускали никого до това място.
	Джак сложи длан на рамото му. Костас му предложи фенерчето си, но Джак поклати глава, бръкна в сака си и извади нещо, което стискаше здраво. Остави Костас и заслиза надолу — хлъзгаше се по отломките, усещаше къде са замръзнали от влагата. Стигна до мястото, където беше бил Костас преди минута, и коленичи. Изчака очите му да свикнат с мрака. И видя какво бе видял Костас. Беше заровен в камъните, но не можеше да се сгреши. Револверът беше добре смазан, така че не беше ръждясал, но беше станал тъмносин на цвят. Видя адреса на цевта. Col. Colt, London. Около дръжката и спусъка имаше парцали, груб плат, изтъкан плътно. Тъканта влизаше в камъните, после имаше лека издатина, после отново продължаваше, като кръст. Симетрична форма. Джак усети, че му се вие свят. _Две разперени ръце._ Погледна на другата страна. Там нямаше револвер, а кухина, сякаш е имало нещо, което е било взето.
	Джак се вгледа пак. Хлътнатината би могла да е от всичко. Би могла да е формата на свит юмрук, отпуснат в смъртта. Би могла да е от друго оръжие, може би сабя. Но би могло да е и нещо друго. _Формата._ Свещеният _велпу_, стиснат някога в тази ръка, сега изчезнал.
	Джак преглътна. Плачеше, а не знаеше защо. Пое дълбоко въздух, задържа го, после издиша бавно, премигна. Замисли се за това, което знаеше за този човек, за любовта му към децата, към семейството. Надяваше се да ги е запазил до края. Надяваше се това, което го е измъчвало — загубата, скръбта, да са си отишли от него тогава, в тези последни мигове. Надяваше се да е открил каквото е търсел всичките тези години след джунглата, най-голямото съкровище, което човек може да си представи.
	Избърса очите си, погледна нагоре. Отвън долетя шум, пулсиращото боботене на хеликоптер, който приближаваше през долината. Чу хрущене на стъпки по каменните парчета зад гърба си. Костас го бе оставил сам с тялото няколко минути, но Джак бе забелязал, че обикаля наоколо и оглежда вдлъбнатината напред.
	— Проверих — каза Костас. Дъхът му кондензираше в синкави облаци на фона на светлината от входа.
	— Мината продължава още двайсетина метра напред, после слиза пет метра надолу. Ако Лициний е скрил камъка, мисля, че е било в този кладенец. В скалата са издълбани стъпала, които, изглежда, са правени още в древността, обаче огледах внимателно и няма никакви скривалища. Сякаш някой е бил тук и методично е претърсил цялата галерия. Ако камъкът е бил тук, вече го няма.
	Джак се прокашля, после посочи. Гласът му прозвуча пресипнало.
	— Погледни ръката му. Празната. Това е държал. Бамбуков _велпу_ на коя. Мисля, че са го донесли със себе си — този, който са взели от джунглата преди толкова много години. Сега го няма. Няма го и Робърт Уокоп. Тук няма останки от друго тяло. Може, когато са дошли тук, _велпу_ да е бил празен, обаче когато е бил изнесен оттук, вътре е имало нова тежест. Може Уокоп да го е взел от ръката на Хауард и да се е спасил. Може наистина да са открили камъка.
	Костас погледна Джак.
	— Открихме каквото търсехме, нали?
	Джак не каза нищо. Бръкна в сака и извади това, което стискаше здраво, когато бе влязъл в камерата.
	— Знам, че трябва да тръгваме. Дай ми само момент.
	— Искаш ли да си сам?
	— Не. Остани. — Джак извади ръката си от сака и отвори длан. Държеше малкото слонче от лапис лазули, детската играчка на Джон Хауард, шлифована години наред от детски ръчички, с което си бе играл и самият Джак като малък. На шията му имаше лъскава панделка — беше я сложила Ребека, когато бе дошла за първи път на „Сийкуест II“. Джак стисна слончето здраво. _Лапис лазули, роден в тази планина, най-после върнат._ Сложи го долу и бавно го избута към края на парцалите, към празната протегната ръка, внимателно, леко. Стигна до мястото и го остави там. Отдръпна пръстите си.
	Хеликоптерът приближи. Джак стана, оправи сака си. Пое дълбоко дъх, издиша за последен път в дълбините на шахтата и видя как дъхът му кондензира в тъмнината и изчезва. Сложи ръка на рамото на Костас. Спомни си за Прадеш. Беше време да тръгват.


>	20.

	След два дни Джак седеше на кърмата на патрулен катер на Американските военноморски сили, който пореше водите на Исъккул и оставяше пенеста диря по повърхността на езерото. Гледката беше величествена. Исъккул е най-дълбокото планинско езеро на земята, с площ три хиляди квадратни километра, пет пъти колкото Женевското езеро. За Джак дирята напомняше стрелка, която сочи на изток, последен порив на централноазиатския масив към пустините на Китай. На юг планините, в които беше езерото, се издигаха фантастично над мъглата, ивица снежни върхове, които сякаш бяха откъснати от земята и се носеха във въздуха като мираж. На запад се виждаше осеяният с морени бряг, на който с Костас бяха срещнали Катя и Алтамати преди три дни. Оставиха я пак там, за да опише римското погребение, след което щеше да я вземе хеликоптер и да я докара при тях. Джак настояваше да види още едно място, последно, отвъд езерото, отвъд пустинята Такламакан, близо до края на Пътя на коприната. Организирането на това посещение щеше да отнеме няколко дни, а междувременно той очакваше с нетърпение възможността отново да работи под вода, след като „Сийкуест II“ бе напуснал Червено море седмица преди това.
	Спомни си Прадеш, огнестрелната му рана. Щеше да е в интензивно отделение доста дълго, но прогнозата беше добра. Намираше се във възможно най-добри ръце, в американска медицинска база в Бишкек, след което щеше да бъде изпратен за възстановяване в Германия. След като се върнаха с него от Афганистан, Джак и останалите отидоха с хеликоптер до езерото, за да се качат на патрулния катер в старата съветска база в източния край. Джак искаше да мине по пътя, по който вероятно бяха минали римляните с Фабий, след като са се разделили с Лициний и той е тръгнал на юг, в планините. Катерът вече наближаваше целта, след почти десет часа на максимална скорост. Джак си даваше сметка какви усилия е струвало начинанието преди две хиляди години, на няколкото мъже в открита лодка, вече изтощени от прехода по суша след измъкването от плен при партите в Мерв. Нямаше начин да се разбере докъде са стигнали, дали изобщо са стигнали до източния бряг. Джак предполагаше, че са се борили докрай — със стихиите, с изтощението, срещу врага, който може да ги е очаквал на сушата. Тези мъже са били обучавани да се изправят срещу всяко предизвикателство лице в лице, биели са се до последна капка кръв за честта на легиона си, за да спечелят правото да се присъединят към редиците на братята си по оръжие, отишли си преди тях. Фабий може и да не е знаел, че камъкът, единият от двата от торбата с плячка, която е разделил с Лициний, е останал у него. Джак се вгледа в стоманената вода. Може би наистина е бил тук, изгубен в останките от лодката, точно както бе видял в съня си. _Небесната скъпоценност._
	Двигателят намали обороти и топлата вода от кърмовата вълна се плисна в задницата на катера. Вятърът изчезна и въздухът стана хладен, разреден. Джак погледна назад, към езерото, и видя брегът да изчезва към хоризонта на запад, толкова далече, че се долавяше извивката на земята. Имаше чувството, че са наклонили везната между Изтока и Запада, че са стигнали до точка, след която Пътят на коприната насочва пътешествениците надолу, по подветрената страна на планините, към Китай. Това беше илюзия, разбира се, защото смъртният капан на пустинята Такламакан бе отвъд, обаче за пътниците от Запада големият планински проход напред вероятно е бил надежда. Джак погледна напред. Костас все още беше в надстройката, където бе прекарал цялата сутрин, като се взираше в навигационните прибори. Напред бреговете на езерото най-накрая започваха да се приближават. Преди това брегът изглеждаше сух, ерозирал от вятъра, но западният вятър тук носеше изпарения на изток и бе покрил склоновете и долините с маслиненозелено. На брега имаше сгушени сгради, мрачни бетонни конструкции, запуснати останки от кейове и пристани. Докато Джак гледаше, повърхността на езерото потрепери и сякаш се замъгли, после отново стана неподвижна. Зачуди се дали не е сеизмичен трус. Погледна отново към брега. Там някъде беше Ребека, с подводния екип на университета и американския флот. Вече бяха открили нещо — възможни очертания на стени, появили се при дънното профилиране. Беше достатъчно, за да им осигури отправна точка за археологията на това място. Работата им днес беше да го проверят, а преди Катя да се присъедини към тях трябваше да осъществят планираното пътуване на изток, през планините, до Китай.
	Костас излезе от мостика и започна да рови във водолазното оборудване, струпано на палубата отзад. Взе два неопренови костюма и акваланги и стовари единия пред Джак.
	— Можем да се подготвяме. Отиваме направо на мястото. Ребека и двама от екипа ще ни посрещнат с моторница. Двамата ще сме първите долу.
	— Ребека няма да се зарадва особено.
	— Това не е място за първо гмуркане. Няма начин. Нямам доверие на езерата, а това би трябвало да има голяма червена предупредителна табела.
	Джак намокри длани с малко вода от дренажите край борда.
	— Леко солена е. Това помага за пречистването и. И в средата си езерото е дълбоко поне 600 метра. Под дебел пласт утайки. Всичко токсично, захвърлено там, ще бъде погребано много добре.
	Костас спря да се занимава с оборудването и го изгледа озадачено.
	— Шегуваш ли се? Полигон за тестване на съветски подводни оръжия? Когато бях във флота, следяхме тези обекти. Можеше да си топлиш ръцете дори на сателитните снимки. И не беше нужно да са оръжия или реактори. В онези дни руснаците бяха готови да слагат парчета уран и в моторните четки за зъби.
	— Алтамати е казал на Катя, че тук са тествали само торпеда и когато са губели някое, са полагали големи усилия да го открият. Оттук са и първите съобщения за стени под водата и нашите хора може би са открили точно тях. Алтамати е взел някои от файловете през 1991-ва, когато Съветският съюз беше в полуразпад и когато е служил като запасняк в базата. Според него всички изгубени торпеда, които не са успели да намерят, са били обявени за неспасяеми и се препоръчвало да бъдат оставени където са.
	— Колко окуражително — изсумтя Костас, след като провря глава през гумената яка на костюма си. — Някаква друга мъдрост, преди да станем радиоактивни?
	— Според Катя киргизите смятат, че езерото е пълно със съкровища. Някои от тях твърдят, че самият Чингис хан бил погребан тук. Легендите им говорят за златен ковчег, потопен в сребърно море. И мислят, че край северния бряг има потопен несториански манастир. Смятат, че тук са всички съкровища, които дедите им са видели да минават по Пътя на коприната. Водите му обаче са и свещени. Някои от старите киргизи дори не биха плували в тях.
	— Струва ми се разумно — изпухтя Костас и провря ръце през гумените уплътнители за китките. — В такъв случай винаги бих се съобразил с народната мъдрост.
	— Някои от историите може и да са верни. Ако огледаш бреговата линия, ще видиш как се е променяло нивото на водата. Това е странно място. В него се оттичат стотици планински потоци, но езерото не прелива. Тоест, нивото се покачва или спада, когато има периоди на интензивно изпаряване, като сега. Отгоре на всичко зоната е силно сеизмична.
	Костас най-накрая облече костюма, седна и взе бележник, който бе изнесъл от мостика.
	— Записах всичко. Момчетата от флота са получили общата информация. Най-малко три сериозни земетресения в историята, едното около 250 година преди новата ера, Григориевка, второто през 500 година от новата ера, Тору-Айгир, третото през 1475 година, Баласогун, като всичките са били вероятно между осма и девета степен по Рихтер. Сериозна работа. — Обърна се пак към Джак и разпери ръце, за да изпъне раменния цип на костюма.
	— Да. — Джак дръпна ципа и тупна Костас по гърба.
	— Второто, онова от 500-а година, може би съвпада с историята за потопения манастир. Легендата за Чингис хан обаче не съвпада. Той умира през тринайсети век. Потомците му са пословично потайни по отношение на гробницата му и са убили всички, които са срещнали по пътя на погребалната процесия. Според монголския ритуал над мястото трябва да минат коне, за да го прикрият. Аз обаче мисля, че гробът е там, където е според историята, на място, наречено Буркан Калдун, в Монголия, на стотици мили източно оттук.
	— Ами партенките? — попита Костас. — Имам предвид умишлено заблуждаващите версии? Ако са били толкова потайни, може би са разпространявали слухове, че гробницата е на различни места. Оттук и легендата, че е в този район.
	Джак кимна.
	— Възможно е. И не само по отношение на скритите гробници, но и на много видимите, екстравагантните. При тези гробници най-важен за потомството е външният вид, защото така те ще виждат мъртвия. Съдържанието обаче е най-важно за покойния, защото е частна застрахователна полица за отвъдното. Така че той може да бъде скрит другаде. В края на краищата всички египетски пирамиди са били ограбени.
	— Ограбена е и гробницата на Първия император в Сиан — отбеляза Костас. — От строителя, ако е вярна историята за скъпоценните камъни.
	Джак стана и погледна към брега. Търсеше с очи лодка, Ребека, но още нямаше нищо. Седна отново и започна да надява крачолите на костюма си.
	— Къде точно ще се гмуркаме, тогава?
	Костас обърна на друга страница в бележника.
	— Разпечатах това от навигационния компютър. Напред и леко вдясно, на половин километър от брега. Където има устие на поток и няколко сгради.
	Джак засенчи очи.
	— Виждам ги.
	— Там са получени изображенията на стени от дъното.
	— Съвпада ли със стария доклад от съветско време?
	— Съвпада идеално с разказа на Алтамати, повторен от Катя. И не мога да си представя, че тя има какво да крие.
	Джак повдигна вежди.
	— Е, за да те успокоя, Алтамати говори и с Ребека, на руски. Според него първите съобщения за подводни находки на това място са от руски изследователи, стигнали дотук през деветнайсети век. Помниш сър Оръл Стийн, изследователя на Пътя на коприната, нали? Е, руснаците също се включват. Московското географско общество изпраща хора. Получава се нещо като археологическа версия на Голямата игра, руснаци срещу британци. Никой не знае със сигурност какво са открили руснаците. Много от находките са изчезнали от музеи и архиви след руската революция. Знаем обаче, че тук са идвали двама изследователи, Николай Пржевалски и Пьотър Семьонов Тяншански. И двамата са чули истории за потопени руини, градове под водата. Когато са били тук, мястото сякаш било обсебено от тези истории. Тяншански пътувал до Венеция и открил карта от четиринайсети век, на която край езерото имало арменски манастир. Легендата за гроба на Чингис хан, изглежда, била местна. Несъмнено на руснаците са казвали това, което са искали да чуят, но са им показали и истински артефакти, открити от рибари.
	— Тогава прескочи направо към съветския период.
	Джак кимна и прокара глава през гумения уплътнител на костюма си.
	— Изследователите си заминали, но легендите набирали скорост. Нацистките фантазьори смятали, че тук е родината на арийците, като черпели от местните легенди, че мястото било непорочно, нещо като рай на земята. После, през петдесетте, Съветите построили тук съоръжението за тестване на торпеда и в езерото за първи път се спуснали водолази. Както знаем, открили са нещо, докато са търсели изгубено торпедо, и се намесило Министерството на вътрешната сигурност. Това приключило при Хрушчов, в началото на шейсетте, когато Студената война започнала да се загрява и вниманието било насочено другаде. Минали още години, с още повече слухове и легенди. Професор в Бишкек започва да говори за Атлантида. Тогава бащата на Катя също започнал да проявява интерес.
	— Семейната връзка. Знаех си.
	— Професорът не е бил прав, разбира се. И бащата на Катя така и не е стигнал дотук. Това място е било следващото в списъка с желанията му, когато е планирал действията си преди две години.
	— Какво още знае Алтамати за откритото от руснаците?
	— В докладите има само координати. На дъното има огромно количество утайки и не се посочва дали са открили торпедото. В Каракол обаче, местния град, в който живее персоналът на съоръжението, плъзват слухове. Говорело се за древни стени под утайките, за величествен сводест коридор и релефи в китайски стил. В Каракол има дървена джамия, построена преди сто години от китайците дунган — мюсюлмани, прогонени на запад от преследванията в Китай. Джамията прилича на китайски храм, с дракони на корниза. Дунганите, изглежда, са подхранвали легендите за гробницата на Чингис. Катя смята, че е само въпрос на време туристическият отдел да прегърне идеята и да я превърне в жалък спектакъл, с гигантски статуи на Чингис хан, в съветски стил, на централния градски площад. Тя иска от тях да инвестират в петроглифите, истинската археология, която е открила там, и тя да стане привлекателен туристически обект.
	Костас отвори страницата на бележника и показа разпечатката на Джак.
	— Каквото и да са видели водолазите, изглежда, съвпада с данните от профила на дъното. Най-напред, профилът е показал линейни набраздявания, започващи от брега, поради ерозия на скалите, предизвикана от изтичащата от реката вода. Ребека първа е забелязала обаче колко правилен е един от каналите. Почти като обърнато V, чийто връх достига брега.
	— Значи Ребека го е видяла? Не е споменавала такова нещо.
	— Скромна е. Като теб.
	Джак повдигна вежди.
	— Твърде ангажирана е да я глези екип от петнайсет американски морски тюлени, това е цялата работа.
	— До един джентълмени.
	Джак стана сериозен.
	— Не искам военни водолази тук в момента. Само ние двамата.
	— И бездруго са прекалено заети. В района на старото съветско пристанище има цъкащи бомби, изоставени черупки с ядрени реактори. Там, където ще се гмуркаме, официално е забранена зона. Ще са нужни месеци, за да обезопасят толкова навътре. Представлението е изцяло наше. Не забравяй, че единствената причина съветските водолази да дойдат толкова навътре е да търсят изгубено торпедо, което така и не са открили.
	Джак загреба малко вода от езерото и изми шлема си.
	— Водата е топла. Точно както ти харесва.
	— Ако стане по-топла надолу, ще изскоча вън по-бързо, отколкото ще кажеш „Гайгеров брояч“.
	— Точно затова са тези костюми. Ти си ги проектирал.
	— После ще ни е нужно истинско измиване.
	— В Хавай?
	Лицето на Костас се озари.
	— За първи път казваш тази дума! Наистина я каза, без да те карам!
	Джак погледна водата. Беше брилянтно синя, като лапис лазули, като сиянието в мината в Афганистан, в която бяха били преди два дни. Тук вътре обаче, далече от брега, беше различно. Слънцето светеше точно отгоре и обливаше водата с невероятен блясък. Заради някакво нейно качество или просто заради силата на слънчевите лъчи изглеждаше сякаш езерото поема светлината и я отразява обратно няколко метра под повърхността, сякаш там имаше пласт течно сребро. Погледна надолу, но изобщо не видя свое отражение. Пластът изглеждаше истински, като живак, изпуснат от някакъв източник долу. Джак погледна в обратната посока, към брега срещу тях. Видя дългокрака птица, чапла, застанала неподвижно в устието на потока на няколкостотин метра. Стоеше спокойно, като скулптура, после изведнъж потопи главата си във водата. Джак си спомни посещението с Ребека на изложбата за теракотената армия в Лондон преди няколко месеца, където имаше елегантна бронзова птица, украсявала някога макета на бряг в гробницата на Първия император. Погледна към планините на юг и вдигна ръка, за да засенчи очите си, заслепен от сиянието на снежните върхове, които сякаш се носеха над земята, част от друго измерение.
	Костас го побутна.
	— Едно нещо ме безпокои след Афганистан. Знаем какво е станало с Хауард, но не и с Уокоп. В мината нямаше и следа от свещения _велпу_. Хауард може да го е стискал, когато е паднал, но някой го е взел от ръката му. Би могло да са били лошите, а те биха открили и камъка и цялата история щеше да е различна. Шан Ион щеше да си стои в пустинната крепост с камъка на безсмъртието монтиран на тавана и да планира завладяване на света.
	Джак кимна. След излизането от Афганистан цялото му внимание беше насочено към Прадеш, сякаш собственият му инстинкт за самосъхранение беше мобилизиран в помощ на приятеля им. Едва след като ги увериха, че Прадеш е вън от опасност, започна да мисли за други неща, за този, когото бе застрелял, за момчето с взривното устройство. Към мъжа изпитваше безразличие. Момчето предизвикваше някаква безчувственост, сякаш бе видял случилото се в новините. Шокът от тази смърт щеше да достигне до ума му, но не още. Преживяването при откриването на тялото на Хауард, неговия прапрадядо, още беше живо, сякаш се случваше в момента, и беше твърде рано за размисли. Съдбата на Уокоп го занимаваше обаче, докато плаваха по езерото, както мислеше за събирането на всички пътища — на римските легионери, на Хауард и Уокоп, на изследователите на Пътя на коприната, техния собствен, всички насочени към мистичната точка над хоризонта, където се издигаше слънцето, над Крисе, приказната страна на златото от древния Перипъл.
	Обърна се към Костас.
	— Спомни си „Изворът на река Окс“ на Уд.
	— Е? Имаше бележки на Хауард и Уокоп.
	— Една от бележките, които забеляза Ребека, е в полето на карта в началото на книгата. Стрелка от долината на Окс към североизток, а до нея с молив е написано „Исъккул“ и „Пржевалски“.
	— Руският изследовател?
	Джак кимна.
	— Пржевалски всъщност е умрял тук, през 1888 година, от тиф. Ребека проучи. Оказва се, че преди това е бил в Лондон и е изнесъл лекция в същата поредица, в която е била лекцията на Хауард за римляните в Южна Индия. Било е малко преди Уокоп да се върне от отпуск на работа в Индия, така че двамата с Хауард са присъствали на лекцията на Пржевалски. Говорил е за рядка порода коне, която открил в Монголия, и споменал конете с червена пот. След това говорил, че смята да посети тези места, и за легендарните съкровища на езерото. Говорил за веригата Тяншан, за проучванията си дълбоко в планините. Мисля, че Уокоп е бил омагьосан от това, защото е бил страстен планинар.
	— Значи, мислиш, че Уокоп е отишъл там?
	— Тяншан значи „небесни планини“. Откъм пустинята Такламакан те изглеждат по-близо до небето, отколкото всеки друг връх в Китай. Първият император е бил запленен от тези места, винаги е опитвал да се изкачи възможно най-високо, за да подчертае властта си. Вероятно е гледал Тяншан, когато е осъзнал собствената си смъртност. — Джак вдигна ръка към запад. — Ако Уокоп е оцелял, може да е минал по пътя на Лициний и да е стигнал до Исъккул, после да е тръгнал към планините. Може, както римляните, да е решил, че никога няма да се добере до своя свят. Може би с Хауард не са имали никакво намерение да се връщат. Пржевалски говори за долини, които не са мрачни и непристъпни като в Афганистан, а са богати, тучни, извън времето, като Шангри-Ла. Дори да не са намерили камъните, тези разкази са достатъчно изкушаващи, за да ги накарат да потърсят онова, което небесната скъпоценност като че ли обещава.
	— Или може да са намерили камъка в мината. Уокоп може да се е върнал с него в джунглата. Може да го е сложил в бамбуковия контейнер и да е върнал свещения _велпу_ на коя заедно със съкровището вътре. Или да се е вмъкнал в светилището в джунглата през водопада отзад и да го е скрил там. В саркофага на Лициний. Случилото се там през 1879 година вероятно е било в мислите на Хауард в последните му часове. Тогава хората обикновено мислят за опрощение и изкупление. Уокоп може да му е дал обещание в самия край и да го е изпълнил. Приятелите често постъпват така. Били са войници, кръвни братя. Като Лициний и Фабий.
	Джак присви очи към Костас.
	— Да, може би.
	— Почти стигнахме. — Лодката забави и започна да описва широка дъга. — Трябва да обсъдим нещо по-належащо.
	— Какво?
	Костас примижа към водата.
	— Забеляза ли, че когато има вятър, почти не раздвижва повърхността на езерото?
	Джак кимна.
	— Водата изглежда ленива, тежка, като разтопен метал.
	— Така е, защото западният вятър се насочва нагоре, когато наближи сушата. Забеляза ли обаче как потрепери повърхността преди няколко минути?
	Джак кимна пак.
	— Сеизмичен тремор?
	— По-лошо. Сеизмични родилни болки. Вече е имало силно земетресение и почти сигурно се задава още едно. Днес, може би утре. Условията за гмуркане няма да са идеални, но може да имаме полза. Имаме странични отлагания от устието, отмит материал от ледовете, прорязан от съединяващите се към устието канали. Големи количества натрупан седимент.
	— Казваш, че може да се получи разместване.
	— Деформация, хлъзгане на седимента. Това би могло да открие тези стени, ако изобщо съществуват. Може да се появят в един момент, после пуф! Нов трус, ново хлъзгане на наносите и всичко изчезва. Може да извадим късмет. Ако там изобщо има нещо, може би сега ще е моментът да го видим.
	— Помниш ли последния път, когато се гмуркахме?
	Костас въздъхна.
	— Преди осем дни, в Червено море. Прекрасни води, красиви коралови рифове. Рай. — Замълча за момент. — Слонове. Подводни слонове.
	— Точно за това мислех. За твоите слонове. Чувал ли си някога старата хиндуистка притча за слепците и слона?
	Костас го изгледа учудено.
	— Довеждат трима слепци до един слон, без да им казват какво е. Единият напипва опашката и решава, че е въже. Вторият пипа хобота и решава, че е змия. Третият напипва бивен и решава, че е копие.
	— А помниш ли, че за малко можех да не видя слона на морското дъно? Бях прекалено близо до него. Не забравяй това, когато се спуснем долу днес.
	— Какво ще видим ли? Пласт кафяво, после по-тъмно кафяво. Първо става по-топло, после горещо. Започваме да светим. Някой долен руски главорез ни изважда и ни продава на Ал Кайда като материал за мръсна бомба.
	Джак се засмя.
	— Геолозите твърдят, че езерото постепенно се изпразва.
	— Изпразва?
	— Винаги е било мистерия къде се дяват всички оттоци от снеговете, които се стичат по склоновете на Тяншан. Езерото е като гигантско декоративно езеро, което притоците така и не успяват да запълнят. Сякаш някъде в дълбините има гигантски дренаж.
	— Това е друга причина да се откажем от гмуркане тук. Не ми се ще да ме засмуче някаква черна дупка.
	— Като говорим за черни неща, чувал ли си, че черната смърт е дошла в Европа от тези места?
	— Какво?
	— Черната смърт. Чумата. Някъде през четиринайсети век. Донесена по Пътя на коприната от плъхове.
	— Шегуваш се. Черната чума? От това езеро? В което се каня да плувам?
	— Не бих се тревожил за това. Аз лично мисля, че то също е мит, създаден, за да държи хората настрана оттук. Още една причина да го проучим, ако питаш мен.
	— Хавайййй… — изпъшка Костас и вдигна молитвено ръце. — Защо става така, че винаги щом се появи светлина в тунела, ме караш да мина през още един кошмар?
	Джак го тупна весело по рамото.
	— Защото си ми партньор по гмуркане. И имам нужда да следиш какво правя.
	Моторът на лодката вече работеше на празен ход. Джак подуши въздуха. Миризмата беше неочаквана — не обичайната леко застояла миризма на бряг на езеро, а на билки, лавандула и смачкани сухи листа.
	Вятърът тук духаше силно от запад, носеше се над водата като армия призраци, но съдържаше екзотичните аромати на Изтока. Джак видя на брега далечни укрепления, минаре на джамия, срутена от земетресение, и си даде сметка, че това е прелюдия към планинския проход, към хълмовете в Китай отвъд. Западният край на езерото, където се бяха срещнали с Катя и Алтамати, сред петроглифите, беше пусто място, през което хората минават само по необходимост. Тук, на изток, се долавяше някакво постоянство, тук хората решаваха да се установят и го правеха отдавна — древни търговци от Изтока, согдианци, монголски следовници на Чингис хан, мюсюлмани дунгани, прогонени от западните краища на Китай съвсем неотдавна.
	От мостика излезе човек от екипажа и дойде при тях.
	— Свързахме се с брега. Сеизмичните показатели остават непроменени, но продължават да са с код оранжево. Водолазите на флота са разчиствали срутен кей и затова лодката се е забавила. Надяват се да потегли насам до петнайсет минути. Вече сме над джипиес координатите. Съветът е да не се гмуркате, но ако се налага, направете го сега. Придържайте се най-малко десет метра над дъното и избягвайте всякакви дълбоки оврази. Повтарям, съветът е да не влизате.
	— Разбрахме съвета, Брад — каза Костас, докато наместваше бутилките на гърба си. Брад отиде при него, за да му помогне.
	— С Джак сме се гмуркали в подводен вулкан, трябва да знаеш — изпъшка той. — Действащ. В Атлантида.
	— Да? Страхотно.
	— Не. Огнено. — Костас се вгледа в Брад, който посочи скептично към езерото. През по-голямата част от пътуването двамата бяха на мостика и говореха за торпеда и течове на радиация. — Не казвай нищо за тази вода, Брад — добави Костас. — Просто не казвай нищо.
	— Щях да ви пожелая успех, сър.
	— Пак „сър“! — изсумтя Костас. — Аз? Сър?
	— Командващ лейтенант. Американски военноморски сили, доколкото си спомням — каза Джак.
	— Занимавам се с бурми и болтове. Един от многото. И никога не съм държал на ранга.
	— Защото си роден лидер и всички винаги те слушат — отвърна Джак и го тупна по рамото.
	— Всички без теб.
	— Аз няма нужда да слушам. Аз просто следвам. — Джак пак тупна Костас по гърба, после кимна на Брад, който сложи маската върху шлема на Костас, закопча я, после направи същото и за него. Двамата прегледаха системите за безопасност, провериха показанията на компютрите в шлемовете си, после се огледаха взаимно. Брад показа пет пръста и посочи часовника си. Джак кимна в отговор. Оставаха пет минути. Моторът леко форсира и катерът смени позицията си. Няколко минути, преди активирането на интеркома, Джак беше напълно изолиран. Чуваше само собственото си дишане, биенето на сърцето си, леко звънтене в ушите.
	Замисли се отново за Уокоп, после за римляните. Може би някой от тях също бе оцелял, бе се добрал до брега и бе избягал на изток през седловината в планините, към Крисе, земята на златото. Можеше това да е бил самият Фабий. Джак се чудеше дали изобщо някога ще разберат. Разчиташе единствено на инстинкта си, а той му подсказваше, че историята не свършва във водите тук.
	Погледна надолу. Видя отново отразяващия пласт, подобен на живак. Отърси се от мисълта и включи интеркома си. Костас посочи с палец надолу и Джак повтори знака. Почувства всмукването на регулатора, провери отново показанията на приборите. Прехвърлиха се през борда заедно. Джак потъна под повърхността после отново изплува. Беше в стихията си, изпълнен с възбуда. Изведнъж осъзна, че са на точното място. Инстинктът му — и този път. Погледна Костас, който беше изскочил на повърхността и го гледаше. Джак сложи ръка на клапана за регулиране на плаваемостта и натисна интеркома. Винаги го казваха. Беше техен ритуал. Талисман за късмет. Ухили се на Костас.
	— Готов да тръгваме?
	— Готов да тръгваме.
	След три минути се бяха спуснали на повече от двайсет метра под повърхността. Нямаше и следа от дъното, но Джак знаеше от компаса си, че са с лице към брега на езерото и дъното се издига плавно нагоре километър на изток. Водата беше изумително чиста и той се обърна по гръб, за да види силуета на катера горе и силуетите на двама от екипажа, които се бяха навели над борда. Обърна се отново, когато стигнаха до температурната граница на повърхностната вода, която не би различил в костюма си, ако не бе видял какво отчита термометърът на дисплея в шлема му.
	— Става по-студено. Може и да не сме в радиоактивна супа — каза по интеркома.
	— Докато сеизмичната активност не разбълбука всичко наоколо — отвърна Костас. Гласът му звучеше като ламарина, заради налягането. — Както каза Алтамати, това, което е тук, долу, по-добре да си остане където е.
	— Ще ти дам знак следващия път, когато видя нещо, което трябва да се обезврежда.
	Продължиха надолу. Под температурната граница видимостта рязко спадна поради сивкавите и кафяви частици във водата. Джак долови нещо тъмно отвъд мрака под тях. Запали челната си лампа, но веднага съжали, заслепен от отблясъка в увисналите във водата частици. Изгаси светлината и премигна, за да адаптира очите си към мрака. Провери дълбокомера. Трийсет и пет метра. Изведнъж я видя — сива пуста равнина на седем-осем метра под тях, която плавно се изкачваше нагоре.
	— Вземам си думите за радиоактивността назад — каза тихо. — Изглежда, нещо е унищожило живота на това място без остатък.
	Неутрализира плаваемостта си на два метра над дъното, като внимаваше да не вдигне тиня с плавниците.
	— Никъде не е солидно, както изглежда — отбеляза Костас. — При тази сеизмична активност прилича на супа. Ако затвориш очи и се спуснеш долу, няма да разбереш, че си в мътилката. Малко след това ще стане лепкава и ще затънеш. Единствената утеха е, че трупът ти няма да бъде изяден от водни животни. Нищо живо няма тук.
	Джак се вторачи в седимента.
	— Няма да видим нищо древно да стърчи от тази тиня, нали?
	— Може и да видим. Земетресението е разклатило всичко и тинята, която обикновено покрива скалите на дъното и други стърчащи обекти, вероятно се е плъзнала надолу по склона. Кафявата мътилка нагоре във водата показва, че е имало раздвижване, вълнение. Трусовете обаче оставят всичко в нестабилно положение. По-горе по склона може да е надвиснала друга маса тиня, готова да се свлече и да погребе каквото е било разкрито.
	Джак се озърна.
	— Значи стените, оврагът или каквото е видяла Ребека на сонара, може да се окаже видимо.
	— Правили са профил на дъното преди повече от двайсет и четири часа. Според данните, които въведох в моя компютър, трябва да следваме този контур около петдесет метра, посока юг. Той трябва да ни отведе над оврага, точно срещу устието на потока на бреговата линия. Старите съветски сеизмологични доклади твърдят, че преди две хиляди години контурът е бил равен с брега. Всичко над него е било суша. Смятат, че едно-единствено събитие го е потопило под вода — силно локално земетресение преди две хиляди и сто години.
	Костас се обърна и заплува първи на юг. Видимостта се подобри и сега виждаха пет-шест метра напред, под пелената от суспендирал седимент няколко метра над тях. Джак огледа сивотата долу, за да открие нещо твърдо, някакъв издатък. След двайсетина метра Костас изведнъж спря и каза:
	— Има нещо.
	Джак застана до него. Дъното на езерото беше неравно, неравномерно. Джак протегна боязливо ръка. По ръкавицата му се размаза твърда глина.
	— Прилича на ръб, който идва откъм брега — каза той. — Може да е от кирпич, но не се вижда зидария или камъни.
	— Виж това! — Костас посочи с ръка нещо затънало в тинята.
	Джак запали челната си лампа и изпъшка от изненада.
	— Това е бронзова ръкохватка! — възкликна.
	Костас я извади. Ръкохватката беше закрепена за диск, голям колкото чиния.
	Джак я взе и почисти полепналата тиня.
	— Това е огледало! — каза той. — Повърхността е окислено зелено, но е здраво.
	— Странно е да намериш тук такова нещо — отбеляза Костас.
	Джак обърна предмета от другата страна.
	— Подобни бронзови предмети са били откривани и преди край тези брегове, най-вече от рибари. Огледала, изящни конски сбруи, казани. Това най-напред е привлякло вниманието на руснака Пржевалски. Били са като това огледало, запазени, качествена майсторска изработка, не от предметите, които някой би изхвърлил. И плъзнали слухове за потопен дворец, залят град.
	— Или гробница? — отвърна Костас.
	— Това подсказва инстинктът ми — каза Джак. — Тези находки обаче не отговарят на легендата за Чингис хан. Монголските гробници са скрити, дискретни. А и не мисля, че монголски боен командир би бил погребан с предмети като тези, огледала и подобни. Просто няма как. Мога да се обзаложа обаче, че всичко това е изхвърлено от погребално съоръжение, при това доста престижно, при някакво земетресение. Това може да обясни и предишните находки. И не става дума за ограбени гробници в древността, когато скатът тук все още е бил суша. Грабителите на гробници не биха оставили ценни предмети като тези.
	Костас посочи фините орнаменти, които личаха по дръжката, виещи се форми и изпъкнали очи.
	— Напомнят за алебардата, която е намерила Катя в римското погребение от другата страна на езерото. Приличат си. Китайски.
	— Така е — съгласи се Джак. — Сред местното население тук са прогонените китайски мюсюлмани от покрайнините на пустинята Такламакан, но е имало и по-ранни миграции, уйгурите например. Огледалото прилича на много старо, може би на две хиляди години, но по онова време тук е бил културен врящ казан, спирка между Запада и Изтока. Напълно възможно е престижни китайски артефакти да са попадали тук. Не мисля обаче, че това обяснява тези находки. Подобни неща не могат просто да бъдат захвърлени в езеро. Хората са били търговци.
	Джак остави бронзовото огледало на дъното, а Костас пусна до него миниатюрен електронен маяк. Този път Джак заплува напред и двамата продължиха по протежение на контура с дълбочина четирийсет метра. Видимостта продължаваше да е само няколко метра, но беше достатъчна, за да види, че глиненият ръб свива наляво, а дъното на езерото пропада надясно.
	— Ерозионен канал — каза Костас зад него. — Това трябва да е ръбът на оврага, който води от потока насам, прорязан от водата в дъното, когато е било суша. Отговаря на профила на дъното. Би трябвало да се спуска на десет метра дълбочина и да е около двайсет метра широк. Мисля, че нормално е затлачен с утайки, но земетресението го е открило. Това трябва да е обектът, който Ребека е видяла на разпечатката и който изглеждаше толкова обещаваш. Може и да не е правен от човешка ръка в края на краищата.
	— Искам да погледна малко по-нататък. За да съм сигурен.
	— Джак, огледалото е чудесна находка. Може да излезем горе като двама успели ловци на съкровища. Ребека ще се зарадва.
	Джак вече плуваше напред.
	— Имам някакво предчувствие за това тук.
	— Да, аз също имам предчувствие — каза Костас нетърпеливо. — И никак не е добро. Видя ли това? — Водата потрепери, на места утайката се надигна. — Джак, три метра над теб се издига стена от утайка. Другата част се е свлякла и е открила канала. Всеки момент това ще се срути. Трябва да се махаме оттук! Веднага!
	Джак вдигна очи, видя тъмната стена от седимент, после отново погледна надолу. Беше неподвижен, с разперени крайници над дъното. Трусът бе вдигнал пелена от тиня, която правеше видимостта почти нулева. Светлината от лампата зад него отслабна, защото Костас започна да се изкачва. Джак знаеше, че ще остане няколко метра встрани, за да се увери, че го следва. Запали своята лампа, така че Костас да го вижда, и погледна показанията на компаса. Беше стигнал достатъчно далече. Нямаше какво повече да се види.
	— Ясно — каза. Посегна към регулатора на плаваемостта на костюма си. Костас беше прав. Това не беше място, подходящо за умиране.
	Водата отново се разлюля. Джак изведнъж изостри сетивата си, имаше чувството, че самият той е активна част от силите наоколо и че собственото му движение би могло да предизвика следващото земетресение. Погледна клапата на регулатора отпред на костюма си и се увери, че по нея няма седимент, който би могъл да я блокира в отворено положение. Това беше недостатък на дизайна, който бе забелязал преди. Трябваше да поговори с Костас за това. Задържа дясната си ръка над клапана и вдигна глава. Шлемът му се блъсна в нещо. Обърна се и погледна нагоре, но видя само отражение от седимента. Костас не би останал толкова близо над него, когато очаква той да се изкачи. Беше нещо друго. Обърна се отново и опипа напред с лявата ръка. Беше твърд обект, който излизаше под ъгъл от дъното към него. Напомняше дънер на дърво. Изведнъж си спомни изгубеното торпедо. Обаче нямаше как да е то. Повърхността напомняше кора на стар клен, с дълбоки бразди. Опипа по продължението му с две ръце. Ако наистина беше дънер, беше много стар, възлест, усукан, с остатъци от клони от двете страни. Опипа горния край. Стволът се стесняваше, после отново излизаше напред, преди да свърши, като изпъкнал заоблен издатък.
	Джак замръзна. Беше видял нещо.
	— Добре ли си? — попита Костас дрезгаво по интеркома.
	Джак се поколеба.
	— Открих нещо.
	— Зарежи! Трябва да се махаме оттук. Веднага!
	— Разбрах.
	Последва нов трус и полепналата утайка, която закриваше обекта, се свлече и се разнесе като пасаж дребни рибки. Последва момент на просветление.
	Джак видя съвсем ясно.
	_Беше човешка глава._
	Статуя, камък, по-голяма от естествен размер, полегнала върху дъното на езерото. Вторачи се в лицето. Беше като смъртна маска: почти затворени очи, уста, разкривена в гримаса. Високи скули, сплеснат нос, тънки увиснали мустаци, сплетени. Спомни си думите от киргизката легенда. _Златен ковчег върху сребърно море._ Обаче тя беше за Чингис хан. Беше я отхвърлил. _Нима грешеше?_ Погледна пак. Това, което приличаше на кора, се оказа плочки на ризница, застъпващи се, грапави. И видя, че статуята държи меч, дълго право острие, фино изсечено от камъка. Ръката беше защитена от объл предпазител, който я закриваше изцяло. Джак погледна нагоре, към лицето, и си даде сметка какво е видял. Не предпазител. _Ръкавица._ Не смееше да вярва на очите си. Спусна се леко надолу, погледна по-внимателно. Нищо не се промени — котешки уши, очи с форма на бадем, разтеглена в гримаса уста над острието.
	Гледаше стъписано изваяната фигура, полегнала на дъното.
	Меч-ръкавица.
	_Тигър-воин._
	Вдигна глава. Зърна Костас няколко метра нагоре да пуска сигнална шамандура. В ушите си чуваше далечен тътен, звук, който сякаш идваше от недрата на земята, смесен с боботенето на корабен двигател. Видя стената от утайка зад статуята и си даде сметка колко близо е бил.
	Случваше се отново. Утайката трепереше, губеше очертания.
	Някаква сила във водата го изтласка надолу по склона. Изведнъж се оказа над ръба на черна яма, чиито страни изчезваха в завихрената утайка нататък. Трусът спря и той потъна надолу. Стигна петдесет метра дълбочина. Видя, че ямата преди е била напълно заровена и че земетресението е срутило част от глинен таван и е открило кухина, сега почти изцяло запълнена с тиня. В лъча на лампата му се мярна нещо бяло. Череп. _Човешки череп._ Тогава видя още. Имаше черепи навсякъде, човешки черепи, с празни очни кухини, увиснали, разместени челюсти, килнати наляво или надясно. Под черепите имаше зелени и кафяви отблясъци. Спусна се по-дълбоко в ямата, за да види по-добре. Нямаше съмнение. Зеленото и кафявото беше метал, бронз. Броня от плочки. Редове скелети, цял полк, заровени изправени в яма, с бронзови ризници. _Древни китайски брони._ Погледна пак, просто не вярваше, че вижда това. Около шията на всеки скелет имаше остатъци от въже, запазени в сладката вода на езерото. Това беше армия за отвъдния живот. _Армия, отишла доброволно на смърт._
	Статуята, воинът, трябваше да е пазачът. Погледна пак черепите, които изчезваха под каскада от утайка. Думите на древен хроникьор се появиха в паметта му. „Сто чиновници, както и редки съдове и чудесни предмети бяха отнесени, за да запълнят гробницата“. Погледна нагоре, към статуята, която едва се виждаше в полумрака. И разбра. Тигърът-воин не беше пазач. _Той беше екзекуторът._ Джак погледна черепите. Това бяха истинските пазители, лоялните войници, наемниците, тези, които бяха изградили гробницата и бяха внесли тялото вътре, които се бяха посветили на прищевките на предводителя си, които се бяха клели да пазят тайната, бяха дали клетва, която не бе успяла да ги защити. Това не беше армия, спускаща се доброволно в отвъдното. _Това беше армия от жертви на масово убийство._ Бяха убити не за да задоволят суетата на човек, който вярва, че ще управлява вечно, а за да задоволят глада за безсмъртие на тези, които са смятали себе си за негови най-доверени наместници, воините, които биха запазили властта си във вечността, стига да опазят тайната. Джак изведнъж осъзна. Ребека беше права. Тук имаше нещо, нещо в тъмнината отвъд, нещо толкова стъписващо, че беше трудно да повярваш. _Тайната на гробницата на Първия император._
	Изведнъж се случи пак. Нещо го засмукваше надолу. Започна да гребе с плавниците с всички сили. За първи път изпита ледената хватка на страха, сякаш сред зловещата армия долу имаше място, отредено за него, задето се бе осмелил да види това, което бе видял. Даде си сметка, че цялото дъно на езерото се движи, че склонът се хлъзга надолу. Статуята и ямата изчезнаха. Силно течение го изхвърли настрани, далече от оврага. След това чудодейно се оказа свободен, над бурята от утайки, облян в слънчева светлина. Видя Костас само на няколко метра. Индикаторът на интеркома в шлема му светеше в червено и той си даде сметка, че може да се е повредил. Даде знак на Костас с ръка, че всичко с наред, Костас отвърна. Джак пак погледна надолу, задъхан, и изчака пулсът му да се успокои, преди да започне изкачването.
	Затвори очи. Беше видял и още нещо. В мига на онзи трус. Нещо, което се бе появило пред очите му, когато седиментът беше засмукан от дъното във водовъртеж. Бе видял стени, големи каменни стени, оформящи проход към тъмен вход в стената на склона, запечатан със зидан камък. Отвори очи.
	Беше сигурен. Спомни си какво друго бе видял, какво бе докоснал. Вдигна очи към повърхността, през искрящо чиста вода. Бяха на по-малко от двайсет метра дълбочина и беше сигурен, че вижда неравната линия заснежени върхове на юг да прорязва сребристото отражение на слънцето в повърхността. Отново си спомни думите на китайския хроникьор. „Използваха живак, за да направят имитации на стотиците реки. Жълтата и Яндзъ, и моретата, които направиха така, че като че ли имаше течение. Отгоре имаше модели на всички небесни тела, отдолу — неща от земята…“
	Тогава осъзна. Че онова, в гробницата в Сиан, е било заблуда, че тук, под небесните планини, в това езеро, което приличаше на живак, е истината. Че само тук, където на хоризонта се виждаше владението на небесата, извивката на земята и небето, може да бъде истинското владение на един император.
	_Един император._ Джак едва поемаше въздух. Не Чингис хан. Император много по-велик от него. Император на всичко известно под небето.
	_Шъхуанди. Първият император._
	Спомни си согдианеца, мъжа, чийто акт преди две хиляди години ги бе довел до това място, мъж, чието съществуване беше отчасти догадка, отчасти реалност. Прав ли беше за него? Наистина ли бе откраднал небесната скъпоценност под носовете на тигрите-воини в Сиан? Или пък бе изпълнявал обещание — това, което първият отговорен за погребението е дал на умиращия император, да донесе скъпоценността от Сиан до това място, до истинската гробница? Дали императорът е изгубил доверието си в тигрите-воини? Предвидил ли е бъдещето, осъзнал ли е как наследството му ще бъде узурпирано от тези, които го уверяват, че го бранят? Дали братството на тигъра е живяло в лъжа, зачената с убийство, фантазия за мисия, която е плод единствено на алчността и жаждата за власт на братята?
	Замисли се за небесната скъпоценност, незнайното съкровище, което ги бе повело на това удивително пътуване. Дали скъпоценността не е била монтирана върху празния саркофаг под планината Ли, безценната сърцевина на мечтата на императора, която са се заклели да пазят, която обаче един ден потомък на първия отговорен ще опита да отнесе на истинското място? Джак си спомни чичото на Катя, историята за тигрите-воини, която разказваше самата тя, познанието, което сякаш идваше от някакво хранилище далеч в миналото, запомнено старателно, предавано от поколение на поколение. Отново се замисли за Катя. Дали сред братството не е имало някой, на когото Шъхуанди, който иначе се доверявал на толкова малко хора, се е доверил, за да отклонява погледите на останалите от истината? Дали не са живели в лъжа в продължение на шейсет и шест поколения, защитавайки гробницата в Сиан, за която един от тях е знаел, че е празна? Дали чичото на Катя не е търсел камъните не само за да ги опази от Шан Ион, но и тайно да ги донесе тук? Джак си спомни нещо, което Катя бе казала за чичо си.
	Че я е обучавал. Дали им бе разказала всичко? И кой се грижеше за гробницата сега?
	Интеркомът изпращя.
	— Джак. Чуваш ли ме?
	— Да.
	— Прегракнах от викане! Нужна ти е десетминутна пауза за декомпресия. Трусът може да е повишил налягането над прага, до който няма нужда от декомпресия.
	— Пет минути на двайсет метра, пет минути на десет.
	— Ясно.
	— Проблемът с интеркома трябва да е бил електромагнитен.
	— Безпокоях се за това. Земетресението може да е разместило изгубеното торпедо и да е активирало нещо в електрониката.
	— Ще е добре да ограничим района — каза Джак. — Целият сектор от брега става отцепена зона. Това е нашето условие да работим с НАТО и руснаците. Ще финансираме цялата операция по разчистването, ще организираме за руснаците каквато искат програма за обучение. След като всичко е готово, след две, може би три години, ще започнем търсенето. Преди това никой няма да влиза във водата. Здраве и безопасност.
	— Да бе. Като че ли здравето и безопасността някога са имали значение за тебе. Кажи какво точно откри долу? Да разбирам ли, че имаме нещо повече от бронзово огледало?
	— Сигурен канал ли е това?
	— Затворена система. Само ти и аз. Катерът на флота нямаше нужния приемник и нямаше време да доставим такъв. Та какво откри долу?
	Джак се прокашля.
	— Статуя и кости.
	— Попитах какво откри, Джак?
	— Това видях със сигурност. Това докоснах.
	— Да, добре.
	— Окей. Може да съм намерил бомба.
	— Местната легенда? Чингис хан?
	— Не съм сигурен. Нужни са още проучвания.
	— Не си открил камъка. Втория. Перидота.
	— Не открих камъка. Мястото обаче може да е това. Ако Фабий и останалите са приближили източния бряг на езерото и след това са потънали при буря, значи останките са някъде тук. Всичко, което са носили, може още да е тук, някъде в наносите на дъното. Или пък Фабий може да е избягал и да го е взел със себе си, в Китай, към Сиан.
	— Назад към гробницата на Първия император.
	— Мястото, което историята смята за гробница на Първия император.
	Последва кратко мълчание.
	— Дали казваш това, което мисля, че казваш?
	— Зърнах го само за миг. За по-малко от секунда. Но съм сигурен.
	Костас погледна водолазния „Ролекс“, който носеше върху костюма си, и показа вдигнат палец. Джак повтори жеста и проследи показанията на дълбокомера, докато се изкачваха с десет метра. Системите за регулиране на плаваемостта автоматично се настроиха на неутрална позиция и Костас се обърна към Джак.
	— Добре. Как ще обясниш на дъщеря си, че е отговорна за едно от най-големите археологически открития въобще, нещо, което може да промени възприемането на азиатската история, но няма да кажем нищо за това, а ще говорим за торпедо или, ако ни притиснат, може би нещо за Чингис хан?
	— Не искам да казвам на никого, поради причината, която току-що спомена. Азиатската история. Залогът е твърде голям. Цял национален мит. В момента китайците може би имат нужда от мит, мит за гробницата на Първия император в Сиан, за баснословните богатства, погребани с най-великия им владетел. Разкриването на истината може да предизвика опасно развитие на ситуацията.
	— Сам не го вярваш. Не съм те виждал да оставиш непроучено съкровище само заради някакъв си национален мит.
	— Добре. Просто искам да изчакам да стихне сеизмичната активност. По тези места това може да отнеме година-две. Така ще имаме и време да разработим необходимото оборудване за проникване през седимента на дъното. Ще даде време на теб, тоест.
	— Вече си мислех за дънен багер, докато ти се бавеше долу. Знаех си, че си открил нещо и че ще се върнем. Кажи какво ще правиш с Ребека?
	— Ще изчакам две, може би три години. Когато сме готови да се върнем, ще й кажа какво съм видял. Ще ми се първото й откритие да не е от тези, които могат да обърнат света наопаки.
	— Хлапетата знаят всичко. Ще те започне още щом види интересния поглед в очите ти. И ми покажи поне едно от нашите открития, което да не е променило разбиранията за историята. Ако се задържи край теб, Ребека ще трябва да свиква с това.
	— Вече трябва да е горе на лодката — отбеляза Джак.
	— Обзалагам се, че ще й кажеш още в момента, в който изплаваме.
	Джак погледна нагоре. Оставаха им само няколко минути. Усети намек за соленост от езерото. Спомни си нещо, което му бе казала Катя, стара киргизка легенда, как предците й успокоявали духовете на мъртвите, като плачели в езерото, покрай брега, край дяланите камъни, които отбелязвали смъртта им. Когато скърбящите плачели, водите се надигали край духовете и те потъвали. Сега обаче имало твърде малко скърбящи, твърде малко били останали помнещите. Джак бе виждал останали на сухо морени край отдръпващата се вода, метри под някогашната линия на водата. Сега самите планини трябвало да скърбят, да отпуснат разтопените води от снеговете в потоците, за да държат духовете под водата, духа на Шъхуанди, Първия император.
	Замисли се за мястото, на което бяха, легендарния Път на коприната, място брулено от божествен вятър, на което нямаше почти нищо, освен митове и легенди, разкази, които оцеляват само защото са наистина леки и незначителни.
	_Но не и това тук. Не под водата. Това е истинско._
	Последва нов трус, по-силен този път, и цялото дъно на езерото долу се покри с мрак, който го скри изцяло. Беше време да се изкачват. Костас посочи нагоре с палец. Джак вдигна поглед, видя силуета на патрулния катер и моторницата, завързана за него. Няколко души се бяха надвесили над кърмата на катера, около стълбата, по която трябваше да се качат на борда. От другата страна на лодката обаче имаше още един силует. Корпусите бяха като тъмни облаци, но лицата се отразяваха от сребристата водна повърхност като звезди, най-ярката от които беше точно над него. Джак проби повърхността и вдигна маската на шлема си, от страната на моторницата, видя лицето с тъмни очила и дълга черна коса, което го гледаше оттам. Оттласна се и се качи на борда, убеди се, че никой от останалите не ги чува. След това приклекна и даде знак на Ребека да се приближи. Изсумтя, за да прочисти гърлото си. Беше по-възбуден откогато и да било през целия си живот.
	— Нали помниш изложбата за теракотената армия в Лондон? — попита. — Няма да повярваш какво открихме току-що!
	— Опитай, татко.


>	Епилог

	_Провинция Гансу, Китай_
	След четирийсет и осем часа, Джак стоеше пред ниска стена, останка от укрепление, някога била няколко метра дебела, в комплекс от древни руини. Клекна и докосна повърхността, усети как се рони под пръстите му. Беше пресована глина с фрагменти от розов и сив гранит.
	Това място отчаяно се нуждаеше от дъжд, но стената беше толкова изсушена, че дъждът само би ускорил разпадането й, по-скоро би я отмил, вместо да я заздрави. Приличаше на древен бетон, като мазилка, но не беше това. „Това не е римско“. Обърна се и махна на Костас, който крачеше по пътеката след него, доста тъжна фигура сред прахоляка. По-нататък виждаше Катя и Ребека, които си проправяха път между камъните, а още по-нататък беше прашният облак от ротора на хеликоптера, който намаляваше обороти.
	Беше ги докарал тук от езерото Исъккул през планинския проход в планините Тяншан, покрай северния край на пустинята Такламакан и на юг по стесняващия се коридор Гансу към сърцето на древната Китайска империя. Беше чудесно пътуване — следваха Пътя на коприната от въздуха и лагеруваха край отдавна изоставен кервансарай. На сутринта прелетяха ниско над част от Великата китайска стена, строена по времето на династия Хан преди две хиляди години. Бяха на няколко часа от Сиан, източното начало на Пътя на коприната и място на гробницата на Първия император. Краят на пътуването им обаче беше тук — последната част от това удивително пътуване към древността от невъобразимо далечния свят на запад.
	Полъх на вятъра донесе някакъв екзотичен, дори упоителен аромат, от някаква реколта в долината може би, но след това въздухът застина и Джак усети прашната миризма на запустяло и разруха, познатите жизнени сокове на археолога. Вдъхна я, наслади й се. Щеше му се Хибермайер да беше с него сега. Щеше да му помогне да проумее стените, да разгадае разпадащите се развалини. А може би беше стигнала твърде далече, за да бъде разгадана, и не би могъл да стигне до нищо повече от това, което виждаше пред себе си сега.
	Огледа се. Мястото притежаваше някаква самотна красота. Минаха край разрушени къщи, кирпичени стени, побелели от слънцето, сред ниви царевица и ечемик, които изглеждаха осъдени да изгубят битката с палещото слънце. Дълбоки коловози минаваха през каменистите ниви, виждаха се белези от оране и отдавна пресъхнали напоителни канали, спечени от жегата. В далечината се виждаха отделни овце и кози да пощипват растителността, да търсят храна между камънака и прахта. Самото небе изглеждаше прегоряло, безцветно и през повечето време не се виждаше нищо отвъд ниското плато, на което се намираха, но после ветрец във височина разделяше прахоляка и небето се набраздяваше с червени ивици. В тези моменти Джак виждаше подножието на планините Сайпан, големите гънки и хребети, които оформяха хоризонт от зъбери. На север имаше други планини, по-далечни, а между двете вериги се намираше коридорът Гансу, източният край на Пътя на коприната. Тук керваните камили някога бяха вдигали прахоляка, който още се виждаше наоколо в долината, като остатък от историята, дихание от миналото, което сякаш още не можеше да се уталожи.
	Джак си даде сметка, че е бил и на други подобни места — полите на Атласките планини в Мароко, пустинята в Северна Сирия, Андалусия в Испания. Места в периферията, които в миналото са процъфтявали, но където изтощените почви и дух постепенно са смазали всякакви опити да се използват малките късчета обработваема земя, станали лесна жертва на прищевките на климата и ерозията. Бяха казали, че тук вали все по-малко и почвата, изхранвала някога селото, е била отнесена от вятъра. Скоро дори древните стени щяха да станат част от прашния облак, който се носеше над Пътя на коприната между безкрайните планински вериги, които определяха коридора, свързвал някога великите империи на Изтока и Запада.
	Джак седна на една каменна опорна стена. Костас се приближи и седна до него, избърса прахоляка от лицето си. Вгледа се мрачно в стената.
	— Така познаваш, че си имаш работа с истински археолог — каза той. — Малко зад хоризонта е едно от големите чудеса на историята, приказната гробница на Първия император, теракотената армия. Обаче, не. Ние седим на порутена стена сред пущинака, гълтаме прах и се печем в жегата. Гладни, жадни, уморени и остро нуждаещи се от ваканция.
	Джак му подаде бутилка вода.
	— Обаче никога не бих се справил с нея без теб. Имам предвид археологията. Държиш краката ми здраво стъпили на земята.
	— И още как. — Костас пи вода и му върна бутилката.
	— Какво има на това място, Джак? За да видим това наоколо ли ни доведе чак тук?
	Джак му подаде един лист.
	— Принтирах това на компютъра на хеликоптера тази сутрин. Знаех, че ще ти е нужна противоотрова заради порутените стени. Заглавия, Си Ен Ен. Твоят кораб със слонове край Египет. Нали помниш? Мисля, че може да съперничи на теракотената армия, нали? И го открихме ние.
	Костас се вгледа в снимката и очите му светнаха.
	— Виж! Снимали са новия ми подводен апарат! ROV-6. Накарах снимачния екип на университета да го вкара в рекламните снимки. Дори се вижда новият стробоскоп. Идеално!
	— Слоновете, Костас. Слоновете.
	— Да, също и те. — Вгледаха се за момент в удивителната картина, която бяха видели преди десет дни, покритите с корали форми на слона на дъното на Червено море.
	Костас прочете заглавието.
	— „Египтологът доктор Морис Хибермайер обявява сензационна находка на потънал кораб“. — Тупна листа. — Не мога да повярвам. Не ни споменават никъде. Само Хибермайер.
	— Да дадем на прашния археолог момент на слава — каза Джак. — В крайна сметка той ни отведе до Египет.
	— Това стана, когато открихме Атлантида — изсумтя Костас. — Щях да направя специална демонстрация на дълбоководния антропод, а сега журналистите налазиха Хибермайер и жалките му мумии.
	— Това е египтология.
	— Както и да е. Ти би трябвало да даваш интервютата.
	— Морис е по-добър от мен в това. Пълен е с въодушевление и енергия. И не е така заплашителен.
	— Заплашителен? — Костас се втренчи в него. — Нека позная. Не искаш светът да разбере, че има истински Индиана Джоунс, нали? Защото лошите момчета ще вдигнат гарда. Искаш да се спотайваш.
	— Именно.
	— Не отговори на въпроса ми. Защо сме на това място.
	Джак посочи порутената стена.
	— Заради това пред теб. Преди няколко години китайски археолози доказаха, че тези стени са изграждани по време на династия Хан и са съвременници на Римската империя. Смятаха, че тук може да е било селото Ликиян, селище в коридора Гансу, споменато в хрониките на Хан. Ликиян може да произлиза от китайската дума за „западняк“, за тези, които са били отвъд персите. По-късно мястото може би е било назовавано Жиелу, което може би значи „пленници от щурмуван град“. За времето на Хан е било характерно, че са заселвали пленниците си по отдалечени места, които са назовавали според произхода на тези пленници. Големият скок на въображението е бил да се свърже това място с хипотезата, че китайците са използвали римски наемници, оцелели от легионите на Крас и избягали от персийски плен.
	— Значи това е то — промърмори Костас. — Затова сме тук.
	— Не е толкова просто — отвърна Джак. — Историята с Фабий и другите може да е приключила на езерото Исъккул, но може и да не е. Всичко е възможно.
	— Слушам.
	— Оцелелите след Кара римляни са били затворени в Мерв през 53 година преди новата ера. Лициний, Фабий и групата им бягат трийсет години след това. През годините други може също да са опитвали да избягат. Може някоя група да е успяла и до Мерв да е стигнала вест за възможностите за наемници на Изток, за големите богатства, които могат да се придобият. Може би нещо такова е вдъхновило Лициний и Фабий. И намеците за това място като че ли се отнасят за по-ранна група. „История на бившата династия Хан“ споменава войници, които са се били през 36 година преди новата ера за вожд от Хан, ренегат, и са използвали строй, напомнящ римските testudo, с щитове над главите. Това е единственото сведение, на което се крепи цялата хипотеза. Неколцина, които са били убедени от аргумента, започват да идентифицират Ликиян с римското селище. И ето ни тук.
	— Някакви римски артефакти? — попита Костас и ритна прахоляка. Вдигнаха очи, защото двете жени дойдоха при тях. Ребека продължи нататък — обикаляше руините и изучаваше стените.
	Костас се премести, за да направи място на Катя да се подпре на стената.
	Джак поклати глава.
	— Както каза Катя за римското погребение край езерото Исъккул, не може да очакваш да откриеш такива. Ако римляните са били тук, не биха имали нищо от предишния си живот със себе си. Всичко им е било отнето на бойното поле, после в Мерв. Това място обаче има друга любопитна особеност. Не артефакти или руини, а хората. Тук много често се срещат светли хора — зелени очи, руси коси, големи носове. Някои китайски учени, които са идвали тук, са обявили тези характеристики за западноазиатски, но после някой си е спомнил римската връзка и идеята намира все по-голяма подкрепа.
	— А те самите какво знаят по въпроса? — попита Костас. — Имам предвид местните хора.
	— Невъзможно е да се каже. Може и да има някаква останала памет за предците им, но те са отчайващо бедни и римската теория може да се окаже заявка за туристически долари.
	— Навсякъде по Пътя на коприната има генетичен материал от Запада — каза Катя. — Перси, согдианци, бактрийци, индийци и, да, гръцки и римски, но това е много старо, още от неолита, или дори от индоевропейците, които са стигнали до тези места. Просто няма как да си сигурен.
	Джак кимна.
	— Провеждани са ДНК изследвания, но резултатите са доста неопределени. И цялата идея стъпва на грешката на китайците за римляните — решили са, че са синеоки русокоси гиганти. Иронично, римските легионери от сърцето на Италия по-скоро приличат на воини от времето на Хан — ниски, набити, тъмнокоси, кафявооки. Това, което си въобразяват китайците, е по-близо до келтския или скандинавския тип. Разбира се, по времето на Юлий Цезар в легионите е имало немалко мъже от този тип. Келти от Северна Италия, гали, дори бретанци. Хуните не са единствените, които са използвали наемници в армиите си.
	— Какво ти подсказва инстинктът? — попита Костас.
	Джак сви устни. В далечината виждаше фермер, който блъскаше земята, а инструментът му отскачаше от твърдата повърхност. Планината зад него се издигаше като смачкана хартия, долините и деретата бяха потънали в плътни сенки.
	— Инстинктът ми — отговори Джак — казва, че това място може да е било по-плодородно в древността, по-жизнеспособно земеделско селище, но в никакъв случай не е място, което би избрал, ако имаш възможност да избираш. Мисля, че е напълно възможно пленници да са били заселени тук насила.
	Ребека дойде и застана пред тях. Свали якето си и отдолу се появи тениска с инициалите на американските морски пехотинци.
	— Виждам, че имаш нови приятели — отбеляза Джак.
	Костас огледа тениската, кимна одобрително и възкликна:
	— Уаууу!
	— Уаууу! — отвърна Ребека и плесна дланта му. Джак погледна към небето. Ребека се настани до баща си на ниската стена и си свали шапката, за да си избърше челото.
	— Дяволски е горещо.
	Джак я изгледа изненадано.
	— Какво каза?
	— Казах, че е дяволски горещо. — Погледна го изненадано. — Джон Хауард би казал това. Прочетох писмото му до жена му, което си запазил, което е писано в джунглата. Когато момчето им е било болно. Това е един от изразите му. Мислих за него много. Толкова е искал да е с тях, но не е можел. Надявам се накрая да ги е намерил.
	Джак я прегърна през раменете и се усмихна. Спомни си мината за лапис лазули, трупа. За миг ги видя, Хауард и Уокоп, застанали заедно, не старци с овчи кожуси, а млади офицери с бели шлемове и куртки, с далекогледи и карти, загледани към хоризонта. Притисна Ребека до себе си, после я пусна.
	— Преди малко говори по телефона с Бишкек, нали? Как е Прадеш?
	— Добре е. — Ребека изведнъж посърна. — С Алтамати отидохме да го видим в медицинския комплекс в Бишкек, преди да излетим за тук. Куршумът не е засегнал нищо важно, обаче ако не му е била оказана първа помощ, е щял да умре от загуба на кръв. Благодарен ти е, че си му спасил живота.
	— Костас направи превръзката. Не съм го спасил аз. Аз го изложих на опасност.
	— Военният лекар каза, че ако куршумът е бил с експлозив или петдесеткалибров, е щял да умре на място. Каза също, че когато го е ударил, е летял по-бавно от звука, което означава, че е изстрелян от много голямо разстояние или от стара карабина. Попаднал е на два сантиметра от сърцето. Не бил виждал такова нещо.
	— И няма да види отново — промърмори Костас.
	— Как върви четенето по археология? — попита Джак.
	— Бива. Иска още. Каза, че вече гледал на римските находки от Арикамеду по друг начин, като свидетелство за търговия, общество, вяра, римска, египетска, индийска история. Няма търпение да се върне там.
	— Обичам да слушам такива неща — каза Джак.
	— А Алтамати? — Джак погледна Катя.
	— Ще остане при Прадеш, докато го изпишат. Прадеш опитва да го учи английски. Разбират се чудесно. Алтамати дори му занесе овнешка яхния. Според него можела да излекува всичко.
	Костас се прокашля.
	— Добре, Джак. Може би ще искаш да отидеш при тях. Може би пак са ти се дояли овчи устни.
	Ребека го изгледа стъписано.
	— _Какво!?_
	— Вярно е — каза Костас. — В Киргизстан, когато срещнахме Алтамати за първи път. Яде овчи устни. Баща ти яде овчи устни.
	— О, боже!
	— Налагаше се — възрази Джак. — Ако не бях, щеше да е много обидно. Алтамати нямаше да ми проговори никога повече.
	— Мислех, че мразиш овнешко.
	— Това е единственото, което не мога да ям.
	— Не можеше ли да избереш някакво друго парче? Нужно ли беше да е… _устни_!?
	— Нямах избор. — Погледна Катя отчаяно. — Трябваше да е устни.
	— Имам — каза Ребека тихо — най-ужасния баща! _На всички времена!_
	Джак се засмя.
	— Трябва да дадем шанс на Прадеш и Алтамати. Ускорен курс в кампуса на университета, практически занимания на борда на някой от изследователските ни кораби. Трябва да говоря с командването на Мадраската инженерна група, за да уредим командироването. Прадеш бездруго ще се нуждае от отпуск за възстановяване, а Корнуол е идеално място. Обучението на Алтамати може да е част от програмата за финансиране на подводните ни работи в Исъккул и проекта за изследване на петроглифите. Докато го няма, можем да сложим там временен персонал.
	— Би било чудесно — каза Катя. — Имам предвид финансирането.
	— Обещах го — отвърна Джак. — Може би ще се върна там съвсем скоро.
	— Ако Алтамати го няма, Катя определено ще има нужда от компания — каза Ребека. Костас се прокашля, а тя продължи: — Когато Костас най-накрая ме научи да се гмуркам, в Хавай, както обеща, ще науча Алтамати на всички английски думи за оборудването, така че да може да поръчва всичко необходимо от техническия персонал на университета, без да минава през Костас. Казах му, че Костас е готин, обаче обикновено е вманиачен по някой нов подводен апарат или кой знае какво и ако има нужда от нещо, най-добре да дойде при мен.
	Обърна се и погледна Костас кротко, като сърна.
	— Радвам се, че владееш положението, Ребека — каза Джак и вдигна вежди.
	— А твоят проблем, татко, е, че скачаш от приключение в приключение. Това ми каза Хайми. Когато бяхме в Египет. Каза ми, че когато открие нещо, остава при него, докато не измъкне и последното късче информация, която може да измъкне от мястото. Маниакално.
	— Аз ли не знам? — промърмори Костас.
	— Казва, че той, професор Хибермайер, е истинският археолог. Каза също, че когато е открил фрагментите, на които има текстове от „Перипъла“, умишлено ги е сложил настрана и не си е позволил да се радва предварително.
	Джак присви очи.
	— Обади ми се по телефона след около десет секунди. Помниш ли, Костас? Дори дойде да ни види, когато търсехме юдейската менора в пристанището на Истанбул. Тогава аз бях затъналият в работа. И не се отклоних от проекта си.
	— Каза също, че ако не бил посветил месеци на систематични разкопки в римската къща край Червено море, цялото това приключение нямало дори да започне. Каза, че той вършел истинската работа, докато ти търсиш Светия Граал или нещо подобно. Каза, че било като в „Стар трек“, отишъл си на тъмната страна. Аз му казах, че е „Междузвездни войни“, не „Стар трек“. Не мисля, че е гледал едното или другото. Според него ти си станал търсач на съкровища, иманяр, и го казвал само защото все още си имал потенциал и е за твое добро.
	— Мисля — отвърна Джак тихо, — че трябва да си поговоря сериозно с Хайми.
	— Не се безпокой — каза Ребека. — Айша се е заела с това. Тя смята, че той има нужда от семейство. Деца, нали разбираш. Каза ми, че работи по въпроса.
	Костас едва не се задави.
	— Работи по въпроса…
	— Ден и нощ — добави Ребека.
	— Щастливецът Хайми — каза Джак.
	— И следващият ми проект ще бъде Южна Индия — добави Ребека категорично.
	— Следващият ти проект е училище — възрази Джак.
	— Откакто видях тези неща в стария скрин, цялата ни фамилна история, съм запленена от нея — каза Ребека и погледна непокорно Джак. — Прадеш предложи да ме заведе до онова светилище в джунглата, за да видя рисунките лично. Смята, че следващата стъпка ще е да се отвори саркофагът. Да се види какво има вътре. Каза също, че индийското правителство ще изпрати сапьори да строят още пътища, всъщност да довършат някои от пътеките, прокарани от Хауард и неговите сапьори преди толкова време.
	— Ами INTACON? — попита Костас. — И Шан Ион? Дали ликвидирането на снайпериста в Афганистан го е довършило, Катя?
	Тя отговори тихо:
	— Без главорезите му братството ще се отрече от него. Но няма да се откаже от вярата си, че защитава наследството на Шъхуанди и гробницата му.
	— И колко ще продължи това? — попита Костас.
	— Наследството на Първия император засега е в безопасност.
	Джак погледна Катя, после пак се обърна към Костас.
	— INTACON е била собственост на Шан Ион и вече е ликвидирана. Прадеш се свърза с щаба си в Бангалор веднага щом излязохме от джунглата. Скастрили са го, задето е влязъл в бандитска територия без разрешение и е взел със себе си и двама сапьори, но полковникът веднага е пратил част за въздушно нападение. Престрелката с маоистите е претекстът, от който се е нуждаел, за да отиде там с железен юмрук.
	— Прадеш каза, че индийските власти са оттеглили всякакви лицензи за добив на суровини за районите на джунглата — обади се Ребека. — Това, което стартирахме, може да се окаже първи голям пробив за хората от джунглата, но Прадеш се тревожи, че оттеглянето може да е само временно, така че тепърва да се наложи да се водят битки. Трябва да им покажем, че могат да получават някакви доходи и от приключенски туризъм, вместо да дават възможност на чужди компании да изсичат джунглата. Според Прадеш всичко зависи от това доколко дълбоко е проникнала корупцията. Държавните чиновници могат да получават по-големи суми от минните мултинационални компании, отколкото от дребни фирми за екотуризъм.
	— Би трябвало да работиш за някоя неправителствена организация — усмихна се Катя.
	— Щях да говоря с баща ми за това. Да дадем на университета друга физиономия. Не за първи път откритията ти водят до проблеми. Не може просто да си отидеш и да оставиш някой друг да се оправя с тях.
	— Когато отидеш в джунглата — каза Джак, — искам да върнеш там нещо.
	— Ръкавицата с тигрова глава?
	Джак кимна.
	— Не можем да върнем свещения _велпу_, защото не е у нас. Обаче ръкавицата е била в онова светилище две хиляди години и коя също са я почитали, като оръжие, донесено им от Рама, бога, който някога е живеел сред тях. Може и да не е скъпоценността на безсмъртието, но все пак ще им даде някаква сила. Можеш да го направиш заради прапрапрадядо си.
	— Може би това ще сложи някакъв край и за него, най-накрая — каза тя.
	— Какво искаш да кажеш?
	— Катя ми говори за тези неща преди малко, докато идвахме насам — отговори тя. — За майка ми. Как не можем да предвидим скръбта, как не бива да позволяваме на никого да ни казва как ще бъде. Хауард е живял със скръб през повечето време и този факт някак върви заедно с това, което му се е случило в джунглата. Странно, обаче сякаш мога да го почувствам. Може би човек наистина наследява тези неща от предшествениците си, продължаващите страдания. Не е намерил покой, докато е бил жив. Може би ние ще му помогнем да сложи край.
	Джак погледна Катя. Погледите им се срещнаха за момент, после той извърна очи. Беше казала на Ребека неща, които той не знаеше как да й каже. Даваше си сметка, че у Катя още има гняв, заради собствения й баща, че Ребека още чувства страшната празнота, но за миг му мина през ум, че между двете се е появила някаква връзка, която би могла да ги предпази. Ребека забеляза, че поглежда към Катя.
	— След като отидем до светилището, Прадеш иска да изучавам керамиката, която откриват под водата край Арикамеду. Айша може би ще може да дойде, за да помогне за египетските и римските предмети и да ме обучава.
	Костас се прокашля.
	— Ако я пусне Хайми.
	— Може би му е нужна почивка — каза Ребека и го изгледа невъзмутимо.
	Джак се засмя. Ребека прибра косата си назад.
	— Във всеки случай, смятам това да бъде докторатът ми.
	— Един момент — каза Джак. — Още не си завършила училище.
	— Училище? След това сега? Сигурно се шегуваш. Тези няколко дни бяха най-голямото приключение в живота ми. Сега знам какво имаш предвид, когато говориш за експедиции, колко се сближаваш с хората. Имам чувството, че познавам всички ви, откакто се помня.
	Джак изведнъж се развълнува, извърна лице, преглътна с усилие. Спомни си какво бе видял в езерото и радостта, която бе изпитал, когато излезе на повърхността и видя Ребека да го гледа от борда на лодката. Костас сложи ръка на рамото му, после стана, протегна се, почеса се по тила и примижа към руините. Подритна един камък, наведе се и го взе, огледа го, после го почисти. Джак си даде сметка, че земята наоколо е осеяна с фрагменти — керамика, счупени тухли, всичко обвито от покрова на прахта, която сякаш всеки момент можеше да заличи това място от страниците на историята. Костас се обърна към него и го изгледа особено.
	— Питам се дали са успели?
	— Римляните ли? Фабий и другите?
	— Намираме се на хиляда мили от Исъккул. Ако някой от тях е оцелял след потъването на кораба в езерото, тоест. Някой може да е бил изхвърлен някъде на брега, без преследвачите му да знаят, може да се е скрил някъде в керваните и да е продължил към Сиан, точно както търговецът може да се е слял със согдианците, когато е пътувал на запад.
	— Някой може и да е оцелял — каза Джак и поклати замислено глава. — Но това място не е точно приказният източен рай, нали?
	Погледна отново руините. В мислите си видя другите места, които бе посещавал, в Северна Африка, Германия, планинските долини на Уелс, разположени по периферията на Римската империя, където теренът разкриваше доста знаци пред тренираното око — издатините от погребани стени, парчета керамика, ръждясала ризница, местата където ветераните са оставили своя знак, където са доживявали дните си.
	— За това са били обучени — каза замислено. — В определен момент войникът става на години. Вече не копнее да умре славно в битка. Призрачният легион, марширувал с него, падналите му другари, вече е в Елизия, където ще го чака. Вече не е нужно да доказва себе си. Знае, че ще стигне там, че ще бъде с тях. Направил е достатъчно.
	— Възрастните войници, ветераните, се заселват по границите, дават на империята силата й — каза Катя.
	Джак кимна.
	— Това са били римляните. Трябвало е да могат да са с жените си, да имат възможност да отгледат децата, да имат строителни материали и малко парче земя. Било е достатъчно.
	— Обаче са им казвали, че гробницата на Първия император е отвъд хоризонта — каза Костас. — Баснословни богатства, невъобразими.
	— А може би за възрастния войник, човека на приключенията, съкровището винаги е отвъд хоризонта, като Елизия — обади се Катя.
	— Когато прекараш целия си живот в търсене, това става единствен възможен начин на живот за теб.
	— И ако е бил Фабий, може вече и да са били открили съкровището, нали? — каза Ребека. — Взели са каквото са можели да носят, ограбеното от партите в Мерв, от търговците по Пътя на коприната. Може и камъкът да е бил у тях, перидотът.
	Сред руините пред тях изведнъж се появи малко момче.
	— Виж — каза Костас. — Ето ти русата коса, за която говореше.
	Малката глава се поклащаше, приближаваше се към тях. Момчето спря и се ослуша. Чуваше ги, но не ги разбираше. Спусна се в прахоляка, после се появи до стената и надникна предпазливо. Косата му беше руса, към рижа. Те му махнаха и му се усмихнаха. Джак засенчи очи и се вгледа в лицето му. Очите на детето бяха поразително зелени. И в чертите му имаше нещо странно, нещо странно познато. То се покатери на стената и се спусна пред тях, но продължаваше да стои на разстояние, предпазливо. Беше босо, дрехите му бяха парцаливи. Изведнъж сякаш го обзе самоувереност, самонадеяността на дете. Усмихна им се и подаде ръка.
	— Какво можеш да дадеш на такова дете? — попита Катя тихо.
	Костас продължаваше да опипва камъка, който бе взел преди малко. Спря да го върти в ръцете си и го показа на момчето. Нещо проблесна в очите на Джак и той си даде сметка, че камъкът отразява слънчевата светлина, която сега пробиваше през високите облаци. Вгледа се и видя, че е с наситен оранжев цвят, прозрачен, като кехлибар. Вгледа се пак. _Кехлибар._ Видя и насекомо, вкаменено вътре — комар. Видя, че камъкът има дупка в средата, за прокарване на връв. Изглежда е бил украшение. Стар, загладен. Имаше някакъв знак. Приличаше на вдълбана украса, вихрушка. Животно, същество. Сърцето му започна да бие учестено. Той протегна ръка.
	Твърде късно. Костас не го видя и подхвърли камъка на момчето. То го улови и го вдигна пред очите си доволно.
	Светлината проблесна през камъка. Беше кехлибар, нямаше никакво съмнение. Би могло да е донесен от хиляди километри. _Кехлибар от Прибалтика._ Умът на Джак препускаше. Собственост на римски легионер? Легионер, дошъл от келтския север, от Галия или от Германия, дори Британия? Спомни си Фабий — високия Фабий с вързана на опашка коса от релефа в гробницата в джунглата. _Възможно ли беше?_ Талисман, някак запазен след толкова години в плен? Но това беше Пътят на коприната. Някога оттук бяха минавали всички богатства на света. Момчето се усмихна дяволито и стисна камъка здраво в юмрука си. Беше видяло ръката на Джак. Нямаше да го даде. Вторачи се в Джак с неразгадаем поглед. И изчезна, хукна през руините. Русолявата му коса изведнъж изглеждаше съвсем на място тук — при планините с този цвят, прахоляка, който се носеше над равнината. Цветът на Пътя на коприната. Имаше обаче и още нещо — и Джак беше напълно сигурен в това.
	„Някой е идвал тук“. Пое дълбоко дъх, после издиша бавно. Ave atque salve, frater*. Обърна се към останалите.
	[* Да живееш в спасение, братко (лат.). — Б.пр.]
	— Питам се дали току-що не погледнахме в очите един римски легионер?
	Ребека улови ръката му.
	— Мислиш ли, че скъпоценният камък е бил тук?
	Джак потри брадичката си.
	— Може би току-що го открихме. Това момче. Наследството.
	— Тя имаше предвид истинския скъпоценен камък, Джак — обади се Костас.
	— Може би е най-добре той да си остане малко отвъд хоризонта — отвърна Джак тихо.
	— Да, добре. Само не ми казвай, че не искаш да го откриеш. Не ми казвай, че не искаш да събереш двата камъка, за да видиш какво ще стане.
	— Не знам. — Джак присви очи. — Наистина не знам.
	— Щеше да е забавно да опитаме обаче, нали? — продължи Костас. — Само веднъж, искам да кажа. Да видим какво е било. Безсмъртието. След това бихме могли да изложим камъните в музея в Картаген. В два противоположни ъгъла на залата. Достатъчно близо, за да създават топло чувство. Хората ще отиват в музея, за да се почувстват по-добре. И да правят дарения.
	Джак погледна Ребека, после кимна към Костас.
	— Ето това имам предвид. Винаги приземява нещата. С гръм и трясък.
	Костас се ухили.
	— Имам обаче лаборатория и мога да проверя свойствата на перидот и лапис лазули. Прадеш говореше, че можем да ги изследваме. Още нещо, което би могъл да прави в кампуса. Може пък да има нещо във всичко това. Не безсмъртие, но нещо повече от светлинни ефекти или оптически илюзии. Някакво насочване на енергия. Някакво рефрактивно свойство.
	_Някакво рефрактивно свойство._ Джак вдигна глава към слънцето, примижа от светлината. Последните няколко дни бяха поредица рефракции, между минало и настояще, между света отпреди век и отпреди две хилядолетия, между живот на хора който сякаш е протекъл по успоредни траектории. За момент имаше чувството, че са едно и също, Лициний, римският легионер, Джон Хауард, неговият предтеча, самият той, че ги задвижва един и същи копнеж. Може би камъните бяха направили това, идеята за безсмъртието, породена от тях, бе позволила на привлечените от нея да се включат в път, който е някъде високо над ефимерното. Пое дълбоко дъх и прегърна Ребека.
	— Мисля, че за известно време ще се задоволя с тленността.
	Костас погледна надолу към изпомачканата си риза и я подръпна вяло. После погледна Джак.
	— Безсмъртието щеше ни осигури време да стигнем до Хавай.
	Джак стана.
	— Намекът е схванат.
	— Вече знам какво има предвид Костас — каза Ребека.
	— За кое?
	— За отклоненията. Каза, че твоите експедиции винаги завършват с отклонение. Никога не знаеш докъде ще те отведат. Според него това го държи изправен на нокти. Сега пак беше така, нали?
	Джак въздъхна, вгледа се в руините. Бръкна в чантата си, но си даде сметка, че малкото слонче от лапис лазули вече не е там. Спомни си къде бяха, зачуди се доколко са се променили. Усмихна се на Ребека уморено.
	— Нещо повече от отклонение, надявам се.
	Костас го погледна с очакване.
	— Е? Къде отиваме сега?
	— Някакви идеи?
	— Мислех си дали да не отидем да търсим Островите на безсмъртните. Онези, за които ни каза Катя. Първият император е пращал експедиции, за да ги търсят. Някъде в източните океани. Средата на Пасифика по-точно. Малка чудесна верига вулканични острови.
	— Алоха! — каза Ребека.
	— Алоха! — отвърна Костас. Направи знак с ръце и посочи хеликоптера. Джак потри брадичката си, после погледна загорялото лице на Костас.
	— Знаеш ли, имаш вид на човек, който може да прекара няколко дни на плажа.
	— И още как.
	— Обаче Ребека иска да отиде в джунглата. В светилището.
	Костас стана и се протегна.
	— Мога да почакам. Бездруго там едва ли има какво повече да се види. Когато бяхме там, в основата на саркофага напипах дупка. Спомням си, че си ми показвал каменни саркофази в Рим, с дупка, през която да се оттичат продуктите на разложението. Ако Лициний е бил там, вътре, от него едва ли вече е останало кой знае какво.
	Джак се вгледа в Костас.
	— Дупка, казваш.
	Костас вдигна ръка, сви пръсти.
	— Горе-долу толкова голяма.
	Джак мислеше трескаво.
	— Достатъчно голяма, за да се мушне вътре бамбукова тръба.
	— Предполагам. Не много голяма.
	Джак си бе спомнил нещо. Възможност, която бе споменала Ребека. Сега тя го погледна, сякаш четеше мислите му.
	— Робърт Уокоп — каза тихо. — _велпу_?
	„Възможно ли е? Успял ли е да се върне там?“ Сърцето на Джак отново се разтуптя. Почувства познатата възбуда. Метна чантата си на рамо, все още вторачен пред себе си.
	— О, не! — изпъшка Костас отчаяно. — Няма начин! Не пак този поглед!
	— Бездруго трябва да се върнем на „Сийкуест II“. Намира се в Бенгалския залив. Ще е просто едно отклонение.
	Костас погледна Ребека отчаяно.
	— Виждаш ли какво имам предвид?
	Ребека прегърна баща си.
	— Не се тревожи, татко. Ще те последва навсякъде.
	Джак погледна Костас въпросително.
	— Е?
	— Наистина ли мислиш, че може да го открием?
	— Не мога да обещая.
	Костас въздъхна. Погледна пак хавайската си риза, после обърна жален поглед към Джак. Двамата се гледаха известно време. На лицето на Джак заигра огромна усмивка, Костас погледна надолу и поклати глава.
	— Какво мога да кажа?
	— Готов да тръгваме?
	— Готов да тръгваме.


>	Бележка на автора

	Семената на тази история бяха посети, когато за първи път като студент по археология застанах сред древните руини на Харан, в Южна Турция, близо до сирийската граница. Жегата беше задушаваща, небето сякаш се спускаше надолу, изведнъж излезе вятър, вдигна прахоляка и закри светлината. Мястото сякаш щеше да престане да съществува. Остави у мен много дълбоко впечатление. Там се бе водила битката при Кара, в която легионите на Крас са понесли катастрофално поражение от партите през 53 г. пр.н.е. Изглеждаше немислимо в тази горещина да се води битка. Бях чел историята за пленените легиони, които били отведени на изток и никой повече не чул за тях. Може ли слуховете да се окажат верни и някои от тях наистина да са успели да избягат и да направят фантастичния преход на изток, чак до Китай? През следващите години собствените ми пътища ме отведоха дълбоко в Централна Азия по продължение на древния Път на коприната и по следите на римските мореплаватели, достигали чак до Бенгалския залив. Бях запленен от ранната история на археологическите проучвания в Индия, докато е под британска власт, и живота на собствените ми предци, които са били войници и изследователи там през деветнайсети век. В мислите си винаги съм се връщал към легионите на Крас. Възможно ли е да има връзка? Дали тези мъже наистина са пожертвали всичко, за да търсят Крисе, Земята на златото, известна на търговците? Какви ли истории са им разказвали за богатствата на Изтока? Какво би ги мотивирало да продължат нататък?
	Съдбата на загубените легиони на Крас след Кара е една от най-странните мистерии на древността. Тя оказва силно въздействие още в стари времена: поетът Хораций пита: „Дали войниците на Крас не живеят в скандални бракове с варварки… и не остаряват, понесли оръжие в полза на чужди сватове…?“ (_Odes_ iii, 5). За император Август, който договаря мир с партите през 20 г. пр.н.е., връщането на пленените символи на легионите е една от най-големите победи на управлението му, отбелязана с известните поредици златни и сребърни монети с надпис SIGNIS RECEPTIS, „Символи получени“.
	Оцелелите древни източници за Кара разчитат на по-ранни истории, които сега не съществуват. Според Плутарх, Крас потегля със „седем легиона мъже под оръжие, близо четири хиляди конници и още толкова леко въоръжени войници“ (_Crassus_ xx, I), което означава около 40000 мъже. Идентичността на тези легиони не е известна, макар че Плутарх споменава хиляда конници, които „идват от Цезар“ — вероятно става дума за ветерани от скорошните кампании на Цезар в Галия и Британия. По онова време легионерите все още са „граждани-войници“, а не професионалисти от кариерата, и са обвързани със срокове за служба, които нормално не надвишават шест години. Спомените за кампанията от моя Пролог, включително лошите предзнаменования при прекосяването на Ефрат, смъртта на Крас и унижението на Кай Пакиан, са взети от Плутарх (_Crassus_ xix, xxxi-ii) и Дион Касий (_Roman History_ xl, 16–27). Според Плутарх Крас е бил убит от парт, а според Дион Касий — „или от някой от собствените му хора, за да не го заловят жив, или от врага, защото е бил тежко ранен“. След това, „партите, както говорят някои, налели в устата му разтопено злато, като подигравка“.
	Плутарх пише, че в цялата кампания „двайсет хиляди се говори, че са загинали, а десет хиляди са били пленени живи“. Единствената индикация за съдбата на тези пленници е един-единствен ред в „Естествена история“, на Плиний Стари, който описва Маргиана, град източно от Каспийско море, като „мястото, на което са доведени взетите в плен «след катастрофата на Крас»“ (vi, 47). Маргиана, днешен Мерв в Туркменистан, е бил цитадела на партите и порта към Централна Азия. Римските пленници вероятно са били използвани за строителството на големите крепостни стени, чиито рушащи се останки могат да се видят и днес в Мерв. Стените е трябвало да бъдат изграждани отново многократно и е интригуваща подробност, че по това време римляните в Италия за първи път прилагат строителството с цимент — което е в основата на идеята в романа, че може да е имало умишлени саботажи при строителството.
	Предположението, че оцелели от Кара може да са избягали от Мерв и да са се отправили на изток, е резултат на противоречива интерпретация на китайски писмени източници, публикувани първо през петдесетте. През 36 г. пр.н.е. китайците Хан предприемат експедиция срещу Hsiung-nu, хуните, които установяват свое предмостие в Согдиана, в Централна Азия. Древната „История на династия Хан“ съдържа разказ за обсадата на крепостта Хсиун-ну, вероятно на базата на рисунки, включително и пасаж, в който според превода се говори за повече от сто пехотинци, строени във формация „рибешки люспи“. Някои днешни изследователи приравняват това на римските testudo, „костенурки“ — формация, при която щитовете са опрени един в друг, както описва Плутарх в разказа си за Кара (_Crassus_ xxiv, 3). Китайската армия също така попада на „двойна дървена палисада“ пред крепостта, което напомня римските укрепителни техники. Тези две препратки са накарали някои изследователи да си мислят, че в армията на Хан е имало римски наемници.
	В археологията на Централна Азия до този момент не е открито нищо, което да подкрепи тази идея. Най-любопитното откритие е надпис в Южен Узбекистан, на около 500 километра от Мерв, подобен на фиктивния надпис от Глава 3. Възможно е да се отнася за 15-и легион, може би имперски легион с този номер, създаден през 62 г. от н.е., но може би и легион със същия номер е съществувал сто години преди това. На хиляда километра на североизток оттам е Холпон Ата, удивително поле с морени и петроглифи — знаци, изсечени в камък — край езерото Исъккул в Киргизстан. Изображенията са основно свързани с духовния живот на местното население, но Исъккул е началният пункт на Пътя на коприната и моите собствени изследвания подсказват възможност да бъдат открити и други надписи. В една планинска долина на юг яздих кон, който може да произлиза от легендарния _akhal-teke_, небесните коне с кървава пот от китайската митология. В самото езеро има потопени древни строежи и артефакти, съществуват и множество слухове за потънали градове и гробници, дори на самия Чингис хан. Археологическите подводни проучвания, които се провеждат в момента, могат да доведат до чудни открития в близко бъдеще.
	На повече от 500 километра в югоизточна посока, след непристъпната пустиня Такламакан, се намира селото Желайзай, в провинция Гансу в Китай. Според някои изследователи това е селото Ликиян, където може да са били заселени пленниците от битката срещу хуните от 36 година пр.н.е. Името Ликиян — може би произлязло от „Александър“ — може да е означавало „западняк“. Сред населението днес има удивително много зеленооки светли хора, макар че изследванията на ДНК, целящи да докажат западен произход, са неубедителни. Пътниците по Пътя на коприната са минавали през това място към края на пътешествието си към Сиан, където е гробницата на Първия император, Шъхуанди, в планината Ли, край града. „Братството на тигъра“ в този роман е измислица, но идеята се корени в другите китайски тайни общества, а владенията са на семейството на Първия император (Записки на Великия историк, _Shi ji_ 5). „Тигрова кавалерия“ е използвана от император Цао като лична охрана през трети век от н.е., може би заимствана от съществувала преди това охрана. Сред оръжията им вероятно е имало и ценни бронзови алебарди, като тази в романа, по примера на истинската алебарда, изложена в Британския музей (ВМ 1949.5–18 1,2). Казано е, че самата гробница се охранява от двайсет домакинства, предполагаемите основатели на двайсет днешни селища около планината Ли, така че идеята за наследствени стражи се корени в историята на това удивително място — едно от последните неразкопани чудеса на древния свят.


	__Перипълът на Еритрейското море__ е оцелял като ръкопис от 10 век в библиотека в Хайделберг, препис от оригинала, писан на гръцки около хиляда години преди това. Това е един от най-забележителните документи от древността, в който се описва морската търговия от Римски Египет на юг по африканския бряг, чак до Занзибар, и през Индийския океан, до Бенгалския залив.
	През последните десетилетия има засилен интерес към археологията около Перипъла и особено към разкопките в пристанищните селища на Червено море Беренике и Миос Хормос. Къщата на търговеца в романа е измислица, но находките отразяват реалните находки по тези места, включително италиански амфори за вино, използвани впоследствие за вода, също пипер от Индия, баластни камъни от Арабия и Индия, индийска дървесина, включително използвани за други цели корабни греди, включително от тиково дърво — и керамика от Южна Индия. Върху парче керамика е открит тамилски надпис, съдържащ лично име, което се среща в Южна Индия. Известни са и много други фрагменти с надписи — ostraka — включително част от архива, в Миос Хормос, на мъж на име Максим Прискус. В романа фрагментът с текст от Перипъла и неизвестната преди това част — в която се споменават легионерите на Крас — са измислица. Въпреки това глинените плочки биха били разумен избор на материал за написване на черновата преди оформянето на окончателния текст върху папирус. Вероятно е авторът да е бил египетски грък, който може би е написал Перипъла в старостта си. Ясно е, че е писал от собствен опит и общо взето е много внимателен, когато говори за неща, които не е виждал лично. Идеята, че може да е споменал легионерите на Крас в черновата си, но после да е отстранил пасажа в окончателния текст, отговаря на предположенията ми за автора.
	Древният град Арикамеду, на юг от Пондичери, за първи път е разкопан систематично от сър Мортимър Уийлър през 1940-та, разкопките са подновени през осемдесетте. Мнозина все още вярват, както и самият Уийлър, че фрагментите от римски амфори и фина керамика на мястото говорят за присъствие на търговци от египетски пристанища като Беренике — или техни местни представители, които са търгували с търговците от другата страна на Бенгалския залив и Централна Азия с екзотични стоки като коприна и лапис лазули. Водолази започват да проучват водите на Арикамеду и другите места, споменати в Перипъла. Все повече археолози разглеждат римското съприкосновение с Индия като двустранен културен процес — при който индийското влияние върху Запада е не по-малко от влиянието на Запада върху Индия, така че можем да очакваме да бъдат открити още от местата, свързани с търговията от Перипъла, един от най-удивителните епизоди в историята на корабоплаването, които познаваме.
	На 30 морски мили югоизточно от нос Рас Банас в Червено море се намира остров Сейнт Джон (Зебергед на арабски), който е единственият източник на перидот в древността, който несъмнено е topazai, споменат от Страбон и Плиний като продукт от остров близо до Беренике. Едно от пристанищата на Червено море, които все още не са идентифицирани, е Птолемеис Терон, „Птолемеис от Лова“, не е откриван и кораб за транспортиране на слонове — elephantegos. Известни са обаче няколко римски останки от потънали кораби с амфори в Червено море, много вероятно пътували към Арабия и Индия. Перипълът изрично споменава златни и сребърни римски монети като основен римски износ — „за търговия по Малабарския бряг трябва да носим монети, и много“ — и това отговаря на недоволствата на император Тиберий от изтичането на скъпите метали (Tacitus, _Annals_ iii, 54; също и Pliny, _Natural History_ vi, 101; xii, 84), както и на откриването на много хиляди златни и сребърни монети в Южна Индия. Не може да има съмнение, че някой ден ще бъде открит потънал римски кораб в Червено море или Индийския океан, натоварен със съкровище, което да съперничи на испанските от Карибския басейн.


	__Въстанието в Рампа от 1879–1881 г.__ е най-голямото въстание на племената от Централна Индия през периода на Британския радж. Потушено е от експедиционни сили на Индийската армия с численост на бригада. Непосредствената причина за въстанието е данъкът върху палмовото вино, алкохолното питие, приготвяно от соковете на палмите, макар че е налице и недоволство от регулациите върху горите и корупцията на местната полиция. Кампанията е продължителна, изтерзана от ужасната „треска от джунглата“, а историята й така и не е написана коректно. Представената тук картина се основава на публикации в „Мадрас Милитари Просийдингс“ и „Мадрас Джудишъл Просийдингс“, частна кореспонденция и биографична информация за британски офицери участници (в някои публикации от онова време „Rampa“ се среща като „Rumpa“, което е по-близо до местното произношение). Не са известни лични спомени от кампанията, макар че можем да добием представа за езика и вида на британския офицер от седемдесетте години на деветнайсети век от _The Lushal Expedition 1871-1872_ на лейтенант Р. Г. Удторп, която описва наказателна експедиция в Бирма. Драматичните събития по време на въстанието в Рампа са описани в лондонския „Таймс“ и „Ню Йорк Таймс“, включително нападението над парахода „Шамрок“ от повече от 1000 бунтовници и сражението на лейтенант Хамилтън в джунглата, но интересът отслабва, когато въстанието се проточва и затъва в мусонните дъждове и болестите. Думите на Хамилтън са взети от съобщението му от 20 август 1879 г. в „Мадрас Милитари Просийдингс“, в което се казва, че неговите сапьори са изстреляли 1050 патрона и са убили най-малко десет бунтовници. Описанието на треската на доктор Уокър в Глава 5 е взето от съобщение на военния лекар майор Дж. Билдербек, 36-и Мадраски пехотен полк, през май 1880 г., когато всички британски офицери и три пети от войниците в полка му са повалени от болестта. Коя лекуват треската с лекарство, описано в Глава 9 (_Note on the Rampa Agency, East Godavari District_, Madras, 1931, p. 31). Днес област Рампа не е много променена от деветнайсети век, а джунглите на Източна Индия са рай за терористи маоисти. Също така те привличат геоложки проучвания за полезни изкопаеми, финансирани от чужди компании.
	Разказ от 1876 г. описва свещения велпу и силния Lakkála (или Laka) Rámu. Велпу са били бамбукови тръби, които оставали скрити. Сред анимистичните духове на джунглата, konda devatulu, имало и бог тигър. Изданието за Годавари на _Imperial Gazetteer of India_ отбелязва, че близо до село Рампа, „до водопад, висок около 25 метра, има светилище, оформено от три големи морени, две от които са нещо като покрив. Има вход и стена от дялан камък. Водата на водопада се излива непрекъснато между камъните. Грубо издялан фалос и други свещени знаци са вдълбани в скалата“. В моето фиктивно светилище индийските изображения са по пещерните рисунки в Бадами и скулптурите на други места в Индия. Край светилището в Рампа през 1879 г. са екзекутирани няколко пленени полицаи. Местен очевидец описва едно „жертвоприношение“: „Чендрая сам отряза главата му с меч. Пожертваха го за Гудапу Мавили“ (_Madras Judicial Proceedings_, 5 September 1879). Други разкази говорят за жертване или спасяване на „мерия“ и откриване на обезглавени тела. Сцената с жертвоприношението край реката е фиктивно представяне на тези събития и черпи допълнителни подробности от разкази на очевидци на човешки жертвоприношения, записани в _А Personal Narrative of Thirteen Years Service amongst the Wild Tribes of Khondistan for the Suppression of Human Sacrifice_* (1864) на генерал-майор Джон Камбъл — включително спасяването на мерия от капитан Фрай, цитирано тук в Глава 4 — и от _The Reddis of the Bison Hills: a Study in Acculturation_** (1945) на Кристоф и Елизабет фон Фюрер-Хаймендорф — едно от най-подробните антропологични изследвания на племената от хълмовете в Горен Годавари.
	[* Разказ за тринайсет години служба сред дивите племена и потискането на човешките жертвоприношения. — Б.пр.]
	[** „Племето редис от Бизоновия хълм — изследване на асимилацията“. — Б.пр.]
	Няколко от героите в романа са по реални лица от Полевите сили в Рампа. Имената на някои от тях са променени.
	Джоузеф Фосет Беди е помощник-комисионер за Централните провинции и придружава Хамилтън при операцията му в джунглата. Официалният доклад за въстанието до Правителството на Индия обявява, че Беди е „умрял от треска“ след сражение (_Madras Judicial Proceedings_, 14 December 1881), обаче надгробният му камък в Удагудем обявява, че е „застрелян в скорошното въстание в Рампа“ (H. Le Fanu, _List of European Tombs in the Godavari District with Inscriptions Thereon_, Cocanada, 1895).
	Д-р Джордж Лемън Уокър, хирург в Мадраски сапьори и миньори по време на въстанието в Рампа, е роден в Кингстън, Канада, и е получил медицинското си образование в Кралския университет в Белфаст. От 1884 г. негов началник в медицинската служба става майор Роналд Рос, по-късно сър Роналд Рос, известен с това, че идентифицира комара Anopheles като преносител на маларийния паразит. Сред пациентите му вероятно са били сапьори ветерани от Рампа, страдащи от кошмарната „треска на джунглата“.
	От Мадраските сапьори, героят сержант О’Конъл е вдъхновен от сержант Джон Браун, който потегля за Индия през 1860 г., служи в кампанията Перак през 1875–6 г. в Малайзия и се пенсионира през 1881 г. Сапьор Нарайнсами служи в експедициите в Бирма и Чин Лушай в края на осемдесетте години на деветнайсети век. От подофицерите, Робърт Юън Хамилтън умира през 1885 г. от холера, след като „здравето му е било разбито от непрекъснати пристъпи на маларийна треска“ по време на Афганската война и въстанието в Рампа. Фиктивният лейтенант Уокоп е по реалния Робърт Александър Уахаб (който по-късно изписва ирландското си име като Уохоуп). Той наистина е от ирландско семейство с американски връзки. Здравето му в края на краищата също е разрушено от маларията и това го принуждава да се оттегли рано, през 1905 г., макар по това време вече да е полковник с отличия за почти всички военни експедиции по северозападната граница през периода.
	Лейтенант Хауард е по лейтенант Уолтър Андрю Гейл, мой прапрадядо, който е най-дълго служилият от всички офицери на Мадраските сапьори в Полевите сили на Рампа. Бил е определен да участва в Афганската война в края на 1879 г., но остава в Рампа, защото службата там се удължава до края на 1880. Синът му Едуард умира в Бангалор същата година, на възраст една година и пет месеца.
	След като напускат Мадраските сапьори през 1881 г., двамата с Уахаб стават специалисти геодезисти, като развиват умения, придобити в джунглата на Рампа. Гейл се връща с младото си семейство в Англия през 1885 г. и става инструктор по геодезия в Школата за военни инженери в Чатам, където редактира _Professional Papers of the Corps of Royal Engineers_. Като секретар на Кралските инженери той участва пълноценно в академичния живот и вероятно е слушал лекции, чиито теми са извън чисто военните — включително по археология, която в Индия се развива като част от геодезията. Темата на лекцията на Хауард в Лондон би отговорила на забележителната широта на интересите на офицерите от инженерните войски от онова време. Кралският институт на обединените служби притежаваше единствената колекция артефакти, останали от въстанието в Рампа — два мускета с кремъчен механизъм, две саби и един кинжал, две бамбукови стрели, щит и четири върха за стрели — дарени от ветерана от Рампа и офицер от Мадраски сапьори лейтенант А. С. Макдонъл през 1882 г. (_Journal of the Royal United Service Institution_ XXV, xxxi). Музеят на Института в Уайтхол беше затворен през 1962 г., след което колекциите от сбирката му бяха пръснати.
	Гейл и Уахаб отново са заедно през 1889 г., когато Уахаб се връща в Чатам за обучение. Изчезването на двамата полковници в Афганистан е измислено. Все пак и двамата са познавали много добре граничните райони на Афганистан и биха били склонни да се впуснат в подобно приключение. Уахаб прекарва близо двайсет години в Индийската геодезическа служба, в очертаване на границата с Афганистан, от Белуджистан до Киберския проход и отвъд. Бил е прославен планинар и неговите гранични стълбове са невредими по границата и днес. Гейл се връща в Индия и става Командир на Кралските инженери, дивизия на Квета на Индийската армия, и наблюдаващ инженер в Белуджистан, отговорен за цялата провинция, включително неспокойните гранични райони. Един от колегите му в администрацията на Белуджистан е Оръл Стийн, известният изследовател на Пътя на коприната, който тогава е назначен като археолог към правителството. Неговите доклади и докладите на полковник Гейл се появяват заедно в Административния доклад на агенцията за Белуджистан за 1904–1905 г. Стийн също така е и личен приятел на Робърт Уахаб, който споделя страстта му към класическата история и е отговорен за най-вероятната идентификация на Арнос — планинската верига, която овладява Александър Велики. Заслугите на Уохоуп (както започва да се нарича) се признават с топлота в класиката на Стийн, „За пътя на Александър до Инд“ (1929). Двайсет години преди тази книга да излезе все още има части на Афганистан, които са толкова изолирани, че никой европеец не е стъпвал там, включително в района с известните мини за лапис лазули, описани в книгата на лейтенант Джон Уд „Разказ от първо лице за пътешествието до извора на река Окс“ (1841), цитирана тук в Глави 13, 15 (включително стиха на пущу), 18 и 19. В различни моменти от кариерата си, може би и заедно, Гейл и Уахаб трябва да са стояли пред Боланския проход на пътя за Афганистан и да са се взирали в страховитата пролука в планините, примамвала толкова много войници да търсят приключения, слава и съкровища в земите отвъд, но често намирали само смъртта си.
	Офицерите от Кралските инженери се приканват да са „първо войници, после инженери“ в инструктивния материал, редактиран от капитан У. А. Гейл в „Професионални материали за Корпуса на кралските инженери“ за 1889 г. (Colonel E. Wood, C. B., R. E., _The duties of Royal Engineers in the Field_, Vol XV, 69–96), и са напълно подготвени да действат като пехота. В Индия офицерите, които не са в кампания, отделяли много време за лов, така че познавали много добре огнестрелните оръжия и били отлични стрелци. В романа револверът „Колт“ от 1851 г. с канадски обозначения е реален модел, с какъвто съм стрелял, както и карабините „Лий-Енфийлд“ и „Мосин-Нагант“. Револверите „Колт“ са били използвани масово от британските офицери през Индийското въстание от 1857–1858 г. и са били предпочитани десетилетия след това от изследователи като сър Ричард Бъртън на места, където трудно се намирали патрони с гилзи. Мадраските сапьори били въоръжени с карабини „Шнайдер-Енфийлд“, макар че британската армия била преминала на „Мартини-Хенри“ няколко години преди това. Много от старите карабини стигнали до северозападната граница на Афганистан, където и до днес се използват британски карабини „Лий-Енфийлд“, произведени в Канада.
	Карабините „Лий-Енфийлд“ и „Мосин-Нагант“ с оптически мерник са били много ефективни като снайперски оръжия през Втората световна война. „Мосин-Нагант“ са използвани от съветски жени, наричани „зайчета“, „малки зайчета“ на името на инструктора им Василий Зайцев. Една от тях, Людмила Павличенко, има повече от 300 попадения и е прототип на бабата на снайпериста в романа.
	Цитатите от Перипъла са мои преводи от гръцки на база на текста във Frisk, H., _Le Périple de la mer Érythree (Göteborgs Högskolas Ársskrift_ 33, 1927). Това са извадки от Frisk, ch. 63–6 за първия цитат и chs. 41 и 63 в Глава 3. Вторият заглавен цитат е от _Records of the Grand Historian_ на Sima Qian (Columbia University Press, 1993, trans. Burton Watson), _Shi ji_ 6. Това е и източникът на стиха за добродетелите на императора в Глава 4 — вариант на каменния надпис, направен от Шъхуанди на планината Лангие — и цитата в Глава 15. В Глава 3 цитатът от Cosmas за Sri Lanka е от J. W. McCrindle, _The Christian Topography of Cosmas, an Egyptian Monk_ (Hakluyt Society series. I, vol. 97, 1987), 365–8. В Глава 4 извадката от измисления дневник на капитан Хауард за проблемите на геодезията е от предговора на капитан У. А. Гейл към Vol XIV (1888) към _Professional Papers of the Corps of Royal Engineers_, коментар несъмнено повлиян от преживяванията му в Рампа. Следващият цитат е от доклад на достопочтения Дейвид Кармайкъл, изпратен в земите около Рампа след въстанието, за да направи препоръки (_Madras Judicial Proceedings_, 14 December 1881, 1027–53).
	Един от артефактите, донесени у дома от полковник Гейл от Индия, е месинговата _пата_, предпазната ръкавица с меч, описана в романа. Подобна месингова пата е изложена в Британския музей (ВМ OA1878. 12–30, 818). Историята на тези редки оръжия може би води началото си още от монголските нашествия в Индия и дори по-рано.
	Едно от малкото изображения на пата в бой е от седемнайсети век и на него се вижда маратският принц Сшиважи да върти голяма пата (от миниатюра, репродуцирана в _Monuments Anciens et Modernes de I’Hindoustan_, L. Langlès, 1821). Композицията на сцената от релефа напомня мозайката с Александър от Помпей. За патата на полковник Гейл се знае, че е дошла от „въстание“, но не е известно нищо повече. Снимки на този артефакт, както и офицерският скрин от камфорово дърво, старите книги, далекогледът, древните монети и оръжията в романа могат да се видят на www.davidgibbins.com.
