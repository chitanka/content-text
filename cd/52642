D>
	На майка ми и баща ми, Бети и Джон Корди
D$


>	Благодарности

	Най-много съм задължен на жена си Джени, която винаги е била мой верен помощник. От самото начало ми помагаше при изследването на фабулата и героите, като развиваше добрите идеи и отхвърляше лошите. Дори накрая, когато бедата ме застигна и вече мислех целия си текст за безвъзвратно изгубен, тя единствена запази самообладание и възстанови файла.
	Признателен съм на редактора си в „Трансуърлд“ Бил Скот-Кер, който вложи необичайно много време, усилия и търпение, за да подобри сюжета.
	При проучванията ми около „Милост за мъжете“ от най-голяма полза ми бяха следните източници: „Какво трябва да знаете за престъпленията“ от Ане Моир и Дейвид Джесъл, „Агресията“ от Конрад Лоренц, „Вирусът X“ от д-р Франк Райън и „В кръвта“ от Стив Джоунс. Задължен съм на Сюзън Робинсън и Сехал Пател за компетентните научни съвети и за това, че използваха докторските си дисертации, за да пооправят и променят най-безумните ми изобретения. Благодаря на Бети Корди за това, че прочете множеството различни варианти на книгата и за това, че ми осигури постоянен приток на материали и не спря да ме окуражава. Благодаря също така на Бил Райнкс, Саймън Хогарт и Ричард Корди за техния личен принос.
	На последно място, но не и по значение, благодаря на чудесния си литературен агент Патрик Уолш.
C>
	„Със сигурност съществува ген, общ за повечето престъпници — при това неговата ДНК-верига е добре позната. Това е малкият единичен ген, носен от Y-хромозомата — онази, която определя мъжкия пол. Повечето престъпници са мъже, следователно генът на престъпността е открит! Не е необходимо да напомням, че никой не очаква от генните инженери да му поправят каквото и да е.“
@	Стив Джоунс, професор по генетика в Юнивърсити Колидж — Лондон
C$


>	Пролог

@@	Щатски затвор „Сан Куентин“,
@@	Калифорния
@@	Сряда, 29 октомври 2008 г.,
@@	3 ч. и 11 мин.

	Не можеше да заспи, но не беше от болка. Беше плувнал в пот, за десети път се изхлузваше от подгизналите чаршафи, за да пикае, но не беше от страх. Беше прекарал седем години в килията на осъдените на смърт, но не беше предсмъртната агония, която го подтикваше да сложи край на дните си.
	Не беше неговата болка, а _тяхната_. Техният страх, тяхната агония.
	Нещо дълбоко в душата му се беше преобърнало. Нямаше представа какво е то, нито коя е причината да се чувства различно; усещаше само, че у него е настъпила коренна и непоправима промяна.
	През тези петдесет и шест години Карл Акселман беше отнел живота на много хора, но никога дори не се беше замислял да посегне на своя. Миналото никога не го беше преследвало, той дори се наслаждаваше на спомените за някогашните си трофеи, възползваше се от невероятната си визуална памет, за да възпроизвежда в подробности лицата и телата на момичетата, които беше изнасилвал, изтезавал и убивал за удоволствие. Но напоследък лицата му се явяваха сами, без да ги е викал, и не му даваха покой нито през деня, нито през нощта. За пръв път му се случваше да усети болката им, да надуши страха им, да си даде сметка каква агония изпитват.
	Върна се на леглото в тясната килия и впери поглед през решетките на вратата към мижавата лампа в коридора. Но и светлината не му носеше покой. Електрическата крушка дори го потискаше още повече, дразнеше сетивата му и му внушаваше отчаяние.
	Изправи се и огледа килията — метър и петдесет на три метра широка — която представляваше цялата вселена за него: в ъгъла стояха металният умивалник и клозетната чиния, над железния креват имаше лавица, затрупана с грижливо нагънати вестници. Погледна отново възглавницата си. Сиви кичури бяха изпъстрили пожълтялата калъфка. Гъстите му коси, макар и посребрили се с годините, бяха ярко доказателство за физическата му сила; сега обаче косата му падаше на кичури. Красивото му лице, с което навремето беше примамвал много от жертвите си, беше проядено от жестоко акне, каквото и у млади момчета рядко се срещаше. Акселман притисна дланите си една о друга, вслуша се в туптенето на сърцето си, за да не чува мъчителните звуци от съседните килии, и се опита да забрави за плътските си беди.
	Това, което го поглъщаше изцяло, беше обхваналата го дълбока, непонятна тревога, от която устата му пресъхваше и сърцето му ускоряваше хода си — допреди няколко дни подобно усещане беше абсолютно непознато за него. В съзнанието му се прокрадваха образи на крехка човека плът, които наново възбуждаха старите желания да насилва и унижава. Но дори да го спохождаше ерекция, цялото му тяло тръпнеше от погнуса. А в гърлото му се надигаше горчилка.
	Акселман се пресегна към тясната лавица над леглото си. С треперещи пръсти подхвана един от броевете на „Сан Франциско Икзаминър“. Като се изключи кутията за обувки в единия край, цялата лавица беше претрупана със стари вестници. Акселман винаги се беше чувствал по-уверен в себе си, ако беше осведомен за това, какво се случва отвън: така дори си внушаваше, че сам продължава да оказва влияние върху събитията. Но вече и това усещане го беше напуснало.
	Разгърна бавно вестника, без да обръща внимание на войнстващите заглавия какво се случвало в Ирак и какво сочели социологическите проучвания за предстоящите другата седмица президентски избори — първите, на които се явяваше жена. Подобни теми не го занимаваха. Докато дойдат изборите, той нямаше да е между живите. Оставаше му да разреши само един въпрос.
	Отвори на трета страница и внимателно се вгледа в снимката на мъж, който изнася посред нощ загърнато в одеяло голо момиче от някакво гробище. Заглавието гласеше: „ПСИХОЛОГ ОТ ФБР СПАСЯВА ЧЕТВЪРТАТА ЖЕРТВА“. Акселман внимателно се взря в лицето на мъжа. След което посегна към кутията, където пазеше всички лични вещи, които му позволяваха да държи при себе си. Над писмата и останалите хартийки стоеше стара цветна снимка. Акселман присви очи и на оскъдната светлина от коридора за сетен път сравни избледнялата фотография с илюстрацията от вестника. Най-накрая препрочете пълния текст на новината и отново обърна внимание на годините и фамилията.
	Въздъхна. Беше сигурен, че е прав. Но дори да не беше, пак можеше да се изповяда с пълни подробности пред въпросния агент на ФБР. Навремето беше изпитвал истинска сладост да мълчи пред полицията и да удължава агонията на роднините, отказвайки да им посочи къде е погребал труповете на жертвите си. Сега обаче тяхната болка се беше превърнала и в негова болка, затова не можеше повече да пази спомените си в тайна. А точно този агент можеше да използва сведенията по-добре от всеки друг.
	Напрегнал слух, дали няма да дойдат пазачите, Акселман внимателно прибра вестника и снимката, след което коленичи на пода и вдигна единия крак на кревата. Бръкна с два пръста в кухата вътрешност на крака и извади голяма катарама за колан, която беше залепил с дъвка, за да не падне. Езикът беше махнат: от катарамата стоеше само правоъгълната рамка пет на седем и половина сантиметра.
	Катарамата му беше струвала шест пакета цигари — беше се сдобил с нея още преди година и половина: затворникът, който му я беше пробутал, му се хилеше в лицето, докато си прибираше „Борото“. Без език катарамата беше абсолютно безполезна, но с времето Акселман търпеливо беше точил единия й връх о циментовия под, о крака на леглото или дори о решетките, за да го превърне в истинско острие на бръснач. В началото точенето на металната катарама беше по-скоро занимавка или дори израз на бунт, но с времето се оказа, че от него има голяма полза.
	Акселман отново седна на леглото и прокара палец по заострения връх: по кожата му избиха капки кръв. Атрофиралите му тестиси неволно се прибраха в тялото му и за секунда си каза дали няма да е по-добре да изчака палача. Облекчението щеше да дойде толкова по-безболезнено от нечия друга ръка. Но тук не ставаше дума само за облекчение; трябваше да има и малко наказание. Той сам трябваше да пресече източника на мрачните си желания.
	Акселман остана на ръба на леглото. Механично се люлееше напред-назад. Безсмислено беше да ляга. Сънят нямаше да го споходи, а дори и да заспеше, това не би му донесло спокойствие. Отново докосна острието на катарамата. Така се чувстваше по-сигурен. Скоро щеше да се зазори, а след няколко часа щеше да излее цялата си душа пред агента на ФБР. Това беше единственото, което можеше да стори, за да се сдобие с покой. И накрая идваше ред на последното действие. С изкупление или без изкупление мъчението щеше да свърши.


>	Част 1
>	Проект „Съвест“

>>	1.

	Главата го боли и му се иска да се прибере вкъщи, но все така чака на гробището, скрит под една еличка. Влажната кора го опива като парфюм. Часът е два без три минути през нощта. Двамата служители на Градската полиция в Сан Франциско си тръгнаха преди час. След като прекараха три денонощия наоколо, заедно със заместниците си бяха изпратени да работят по други следи. От полицията обещаха, че ще пратят хора, но той добре разбира, че вече са изгубили надежда. Четиринайсетгодишната Тами Луис беше обявена за издирване и всички се страхуват да не свърши и тя като другите три момичета. Люк Декър, специален агент на ФБР, също би трябвало да си тръгне; той е тук единствено в качеството на съветник, а на бюрото му в академията са се натрупали много други дела.
	Но Декър не смята да се прибира. Нещо му подсказва, че убиецът ще се върне на гробището през нощта и че ще доведе момичето със себе си — може би още живо.
	Нощта е хладна, през клоните на елата го наблюдава полумесецът. Католическото гробище „Порти небесни“ се намира на трийсет километра от Сан Франциско, на петнайсет от Оукланд и по това време тук цари тишина. Нищо никъде не помръдва, дори по близкото шосе не минават коли.
	Агентът изважда от шлифера си очила за нощно виждане и препрочита надписа на надгробния камък, който се намира на двайсетина метра от скривалището му:
M>	center
	__САЛИ АН ДЖЕНИНГС__
	ПОЧИНАЛА НА 3 АВГУСТ 2008 г.
	НА 15 ГОДИНИ
	_Беше отнета твърде млада от нас._
	_Но ние пак ще се срещнем_
	_на по-добро място_
M$
	Декър стисна зъби при спомена за следствените снимки на обезобразения труп на Сали Ан. Тя трябваше да остане последната жертва на масовия убиец.
	Автомобилни гуми изскърцват по чакъла. Агентът се обръща надясно и забелязва пикап, носещ емблемата на веригата пицарии „Домино“. Пикапът спира на пустия паркинг. Пот избива по челото на агента. Декър добре познава психологическия портрет на убиеца, защото сам го е съставил. Пицарията напълно отговаря. Сърцето му се разтуптява, но това, че се е оказал прав, не го изпълва с гордост. Подобни вълнения никога не са го радвали. Изпитваше неприятно чувство, като си представеше колко лесно може да се вмъква под кожата на убийците.
	Нечий писък от пикапа оглася нощта. Писъкът бързо е заглушен, но Декър има чувството, че някой е стегнал гърдите му с клещи — до такава степен приема болката на момичето за своя. Посяга към мобилния си телефон и набира номера за спешни случаи.
	Шепнешком обяснява в слушалката, че убиецът е на местопрестъплението. Необходимо му е подкрепление.
	Сънливият детектив отсреща изведнъж се сепва: „Две коли ще бъдат там най-много до десет минути.“
	Задните врати на пикапа се отварят и мускулест, червенокос младеж, облечен в черна тениска, издърпва някакъв бял вързоп и го хвърля на чакъла. Декър си дава сметка, че десет минути са твърде много. Мълчаливият вързоп мърда и преди да е сложил отново очилата си, агентът вече знае, че има пред себе си голо момиче. Тами Луис е с вързани ръце и крака, със запушена уста, с изцъклени от уплаха очи. Младежът е силен: с лекота хвърля вързаното момиче на рамо и го понася навътре в гробището.
	Декър измъква пистолета си и отпуска предпазителя. През последните пет години неизменно е печелил състезанията за полуавтоматичен пистолет в академията на ФБР, но никога не е изгарял от желание да стреля срещу хора. Да стреля срещу престъпника е знак, че се е провалил. Но този път няма друг избор. Ако не направи нещо, онзи ще отнесе Тами Луис до гроба на Сали Ан, ще я хвърли на земята, ще се гаври с нея и накрая ще я изнасили. Когато свърши, ще я убие и ще оскверни трупа й. Декър е абсолютно сигурен в това, сякаш престъплението е било извършено пред очите му.
	Изчаква престъпникът да положи голата Тами върху гроба и да се заеме с развързването на глезените й, преди да го доближи. Декър се намира на три метра от двамата, когато в ръката на мъжа проблясва острието на нож.
	— ФБР! — извиква агентът. Гласът му звучи неестествено в тишината. — Пусни ножа, вдигни ръце и отстъпи далеч от момичето!
	Червенокосият мъж, наведен над жертвата си, се опитва да погледне през рамо. Изражението му издава изненада и обърканост. Не знае как да постъпи.
	— Веднага! — заповядва му Декър. Но мъжът не оставя ножа. Обръща се и го вдига високо. Изкривеното острие отразява белия сърп на луната, от гърдите на убиеца се изтръгва яростен рев. С едно-единствено движение той замахва като с гилотина към момичето…


	— Защитата призовава доктор Катрин Кер.
	Името на свидетелката сепна Люк Декър и той прогони спомените си за случилото се преди девет седмици на гробището. Озова се отново насред задушната зала на апелативния съд в Сан Франциско. Часовникът над главата на съдията показваше десет и седем, беше сряда, 29 октомври 2008 г. Облицованата с дъбово дърво зала имаше чудесна акустика, никой от присъстващите не смееше да се обади и все пак Декър се учуди дали наистина е чул името правилно.
	По дяволите, какво търсеше Кати Кер тук?
	Той се огледа, сякаш да си припомни къде се намира, примигна със зелените си очи и прокара ръка през късо подстриганата си руса коса. Размърда се на стола и обходи с поглед цялото помещение. Съдията, плешив мъж с неизменна гримаса на мъчителна болка, изписана на лицето, седеше в отсрещния край на залата; от двете му страни, обърнати към него, стояха обвинението и защитата. Декър беше от страната на обвинението и седеше зад окръжния прокурор. По банките за публиката имаше само няколко души. Пресата беше представена от неколцина начинаещи репортери. Не се бяха явили дори роднини на убитите момичета, но Декър поне се радваше, че не се наложи семейството на Тами Луис да присъства — момичето беше спасено.
	Обърна се надясно и първият човек, когото забеляза, беше Уейн Тайс — седнал зад адвоката на защитата. Дясната ръка на убиеца още висеше на превръзка през врата му — Декър го беше уцелил точно в рамото. Тайс улови погледа му и кривите му зъби се оголиха в безочлива усмивка. Люк не му обърна внимание. Престъпникът беше обявен за виновен и осъден на смърт преди близо месец. Това тук беше служебно изслушване, свикано по настояване на защитата с цел да измоли съда за снизхождение и да потърси някакъв шанс за реабилитация на осъдения. Като психолог във ФБР, работил лично по случая с Тайс, Декър беше поканен от прокурора да коментира психологическото състояние на убиеца и в никакъв случай да не допусне той да излезе отново на свобода.
	Оказваше се, че Кати Кер — жената, която Люк беше видял за последен път преди десетина години, идваше да помага на Тайс.
	Свидетелката седна на мястото си и положи клетва. Декър не сваляше поглед от нея, нищо че тя не даваше вид да го е забелязала. Беше отслабнала и беше свалила очилата — явно носеше контактни лещи, а тъмносиният й костюм й отиваше по-добре от дънките и тениските, които предпочиташе навремето в Харвард.
	— Ако обичате, име, месторабота, образование — подкани я адвокатът на Тайс Рикардо Латона.
	Свидетелката механично вдигна ръка и посегна да приглади черната си коса, преди да се опомни, че я е вързала на опашка. Изглежда беше прибрала гъстите си къдрави коси, за да изглежда по-авторитетна. Декър си каза, че навярно и до ден-днешен повечето хора са склонни да я подценяват заради дружелюбната й усмивка, бледата й кожа, луничките и светлосините й очи.
	— Казвам се Катрин Кер и работя като изследовател по генетика на човешкото поведение в университета Станфорд. Завършила съм микробиология в Кеймбридж, Англия и съм защитила докторска дисертация по генетика в Харвард.
	Не беше загубила нищо от мекия си шотландски акцент. В много отношения Кати Кер си беше останала същата и Декър дори се запита какво ли ще каже тя по негов адрес. Жената, която беше познавал преди толкова много време, му се беше струвала уязвима и саможива — което се оказваше вярно само донякъде. В същото време Декър се чудеше дали използва моминското си име, или просто не се е омъжила.
	— Доктор Кер, бихте ли ни обяснили накратко с какво точно се занимавате? — помоли я адвокатът.
	— Специалист съм по генетика на криминалното и противообщественото поведение. Освен че преподавам в университета, по-голямата част от изследванията ми в Станфорд са финансирани от компанията за биотехнологии „Вайро Вектър Солушънс“, както и от Федералното бюро за разследване.
	Декър вдигна вежда в недоумение. Не знаеше дори, че се е върнала от Англия, а ето че тя се оказваше сътрудничка на неговите хора от Бюрото. Чудеше се колко ли време е прекарала в Станфорд.
	— Предполагам, че сътрудничеството ви с ФБР е заобиколено с много професионални тайни — продължи Латона, — но не е ли истина, че едно от полетата ви на изследване е установяване генетичните рискови фактори, оказващи въздействие върху престъпното поведение?
	— Точно така.
	За пръв път погледът й се спря на Люк. Той се опита да прочете какво се крие в него, но способностите му да прониква в човешката душа, с които се беше прославил още преди години, му изневериха. Макар да не знаеше, че тя самата е ангажирана в него, проектът на ФБР за изследване генетичните корени на престъпността му беше добре известен. Всички знаеха за него. В крайна сметка новата религия във ФБР бе, че всичко идва от природата. Престъпниците се раждат, а не се възпитават, така поне вярваха висшите началници, особено Мадлин Нейлър, първата жена-директор на ФБР през дългата му и славна история.
	Декър открай време осъждаше подобна философия. Според опита, който беше придобил с годините, и престъпниците, и жертвите на престъпленията, се оформяха от средата, в която са расли. Трийсет и пет годишен, Декър беше един от най-младите началници на отделение в академията на ФБР в Куантико, Вирджиния; преподаваше науки за човешкото поведение. Неговият отдел навремето беше гордостта на Бюрото: от Холивуд бяха правили филми по истински случаи, разнищени при него. Целта на отдела бе да помага на полицията да издирва заподозрени за масови убийства, атентати или наглед безпричинни престъпления, като разгърне психологически профили на възможните извършители въз основа на методологията на престъплението.
	При новото ръководство обаче отделът за изследване на човешкото поведение се превърна в гето. Парите се хвърляха за набиране на физиолози, не на психолози. Мозъкът на престъпника се оказа от много по-голям интерес, отколкото съзнанието му. Бъдещето на контрола върху престъпността се търсеше в сканирането на мозъчната кухина, в проследяването нивата на адреналина, в изследването проводимостта на кожата, в отмерване тета-активността или в наблюденията над серотонина. Над всички тези изследвания обаче си оставаха генетичните.
	Новата идеология беше накарала Декър да си подаде оставката предишния месец и да се отзове на поканата да преподава криминална психология в Бъркли. Вече беше отбил своята служба във фронтовите редици — десет години се беше занимавал с умовете на най-извратените убийци и тежестта започваше да се усеща, — щеше да постигне повече, ако се заеме да обучи и вдъхнови за работа ново поколение психолози. Неочакваната смърт на майка му преди година и половина му напомни, че през последните десет години почти не я беше виждал — нея и дядо си, с когото тя живееше. Притежаваше малък апартамент във Вашингтон, където почти не отсядаше, постоянно обикаляше страната и никъде не успяваше да се заседи за по-дълго. Време му беше да се върне на Западното крайбрежие, където дядо му все още живееше, и да се опита да си уреди живота, вместо да го рискува постоянно заради този на другите.
	Макклауд, заместник-директорът на ФБР, отказа да приеме оставката му и го помоли да размисли. Но Декър все повече се убеждаваше, че е време да си върви. Вече си беше набелязал и заместник. Щом свършеше с това дело и проведеше поверителния разговор с Карл Акселман в затвора „Сан Куентин“ същия следобед, щеше да се прибере в Куантико, за да уведоми Макклауд, че решението му е окончателно.
	— Благодаря ви, че се съгласихте да дойдете, доктор Кер — усмихваше се адвокатът. Рикардо Латона беше възпълничък мъж с оредяваща черна коса. — Причината, заради която поискахме това заседание — обърна се той към съдията, — както и причината, заради която призовахме доктор Кер да даде показания пред нас, е убеждението ни, че е крайно време подходът към престъпленията да бъде променен.
	От всички изследвания, извършени през последните години, става ясно, че биологичните дадености са водещ фактор при извършването на престъпление, заедно със социалните, културните и икономическите влияния, упражнявани върху индивида. Това поражда множество изключително важни въпроси. Ако човек е биологично предразположен да извършва престъпления, дали трябва да го наказваме, или да му помогнем? Ако той е болен, намираме ли смелост да го излекуваме? А може би смятаме, че лечението по някакъв начин „оправдава“ престъплението и следователно ни отнема необходимостта да наказваме? Обществото ни достатъчно цивилизовано ли е, за да разбира правосъдието като милостиво лечение на една болест, или то трябва да си остане просто наказание?
	Латона направи пауза и погледна към Тайс — човека, който беше отвлякъл и убил три момичета и щеше да заколи още едно, ако Декър не му беше попречил.
	— Уейн Тайс е извършил злодеяния — продължи със своя спокоен, почти гальовен глас адвокатът. — Това никой не отрича, а и той вече получи своята присъда за извършените жестоки престъпления. Но ние искаме да докажем, че те са били следствие на генетично унаследени биохимични фактори, които не са зависели по никакъв начин от него и заради които едно хуманно общество би трябвало да се замисли не за смъртно наказание, а за лечение.
	Декър тихо изсумтя. Той не беше привърженик на смъртната присъда, стига опасните убийци да стоят затворени на сигурно място. Но идеята за гените, определяли склонността към насилие, му се струваше извратена, а и беше в разрез с целия следователски опит, който той беше придобил през последните петнайсет години. Престъпниците и така си имаха достатъчно оправдания, за да избегнат пълната отговорност за злодеянията си, а сега се стигаше дотам да се хвърля цялата вина върху родителите им.
	— Доктор Кер, бихте ли развили пред нас основните научни доводи, които доказват, че биологията е основен фактор за склонността към насилие и престъпление у индивида?
	Кати Кер се прокашля.
	— Нека започна с няколко факта. Най-напред биологичните дадености са само _един_ от няколко взаимнообвързани фактора — сред тях са също така културните, социалните и икономическите влияния, водещи до престъпното насилие. Натрупаната през последните години информация показва, че значението на биологичните дадености е определящо. Второ, най-важната биологична даденост е полът. По цял свят _мъжете_ са тези, които извършват повече от деветдесет на сто от всички престъпления, придружени с насилие.
	Декър си припомни времето, когато двамата бяха работили в Харвард. Неговата дисертация по криминална психология тълкуваше определени модели на поведение, за да се направи диагноза на престъпника и да се определи — въз основа на тези модели, а не на собственото мнение на пациента — вероятността той да извърши отново престъпление. Но трудът на Кати Кер по генетика на човешкото поведение, озаглавен: „Защо мъжете извършват деветдесет на сто от всички престъпления с насилие“, предизвика такъв интерес, че беше публикуван в „Нейчър“, едно от двете най-престижни научни списания в света. Декър не се беше съгласил с изводите, но трябваше да признае, че дисертацията бе написана блестящо.
	Кати разпалено продължи да обяснява:
	— Мъжкият мозък се различава от женския и познаването на различията е от жизнена важност за обяснение поведението на онази група мъже, склонни към престъпно насилие. Мозъкът функционира под въздействието на химическа смес от невротрансмитери (медиатори) и хормони. Нека обърна вашето внимание най-напред към невротрансмитерите. Това са химически носители информация, които определят потока от електрически сигнали, осъществяващи връзката между сложните нервни мрежи, съставляващи мозъка. Те влияят върху мислите ни, а също и върху движенията на тялото ни.
	Има четири вида невротрансмитери. Три от тях — допамин, адреналин и епинефрин — твърде много си приличат. Те захранват мозъка, стимулират много от нашите емоционални и физически импулси като например рефлекса ни, дали да ударим, или да избегнем удара. Четвъртият невротрансмитер е серотонинът: това е онази жизненоважна спирачка, която потиска или стимулира нашата бдителност. Неговата специфична функция е да свърже импулсивната част на мозъка с по-цивилизования кортекс. Казано по-просто, без серотонин не бихме имали нито съвест, нито задръжки.
	Докато невротрансмитерите са отговорни за подбуждането към конкретни действия, хормоните влияят върху по-общите черти на нашето поведение, нищо че взаимодействието между едните и другите е доста сложно. Например колкото по-високо е нивото на андрогените, особено на тестостерона, толкова по-голяма е склонността у мъжа към насилие и съответно толкова по-слаба е неговата способност за съчувствие към болката или чувствата на другите.
	Латона кимна в знак, че разбира, и взе думата:
	— И така, като цяло мъжкият мозък е построен и функционира по начин, който по-лесно подтиква към насилие, импулсивни действия и престъпления. Но това не означава, че всички мъже са кръвожадни престъпници…
	— Разбира се, че не — отвърна му Кати с пресилена усмивка. — Престъпници са само онази малка част от мъжете, излезли извън нормите, у които тези естествени различия са се оказали твърде подчертани и пресилени. Съществува система от няколко физиологични теста, при които всеки би могъл да бъде поставен в някакво отношение спрямо нормите. Така например можем да изследваме нивата на моноамин-оксидаза (МАО) в кръвта — това е ензим, който отбелязва наличието на серотонин. Можем да измерваме мозъчна активност с помощта на скенер и електроенцефалограми…
	— Добре — прекъсна я Латона, — излиза, че опасните престъпници физиологично се различават от нас. Но как по-точно генетиката обяснява този факт?
	— Наскоро беше изобретен апаратът геноскоп, който позволява на учените да разчитат цялата секвенция от генетични кодове у индивида. След като проведохме проучване върху насилието сред приматите, с моите колеги установихме седемнайсет ключови гена, които определят произвеждането на критично голям брой хормони и невротрансмитери у мъжките примати, включително и у хората.
	Тези взаимнозависими гени реално определят агресивното поведение у даден човек. И според това, как генът се контролира — или доколко му се позволява да се прояви — ние можем да определим в каква степен генът ще реализира своите инструкции за производство на хормони. Така например ние сме способни да предвидим опасно малки ниски количества серотонин или опасно високи количества тестостерон, като изследваме гените. Това, което установихме, е, че макар генната информация у всеки да се променя при реакция с определени стимули, отделният индивид започва своето развитие от различно основно положение. Ако приемем, че тези седемнайсет гена са карти за игра, то у всеки човек се подрежда различна ръка.
	— Вярно ли е, че макар изследването да е проведено първоначално над човекоподобни маймуни, вече е доказано, че то важи и за хора? — попита Латона.
	— Да, много от последните ми изследвания са върху хора.
	— Значи гените на един мъж определят дали той ще стане престъпник или не?
	— До известна степен. Но нека подчертая това, което вече имах случай да спомена: околната среда, социалните и културните фактори също влияят. И все пак същественият момент е, че хората се различават от животните по това, че притежават съзнание. Това означава, че те са наясно с последиците от своите действия. Затова независимо от генетичното им предразположение, свободната воля все още играе значителна роля в избора, който човешките същества правят за себе си. Но със сигурност някои хора, независимо от другите външни влияния, ще се окажат в по-трудно положение от други да се държат по начина, по който обществото очаква от тях. Гените, които са наследили от родителите си, им дават по-малка възможност за избор.
	Декър се усмихна. Тя говореше много убедително. Но пък и винаги си е била добър преподавател, умееше да обяснява с прости думи и най-сложния проблем. Доколкото я познаваше, за нея светът представляваше една огромна мозайка и ако я оставеха да мисли достатъчно съсредоточено и достатъчно продължително, тя би могла да я разглоби на съставните части и да намери скритата логика, по която са били подредени. За нея цялото никога не представляваше нещо повече от сумата на всички съставни части. И това беше нейният проблем. За него цялото представляваше всичко. Той така и не можеше да разбере как човешкото може да бъде сведено до някакъв си ред от компютърна програма. За кратките месеци, когато Кати Кер и Декър живееха заедно през онова последно лято в Харвард, те непрекъснато разгорещено спореха. Единственото, което ги свързваше, беше леглото. Декър се замисли за петте или шестте връзки, които беше имал през последните девет години, и бързо си даде сметка, че въпреки, а може би тъкмо заради постоянните спорове с Кати нямаше друга авантюра в живота му, която да се е запазила така ясно в спомените му.
	— Вие сте запозната със семейната история на Уейн Тайс, нали, доктор Кер? — попита адвокатът. Извади отнякъде голяма дъска и я постави на статива до съдията. Цялата гъста мрежа от имена и връзки представляваше родословното дърво на осъдения.
	— Да, тъкмо затова се съгласих да свидетелствам на това дело.
	Докато адвокатът се обръщаше към схемата, Люк се сети какво предстои. И той беше изучавал родословното дърво на Тайс и не му оставаше друго, освен да клати глава, докато Латона проследява нишките на голямата паяжина и сочи едно след друго имената на Тайсовите предци. Оказа се, че през последните четири поколения само с две изключения всички мъже в рода на Тайс били престъпници. Те били известни със своя зъл нрав и склонност към насилие. В родното им градче дори казвали: „Голяма дума кажи, но за Тайс не се жени.“
	Родословното дърво му дойде твърде много. От какво толкова се оплакваше Тайс? Родителите му бяха живи, имаше и брат. Като се изключеха властната му майка и успешната кариера на брат му, която го е карала да се чувства неспособен, Тайс беше расъл в много по-добра среда от повечето хора. Какво не би дал Декър да има подобно семейство, поне да познава баща си.
	Капитан Ричард Декър говорел руски и в годините на Студената война служил като следовател във Военноморските сили. Като дете често си беше фантазирал как баща му използва способностите си на психолог, за да изкопчи от устата на някой упорит червен адмирал жизненоважно сведение за оцеляването на свободния свят. Майката на Декър също го убеждаваше, че необичайната му и доста смущаваща способност да чете мислите на другите трябва да е наследена от забележителния му баща. Но, разбира се, не руснаците убиха капитан Ричард Декър, а някакъв скитник по улиците на Сан Франциско. Това беше и една от причините Декър да постъпи на работа в Бюрото — за да се бори с войната по американските улици.
	Адвокатът се обърна отново към Кати:
	— Доктор Кер, вие вече сте приложили своите тестове върху моя клиент, както и върху всички негови близки роднини.
	— Точно така. Сканирах гените на Уейн Тайс, проведох и няколко допълнителни теста, изследвах нивата на серотонина, тестостерона и адреналина в тялото му. Направих снимка на черепната му кухина, за да проверя активността в предната половина на мозъка. Резултатите поставят Тайс в горните пет процента по отношение склонността му да извършва престъпления. Роднините му мъже също дадоха обезпокоителни резултати, макар и не толкова високи, колкото неговите.
	— Значи няма да излъжем, ако кажем, че той и повечето мъже в рода му, макар и не по тяхна вина, носят у себе си гени, които ги предразполагат към агресивно поведение и тежки престъпления?
	— Да, но…
	— Но казано най-общо — прекъсна я адвокатът, който не искаше различните нюанси в интерпретацията на двамата да замъглят неговата основна мисъл, — не можем ли да кажем, че Уейн Тайс цял живот играе по ритъм по-ускорен, отколкото у другите хора?
	— Да — съгласи се с известна предпазливост Кати.
	Латона се усмихна и се обърна към съдията:
	— И така, ваша светлост, Уейн Тайс се е родил с определена конфигурация на своите гени, която го е подтиквала да извършва убийства.
	— Не бяха това думите ми — възрази Кер. — Говорех за предразположение. Нищо повече. Човекът е този, който в крайна сметка решава…
	— Извинете ме, ваша светлост — ловко се поправи адвокатът, преди навъсеният съдия да се е намесил. — Той се е родил _предразположен_ да извърши тежко престъпление. Но въпросът е следният: как може Уейн Тайс да бъде наказан за своите деяния? Той може да бъде подложен на терапия, но не и да бъде екзекутиран. Той просто е направил това, за което се е родил.
	Латона млъкна и се обърна към Кати Кер:
	— Как можем да накажем със смърт един младеж за нещо, което му е дошло съвсем естествено?


>>	2.

	След като даде показанията си пред Латона и окръжния прокурор, Кати Кер се върна на мястото си. Тя си отдъхна. Като се изключи университетската аудитория, винаги се чувстваше неловко, когато говореше пред хора, особено в съда, където думите й можеха да бъдат изопачени или разбрани погрешно. Когато Латона свърши с въпросите си, я подхвана прокурорът, а той почти не й остави време да си поеме дъх. Но Кати го беше очаквала. Обаче беше ядосана на Латона, защото се опитваше да използва нейните показания, за да снеме всякаква отговорност от Тайс за ужасните му убийства. Тя се беше съгласила да свидетелства единствено защото убиецът беше класически случай; и би представлявал прекрасен обект на изследване, стига от „Вайро Вектър“ да получат разрешението на Комисията за контрол на храните и лекарствата (ККХЛ) за започване практическите тестове по проект „Съвест“, Втора фаза. Кати обаче не беше съгласна, че гените на Тайс могат да го освободят от отговорност за извършените престъпления.
	Имаше още една причина, поради която се беше чувствала неловко, докато даваше показанията си. Знаеше, че и Люк Декър ще присъства на делото.
	Когато високият агент на ФБР зае на свой ред мястото на свидетеля, Кати се изненада колко се е променил. Наглед изглеждаше както и преди: същата стройна фигура, може би раменете му бяха малко по-широки, същите руси коси, навярно подстригани по-късо, същото лице с поизострени черти, но с все същия проницателен и чувствен поглед в зелените очи. Разликата беше в поведението му. По някакъв начин Декър по-осезаемо налагаше присъствието си, изглеждаше по-самоуверен, сякаш преследваният от различни кошмари младеж, с когото беше общувала навремето, се беше превърнал на свой ред в преследвач.
	Подобно на повечето американци и Кати беше видяла снимката на Декър — как отнася Тами Луис от гробището при Оукланд. На лицето му беше изписана ярост. Беше разпознала у него същия онзи поглед, когато кошмарите му го будеха в три часа през нощта.
	Разбира се, тогава бяха любовници. Нормално беше Люк Декър да не е младежът, когото беше блъснала в библиотеката на Харвард, събаряйки книгите му на пода. Всяко едно от заглавията беше посветено на някоя от тъмните страни на човешката природа — като се започне с биографиите на Джефри Дамър и Тед Бънди и се стигне до учебниците по криминална психология. Но докато тя му се извиняваше, той се беше засмял и затискайки купчината с брадичка, се пошегува колко може да тежи едно среднощно четене.
	Дори тогава Кати избягваше мъжете, за да не се разсейва от работата си. Все пак още си спомняше разочарованието в нежните му зелени очи. Декър дори не направи опит да използва случая, затова тя трябваше да импровизира нещо като предложение — да му помогне с книгите например… най-малкото, което можеше да стори, след като ги е съборила на земята.
	— Ако искаш — беше вдигнал той рамене невъзмутимо, с което едновременно я поля със студена вода и я накара да се разтопи от удоволствие.
	Не можеха да постигнат съгласие по абсолютно нито един въпрос, но две седмици по-късно вече бяха спали заедно, а през тези безценни, вълшебни мигове изживяваха съвършената хармония. След това станаха неразделни, нищо че той не й се разкриваше напълно. Кати усещаше, че може да проникне в душата му само през онези ужасни нощи, когато той се изправяше в леглото и облян в пот се взираше в мрака. Тогава започваше гневно да нарежда на нечия невидима личност: „Искаше власт, нали? Затова го направи. Не желаеше те да умират. Трябваха ти роби, които да вършат, каквото пожелаеш, без да накърняват с нищо фантазиите ти. Точно така“ — заключаваше Люк, разрешавайки проблема, който го измъчваше. В началото Кати се опитваше да го успокои, но скоро си даде сметка, че през цялото това време той е спял. На сутринта не си спомняше нищо, освен че е намерил разрешение на въпрос, който го е тревожел. Едва след няколко седмици тя се увери, че той е надарен със способност да разбира хората по начин, който далеч надминаваше обикновения човешки опит. И тази способност го преследваше.
	Майка му твърдеше, че тази си интуиция той е наследил от баща си, но Кати знаеше, че Декър е на друго мнение: за него това беше много повече от интуиция, това беше някаква болест, някакво петно, което той беше осъден да носи със себе си.
	Докато още пишеше дисертацията си в Харвард, той следеше шумните дела по медиите и пишеше писма със съвети и препоръки до съответните полицейски управления или дори до ФБР. Струваше й се, че го прави воден от вътрешна сила, че по този начин се опитва да прогони някой демон — болка, която тя не можеше дори да разбере, камо ли да успокои.
	Но иначе се справяше добре с безконечните им спорове и с факта, че не бяха на едно мнение по който и да е въпрос: особено относно корените на престъпността. Това, което й беше най-трудно да приеме, беше неговата резервираност. Той никога не можеше да се отпусне. Непрекъснато се отбраняваше и издигаше стени около себе си. Кати искаше той да се нуждае от нея.
	Сега, докато Люк отговаряше на въпросите на прокурора, тя се питаше как щяха да се развият отношенията им, ако се бяха запознали по друго време и на друго място.
	Когато се завърна от Кеймбридж в Щатите, често чуваше за него по време на служебните си ангажименти с ФБР. Но колкото пъти намираше смелост да го потърси, той все отсъстваше от дома си. Всъщност се оказваше, че изобщо няма постоянен дом, ами обикаля страната, за да помага в разгадаването на заплетени случаи или да учи местните криминалисти как да възстановяват профила на опасните престъпници. Въпреки че новото управление на Бюрото разчиташе все повече и повече на точните науки и биологията, специалният агент Люк Декър непрекъснато доказваше своята незаменимост с разрешаването на най-трудните случаи. Кати беше слушала, че негови колеги, не по-малко надарени психолози от него, го наричали Люк Таласъма, намеквайки, че е способен да вижда всичко с очите на убийците. Тя самата се надяваше, че докато гони демоните у другите, Люк е успял да се освободи от своите.
	— Не знам дали Тайс трябва да бъде екзекутиран или не — говореше Декър пред съдията. Не надигаше глас, но по тона му личеше, че е силно разгневен. — Това не е въпрос от моята компетентност. Единствената ми грижа е никога повече да не се позволи на този човек да се разхожда свободен по улиците… Никога повече.
	Колкото и недостатъци да имаше Декър, колкото и да не вярваше в генетичната революция, той притежаваше едно качество, което Кати винаги ценеше повече от другите: почтеност, граничеща с наивност.
	Но когато Латона взе отново думата, за да го разпита, адвокатът скоро се убеди, че Декър не е глупак.
	— След като изслушахте показанията на доктор Кер, трябва да признаете, че Тайс се нуждае от помощ. Разбирате, че той е бил генетично програмиран да извърши престъплението?
	Декър се усмихна — широка, обезоръжаваща усмивка, която сякаш казваше: „Надявам се, не очаквате някое разумно човешко същество да повярва на всичко това?“ След което Декър се обърна към нея:
	— Моето мнение относно значението на генетичното наследство за човешкото поведение се различава от това на доктор Кер. Гените могат и да представляват фактор, но са само това: един от многото фактори. И със сигурност не са оправдание. Обаче съм съгласен, че вашият клиент се нуждае от помощ. С тази разлика, че съм убеден, че каквото и лечение да се приложи върху него, той ще си остане опасен за обществото. Нека ви разкажа нещо, което ще ви обясни как той е стигнал до положението, в което се намира сега.
	Едва в този момент Декър се обърна към самия Тайс В усмивката му можеше да се прочете съчувствие. След като за пръв път се озова в полезрението на заседаващите, Тайс изведнъж придоби сериозен вид и наглата му, предизвикателна усмивка замръзна.
	— В момента Уейн Тайс е на двайсет и една години. До деня на своето арестуване той живял с родителите си. По-големият му брат Джери работи успешно като мениджър в голяма застрахователна компания; Джери е следвал в Калифорнийския университет в Лос Анджелис и е имал доста приятелки. Наскоро се е оженил и има красива съпруга. Двамата родители залагали надеждите си предимно на Джери, в същото време са внушавали на Уейн да не очаква твърде много от живота. Майка му постоянно му натяквала, че не е толкова умен и хубав като брат си.
	Без да сваля поглед от Тайс, Декър започна да се обръща пряко към него, сякаш беше най-добрият приятел и изповедник. В тона му не можеше да се усети осъждане.
	— Първите ти опити с момичетата бяха пълен провал, нали, Уейн? Нямаше как да не отвърнат поглед от кривите ти зъби, луничките и червените косици, нали така?
	Латона се намеси, като с тона си издаде голямото си притеснение свидетелят да не донесе някоя нежелана промяна в хода на изслушването.
	— Извинете, специален агент Декър, но не мисля, че подобен манипулативен разпит на подсъдимия…
	Декър дори не отмести поглед, сякаш нищо друго не го интересуваше, освен възможността да поговори с убиеца.
	— И ти стана много стеснителен. Искаше момичетата да те харесват, но те не се държаха любезно с теб. Напротив, дори ти се смееха, така ли е?
	Тайс изглеждаше доста разколебан.
	— Ваша светлост, начинът, по който се води този разпит, е възмутителен — протестираше Латона.
	Съдията се чудеше какво да отговори и само наблюдаваше Тайс и Декър.
	— Това не е дело, господин адвокат, а само разпитване на свидетели. Ще ми се да видя докъде ще стигне разпитът.
	Декър продължи:
	— И така всеки ден ти отиваше в гимнастическия салон, за да трупаш мускули. Колко вдигаш в момента? Седемдесет и пет, осемдесет килограма?
	— Сто — отговори му Тайс, без да се замисли.
	Декър учудено повдигна вежда.
	— Повече от мен, а аз съм със седем сантиметра по-висок от теб. Доста внушително.
	Тайс се усмихна.
	— Занимаваш се и с бойни изкуства, нали, Уейн? Карате?
	— Да.
	— Какъв колан имаш?
	— Черен?
	Декър отново изглеждаше поразен от успехите на осъдения. Усмихна се, сякаш разговаряше с по-малкия си брат.
	— Аз едва я докарах до кафяв.
	Адвокатът понечи да възрази, но съдията му махна да мълчи. Интересно му беше да следи разговора.
	— Навярно си бил бесен как си постигнал толкова неща, а майка ти продължава да те смята за загубеняк. Аз нямаше да го понеса — допълни Декър.
	Тайс нищо не каза: взираше се в агента, сякаш за пръв път се сблъскваше с човек, който разбира скапания му живот.
	— Но ти обичаше майка си и не можеше да й посегнеш. Затова реши да дадеш на едно от малките момиченца добър урок — на едно от ония хубавички момиченца, дето ти се присмиваха. Един ден някакво младо момиче, горе-долу на възрастта на ония, които те дразнеха в гимназията, се отбило в пицарията, където работиш. Било много мило, но ти си знаеше, че се подиграва. Дори не си е давало сметка, че си пораснал, че си постигнал толкова неща. Та ти вече можеш да вдигаш сто килограма и имаш черен колан. Но то все така си играело с теб, само чакало момент да те чупи, сякаш си същия онзи нещастник от училище.
	Тайс го гледаше с ококорени очи. Лицето му беше пребледняло.
	— Прав ли съм?
	Тайс не реагира, но Кати беше сигурна, че му се иска да кимне.
	— Убийството й, както и това на следващото момиче, ти доставиха удоволствие, нали? Ти най-сетне постигна това, което винаги си искал: власт и контрол. Научи ги, че не си никакъв загубеняк. Научи ги да те уважават, след което ги уби. Но с третото момиче беше по-различно. Уейн, ти покри лицето му, след като го уби. Чувстваше се зле заради Сали Ан Дженингс, нали? Тя те харесваше. Идваше да те види в пицарията, за да си говори с теб — наистина си разговаряше с теб, като че ли си напълно нормално момче. Прав ли съм?
	Том мъчително преглътна и кимна.
	— Но и нея уби. Може би си изтълкувал погрешно доброто й отношение, дал си й знак и понеже тя се е уплашила, ти я уби. Срамувал си се, затова си й покрил лицето, опитал си се да я деперсонализираш. Но и по-нататък продължаваше да се чувстваш виновен, не можеше да я прогониш от мислите си. Живееш с усещането, че тя те съди. Затова щом се появи следващото момиче — Тами Луис — ти реши да я отнесеш на гроба на Сали Ан. Искаше да докажеш пред Сали Ан, че тя не упражнява никакво влияние над теб. — Декър поклати глава в израз на искрена тъга. — Но аз те чаках. Ако това може да ти послужи за утеха, Уейн, номерът нямаше да мине. Пак щеше да се измъчваш, задето си убил Сали Ан, колкото и други момичета да беше изнасилил и убил над гроба й. Бих казал, че дори щеше да се чувстваш по-зле.
	Тайс се беше отпуснал безпомощно на стола и механично поклащаше глава. Изглеждаше не по-малко смаян от всички присъстващи в съдебната зала.
	Едва тогава Декър се обърна към съдията и посочи подробното родословно дърво на Тайс.
	— Тук няма никакво значение генетиката. В действителност родният брат на Тайс в много отношения е примерен гражданин. Става дума за човек, чието поведение се е определяло от изкривените сигнали за секс, насилие, непълноценност, любов, които е получавал от своето семейство и своите връстници. Тайс, подобно на всички нас, е продукт на своето минало. Но в крайна сметка той сам _избра_ да извърши това и носи цялата отговорност. Тайс е много опасен човек. Вече е придобил влечение към това да заповядва на жените, които не би могъл да спечели посредством обикновените ритуали. И има много голям риск един ден да възвърне досегашното си поведение. То не е заложено в гените му, а в съзнанието му.
	По погледа на съдията Кати беше сигурна, че всякакви шансове първоначалната присъда на Тайс да бъде променена, пропадат. Скоро след като Декър се върна на мястото си, строгият глас на съдията потвърди страховете й: молбата на Тайс за преразглеждане на делото се отхвърляше и той се връщаше в отделението на осъдените на смърт в очакване на екзекуцията си. Кати поклати глава. Не можеше да възприеме смъртната присъда като нещо по-различно от останалите убийства. Целия си съзнателен живот беше посветила на една-единствена цел: да разработи начин, по който гените, предопределящи безсмисленото насилие, да бъдат модифицирани, така че за насилието да се говори като за отминала болест като едрата шарка. А Тайс би бил добър обект за нейните практически изследвания, при условие, че от Комисията за контрол на храните и лекарствата дадат своето съгласие за проект „Съвест“. Доктор Алис Принс, нейният ръководител във „Вайро Вектър“, беше уверена в това.
	Люк стана от мястото си, стисна ръката на прокурора и се насочи към нея. Тя на свой ред се надигна, без да знае как точно да се държи. Изведнъж се почувства неудобно при спомена за раздялата им. Той я беше изпратил на летище „Лоуган“ в Бостън, двамата си обещаваха, че ще се чуят, но вече знаеха, че всичко е свършено. Целунаха се за сбогом и вече девет години не си бяха изрекли нито дума.
	— Кати, каква изненада.
	Настъпи секунда мълчание, преди той да й протегне ръка.
	— Знам — усмихна се тя и пое ръката му. Отблизо Люк изглеждаше уморен. — Май се ползвах с известно предимство. Знаех, че ще бъдеш тук. Въпреки че не съм предполагала да се срещнем отново точно в съдебна зала. Със сигурност не на противоположните страни по дело за убийство.
	Декър се усмихна.
	— Аз пък си мисля, че винаги сме били на противоположните страни.
	— Може би — съгласи се Кати. После не се сдържа и отбеляза: — Така или иначе, днес победи. Още един престъпник чака реда си при палача.
	Очите на Декър проблеснаха, сякаш се чудеше дали и той да не се заяде. Но накрая вдигна рамене и със своя престорено безгрижен тон подхвърли:
	— Изглеждаш добре, Кати. Какво правиш в Щатите? Мислех, че си в Англия.
	— Прекарах почти година там, но спечелих стипендия от „Вайро Вектър“ и дойдох в Станфорд, за да продължа изследванията си.
	— Значи си била в Америка през последните осем години? — намръщи се Декър.
	— Няколко пъти се опитах да ти се обадя — побърза да се измъкне тя. — Но ти никога не си си вкъщи, пък не ми се струваше редно да ти оставям съобщения…
	— Е, да, зает бях… Доста зает. И кое те доведе тук отново? Нали от Кеймбридж ти предлагаха чудесни условия? Заради тях се прибра в кралството, ако не се лъжа?
	— От академична гледна точка бяха наистина чудесни, но по отношение на практическата страна тук е по-добре. Нали знаеш, всичко си е, както трябва: неограничени средства, достъп до хранилищата на водеща компания в биотехнологиите, учител като Алис Принс, а пък и сътрудничеството на твоите хора от ФБР. Работя с директора ви Нейлър. Самият факт, че имам пълен достъп до ДНК-база данните на ФБР беше достатъчен да ме убеди. — Кати се уплаши да не изглежда, че се хвали, но не можеше да се сдържи. — Дали да не отидем да пийнем по нещо? — попита тя, колкото да каже нещо.
	— Много бих се радвал — рече Декър и погледна часовника си. — По дяволите! Не и сега. Трябва да се срещна с един убиец, осъден на смърт. Имам по-малко от час.
	Кати се усмихна.
	— Не бях чувала подобно извинение досега.
	Декър се ухили. За секунда лицето му сякаш се промени и той отново се превърна в младежа, когото познаваше от Харвард.
	— Съжалявам, наистина прозвуча като извинение. Повярвай ми, предпочитам да съм с теб. Но не мога. Страхувам се, че и довечера няма да мога. Ще съм при дядо си, а утре трябва да се прибирам във Вашингтон. — Той бръкна в джоба на сакото си и извади визитна картичка. — Виж, вече ще идвам по-често в Сан Франциско. Това е адресът на дядо ми: старата семейна къща в Марина Дистрикт. Обади ми се и ще се срещнем следващия път, когато съм в града. Доколкото знам, си се омъжила и имаш деца.
	Кати го изгледа продължително в очите, но не можа да прочете нищо в тях.
	— Твърде съм заета, за да се омъжа, Люк — призна си. В действителност, откакто се бяха разделили, беше имала само три връзки, за които си струваше да говори… Но и трите нямаше с какво толкова да се запомнят. Не й липсваха предложения… за съжаление не и от мъже, които да харесва. Като се изключи някоя случайна вечеря за двама, обикновено с хора, които притежават по-малко чар от съдържанието на чиниите, тя водеше напълно самотен живот вече тринайсет месеца и три седмици — не че ги броеше съзнателно. Тя също бръкна в сакото си и извади собствената си картичка. — Както и да е, ето къде можеш ти да ме намериш, когато минеш отново.
	— Благодаря — прибра Декър визитката. Но докато пъхаха картичките по джобовете си, Кати си каза, че едва ли ще се срещнат в идните девет години. Просто нямаше защо. Даже се изненада колко тъжно й се стори това.
	Кати поклати глава.
	— Довиждане, Люк. Надявам се твоят убиец да ти каже това, което искаш да чуеш.


>>	3.

@@	Багдад, Ирак. Същия ден,
@@	17 ч. 13 мин.

	Салах Хатиб едва виждаше през потта, която се стичаше от челото му. Но състоянието му не се дължеше на горещината в помещението без прозорци под казармите на лагера „Ал Таджи“ в Багдад.
	— Какво чакаш? Стреляй! — просъска капитанът. Устата му се намираше на няколко сантиметра от ухото на редник Хатиб, който усещаше дъха му във врата си.
	Хатиб насочи тежкия пистолет към най-близкия от четиримата мъже, коленичили на пода пред него. Ръката му обаче продължи да трепери.
	Четиримата войници в униформа като неговата бяха заловени преди две нощи при опит да дезертират. Слуховете, че се готви нов поход на юг, за да се окупира отново провинция Кувейт, бяха повдигнали духа у повечето другари в поделението. В крайна сметка те бяха Северният корпус — бронираната дивизия на Републиканската гвардия; именно техните непобедими танкове щяха да водят настъплението. Но тези четирима страхливци бяха предпочели да дезертират и не се паднаха в някое случайно поделение от мобилизирани, ами в редиците на добре обучената и добре нахранената Десета бригада. Тези кучета заслужаваха да умрат. Куршумите бяха като облекчение за техния позор.
	Хатиб дори познаваше двама от заловените и ги мразеше. Когато се беше записал в бригадата, те се бяха постарали да му почернят живота. Но макар че сега му се предоставяше възможност да ги убие, не намираше сили да натисне спусъка. И не можеше да разбере защо.
	Хатиб обичаше войската и не искаше друго, освен да се подчинява на заповедите. Беше се записал в гвардията преди две години и никога не беше недоволствал. Беше на двайсет и една години и работеше като механик в една затънтена улица в Тикрит, когато го заловиха при неуспешен обир. Заради техническите му способности му бяха предложили сам да избира между затвора и армията. В бронираната дивизия преосмисли живота си и си създаде чувство, че е част от нещо. Само преди седмица беше получил пълен набор ваксини, за да е готов за войната. Бяха му отредили съдба на герой. Защо тогава не можеше да изпълни заповедта на капитана?
	Двама от осъдените надигнаха глави да го погледнат, сякаш си даваха сметка, че нещо не е наред.
	— Стреляй! — заповяда отново капитанът.
	— Господин капитан, ние можем да ги убием — прошепна в отговор Али Керам, един от петимата войници, които пазеха в задния край на стаята.
	— Не — отсече капитанът, почервенял от ярост. Извади револвера от кобура си и го опря в слепоочието на Хатиб. — Редник Хатиб получи заповед и ще я изпълни. Ако не изпълняваш заповедите, аз ще застрелям теб. Хайде, да те видя.
	Хатиб избърса потта от очите си с ръкава на туниката. Грубият плат раздра младежките пъпки по бузите му. Черни кичури полепнаха по ръкава. От четири дни косата му бе започнала да пада. Опитваше се да проясни мислите си. През последната нощ му се бяха явили хората, които той и неговата банда бяха обирали навремето. Бяха дошли при него, на леглото в бараката, за да го порицаят за дребните му грехове. А сега се чувстваше толкова раздвоен и объркан, че дори не разбираше какво точно му се случва. През последните няколко дни го бяха обземали желания за насилие и саморазправа, след които потъваше в дълбока депресия и изпитваше болезнено чувство за вина. Беше се постарал да прикрие необичайните си настроения, но днес дори не искаше да ходи на война. Започваше да разбира защо тези кучета бяха избрали да дезертират.
	Сега стоеше в сумрака на подземната стая, взираше се в покритите с петна стени, държеше пистолета си насочен срещу дезертьорите и пак не намираше сили да стреля. Щом усети дулото на револвера до слепоочието си, Хатиб изпадна в такава душевна борба, че накрая затвори очи и притисна глава до оръжието на офицера, сякаш го подканваше да стреля. Мисълта за смъртта го ужасяваше, но в дадения случай тя му се струваше като желано бягство.
	Най-накрая Салах Хатиб отпусна рамене и остави пистолета си на пода.
	Не чу капитана да заповядва на другите войници да пристъпят напред, нито ги видя да приближават. Единственото, което чу, бяха оглушителните гърмежи, разтърсили затвореното помещение. Хатиб отвори очи и видя как един по един четиримата осъдени се сгърчват на земята и кръвта им се стича по изсъхналите стари локви.
	С известно облекчение чу последния изстрел — от пистолета на капитана, — преди куршумът да е пронизал мозъка му.


@@	Щатски затвор „Сан Куентин“,
@@	Калифорния.
@@	Същия ден. 15 ч. и 19 мин.

	От Съдебната палата Люк Декър се озова почти веднага на моста Голдън Гейт. Изключи радиото в колата. Беше му дошло до гуша от новини за иракската криза или за предстоящите другата седмица президентски избори. Памела Вайс вече беше спечелила гласа му: една жена едва ли щеше да направи по-големи неразбории от всичките си предшественици-мъже. Намести слънчевите си очила и хвърли поглед към залива. Небето беше искрящо синьо, повърхността на морето проблясваше с отраженията на следобедните слънчеви лъчи, а малките точици на яхтите и лодките напомняха на слънчеви зайчета. Той си спомни за детството, когато майка му и дядо му го водеха на кулата Койт, за да наблюдава Тихия океан. Като малък той можеше да прекарва с часове, загледан в хоризонта, и да си въобразява как героичният му баща, когото той дори не беше виждал, му маха от борда на някой величествен боен кораб, завръщайки се от поредната си триумфална тайна мисия.
	Декър беше отрасъл край залива и там се намираха неговите корени. Може би ги беше пренебрегвал с годините — особено дядо си и малцината си приятели от колежанските години в Бъркли, преди да замине за Харвард и да се хване на работа във ФБР, но корените си бяха непокътнати. Беше убеден, че постъпва правилно, като напуска сивата си, потискаща служба и се връща в родния си град, за да преподава в Бъркли. Може и да се възползва от случайната си среща с Кати Кер. Да, точно така. Кати Кер му беше нужна — точно сега, когато се опитваше да си подреди живота наново, щяха да спорят пак по двайсет и четири часа в денонощие и тя пак щеше да преобърне неговия свят.
	Докато излизаше от моста и прекосяваше Марин Каунти, Декър погледна отворените папки на седалката. Най-отгоре стоеше цветна снимка, от която се опитваше да го изпепели с поглед мъжко лице. Лицето беше красиво, с добре очертани скули, зелени очи и леко мургава кожа. Гъстите сиви коси бяха късо подстригани и прилежно сресани. Човекът имаше вид на влиятелен политик, известен лекар или чаровен бизнесмен-индустриалец.
	Но Карл Акселман не беше нищо подобно.
	Той беше масов убиец, в сравнение с когото Уейн Тайс изглеждаше като ученичка.
	Медиите го бяха кръстили Колекционера. Акселман си оставаше единственият масов убиец в американската съдебна история обвинен и осъден на смърт, без да е била открита и най-малката следа от труповете на жертвите му. В продължение на трийсет години той беше изградил успешна кариера като началник-строежи и беше арестуван преди седем години по обвинение в убийството на поне дванайсет непълнолетни момичета, отвличани и умъртвявани в продължение от двайсет години.
	Дванайсет грижливо подредени кутийки, носещи етикети с пълните имена на жертвите, физическите им данни, датата и мястото на отвличането, бяха открити в тайно помещение, издълбано в една от стените на дома му в Сан Хосе. Във всяка от тях бяха намерени дрехите, с които момичетата са били облечени, личните им вещи и по една аудиокасета. На лентите се чуваше как Акселман дава на всяка от жертвите си една минута да го убеди защо трябва да й помилва живота. На момичетата се забраняваше да мънкат, да се повтарят или да плачат, докато го молят за милост. Изглежда, нито едно от тях не се беше справило. Нито една от жертвите не беше открита.
	Декър не беше пряко ангажиран със случая, но беше чел досиетата и беше изградил своя версия за всичко. Акселман беше на около петдесет и пет години, но продължаваше да е несравним майстор що се отнася до въздействието над околните. Той беше жесток убиец, успял с годините да доведе техниката си до съвършенство. Изграденият му от следователите психологически портрет предполагаше, че е извършвал престъпления през целия си живот, като е започнал с неприлични предложения, след което е преминал към изнасилвания и накрая — до убийства. Дванайсетте момичета бяха отвличани в продължение на повече от двайсет години, приблизително през година и половина. Това подсказваше, че всяко отвличане е било грижливо подготвяно, че предварителното усещане какво предстои е доставяло на Акселман не по-малко вълнение и наслада от самото престъпление. Фактът, че телата така и не бяха открити, означаваше, че ги е съхранявал на място, където е могъл да ги посещава често и по този начин да отлага поредното убийство по-дълго време.
	Карл Акселман така и не би бил разкрит, ако преди седем години не беше попаднал с джипа си във верижна катастрофа на моста Бей. Калифорнийската пътна полиция го беше заварила как слуша в колата си една от лентите с гласовете на момичетата. Касетката стоеше между записи на Карпентърс и Ленард Коен. Той очевидно я е слушал за удоволствие по пътя от работата за вкъщи. Декър предполагаше, че това също е своего рода трофей, който заедно с прибраните вещи на жертвите е позволявал на убиеца да преживява повторно убийствата и по този начин да не се поддава бързо на нуждата да убива отново, преди да се е наситил напълно на последната жертва.
	След арестуването на Акселман от ФБР бяха обискирали къщата му и бяха намерили дванайсетте кутии. Колегите на Декър трудно биха могли да намерят по-красноречиви доказателства, но въпреки всички заплахи и увещания Карл Акселман така и не издаде къде е скрил труповете.
	— Не се тревожете — беше отговарял с вледеняващата си усмивка, — труповете са си много добре. И така ще си останат.
	Дори след като го осъдиха на смърт, той не показа никакви угризения, нито изрази желание да разкрие подробности относно начина, по който момичетата са били умъртвени, или местонахождението на телата им. Поне на три пъти агенти от ФБР го бяха разпитвали по въпроса, но без никакъв успех.
	Когато жълтеникавите стени на затвора се появиха пред него, Декър си даваше сметка, че няма големи шансове. Но това можеше да е и последната възможност пред Бюрото. По някакъв начин Акселман беше успявал да избегне екзекуцията си вече седем години, като на няколко пъти с успех беше обжалвал или подавал молба за отлагане. Люк провери за всеки случай досието. Съдбовната дата беше насрочена за другия ден, четвъртък, 30 октомври. Вероятността, че убиецът пак ще успее да се измъкне, беше голяма.
	Декър паркира автомобила си в сектора за посетители и се зачуди как така Акселман е поискал среща с него. Навярно беше чел във вестниците за случая с Тайс. Това се беше случвало и преди, след всеки по-забележителен успех на психолозите. Декър свали сакото и вратовръзката си и нави ръкавите на ризата. Последното нещо, което му се искаше, бе да се представя за бяла якичка пред осъден на смърт масов убиец. Събра папките, сложи ги в куфарчето и ги заключи в багажника. След което си взе бележника, писалката и диктофона и се запъти към внушителната порта на затвора.


	Новите промени в режима по безопасност в затвора подсказваха, че личният състав е бил увеличен. Декър често беше идвал в миналото и познаваше по физиономия повечето от пазачите, на които остави пистолета си и показа значката на ФБР. Никой не го попита защо идва: просто прокараха металотърсача по дрехите му и го накараха да мине през рентгена. Един от пазачите, висок чернокож мъж с безупречно изгладена униформа на име Кларънс Пит, го придружи във вътрешната сграда по-скоро по навик, отколкото по необходимост. Декър знаеше къде точно да отиде. Беше поискал разпитът да се проведе в самостоятелното помещение, което открай време използваше за разговори с престъпници.
	— Гледахте ли мача, Декър? — попита Кларънс Пит, докато минаваха покрай аклиматизационния център, където приемаха осъдените на смърт, преди да ги преразпределят. Изглеждаше доста притеснен, все едно му се беше случило нещо крайно неприятно и несправедливо. — Четирийсет и деветките пак се изложиха.
	Декър се засмя. Като малък им беше запален поддръжник.
	— Какво очаквате? Кога за последен път сме печелили нещо?
	Пит поклати глава и се намръщи. Изглежда, че загубата го беше потиснала.
	— Човек винаги трябва да се надява — възрази той и потъна в мълчание.
	— Така си е — промърмори агентът и се огледа. Все още не бе успял да преодолее неприязънта си към затворите; щом посетеше някой от тях по работа, се изпълваше с мрачни чувства. Всеки американски затвор носеше една и съща типична и отблъскваща миризма: горчива смрад на дезинфектант, застоял въздух, пот и отчаяние. Сведе поглед и започна да изучава обувките си, докато стигнат северния сектор на затвора, където зеленият комин на газовата камера всеки ден изхвърляше своите зловонни пари в небето. Настроението на Декър се пооправи само при мисълта, че за последен път му се случва да посети осъден на смърт.
	Най-накрая стигнаха стаята за разпити и Кларънс Пит застана встрани от затворената стоманена врата.
	— Чака ви вътре заедно с адвоката си. Знаете какви са правилата. Ще стоя отвън, ако ви потрябвам.
	— Благодаря, Кларънс.
	Декър обмисли отново как да проведе разговора и на кои въпроси най-много да настоява за отговор. Пое си дълбоко дъх, увери се, че е спокоен, и отвори вратата.
	Малко неща можеха да го изненадат. Но гледката, която представляваше Карл Акселман, прикован с белезници за стоманената маса насред стаята, му подейства като шок: до такава степен, че забрави собствените си правила и си позволи да покаже реакциите си. Това, което още повече го смая, бе изненадата, която прочете и в очите на Акселман.
	За да си възвърне самообладанието, Декър веднага се обърна към адвоката, който се представи като Тад Розенблум. Пълен човек с ангелско лице и къдрава кестенява коса, леко прошарена на слепоочията.
	— Агент Декър, искам да ви стане съвършено ясно, че моят клиент се съгласи да разговаря с вас против моите указания. Датата на екзекуцията му е насрочена за утре и в момента молбата му за обжалване се намира у губернатора. Клиентът ми е в състояние на върховно нервно напрежение, което граничи с неадекватност. Ако преценя, че разговорът с вас може да усложни състоянието му, ще пренебрегна изискванията на господин Акселман и веднага ще сложа край на разпита. Разбрахте ли ме?
	Декър кимна. Не сметна за необходимо да обяснява на господин Розенблум, че клиентът му е поискал този разговор, а не обратното. Или че ако Декър прецени, че Акселман му губи времето, той би прекратил разпита.
	— Господин Розенблум, останах с впечатлението, че вашият клиент държи да разговаря с мен насаме.
	Адвокатът се навъси и устата му сякаш се изкриви от досада.
	— Ще чакам отвън.
	Декър вече се чувстваше по-спокоен и можеше да се обърне към Акселман. Опитваше се да не издава чувствата си. Акселман изобщо не приличаше на образа от снимката. Гъстата му, поддържана коса беше опадала и отдолу беше лъснало розовото му теме. Лицето му беше покрито с младежко акне. Личеше си, че отдавна не е спал както трябва. Очите му бяха кървясали, под тях се забелязваха дълбоки сенки. Но това, което най-силно въздействаше на Декър, беше начинът, по който убиецът го наблюдаваше. Акселман изглеждаше смаян, нещо повече — изпаднал в същинско богоговение; очите му го изучаваха, сякаш беше рядка антика, за която не можеше да повярва, че е оригинал.
	Декър седна срещу него.
	— Карл, казвам се Люк Декър. Ръководя отдела по човешко поведение към академията в Куантико, Вирджиния. Ти си пожелал да говориш с мен.
	Акселман не отговори и продължи да се взира в него. Розенблум беше прав; явно не беше адекватен. Със сигурност не приличаше на човека, за когото Декър беше чел толкова много. Очакваше да види отблъскващо студен човек, съвършено непроницаем за околните. Трябваше да се държи надменно и арогантно, да обещава, че най-сетне ще обясни къде е заровил жертвите си, и в последния момент да се изсмее в лицето на агента и да запази мълчание. Декър поне така предполагаше, че ще се развият нещата. Но този човек се оказваше пред нервен срив. Дали наближаващата екзекуция го беше довела до това състояние, или просто играеше поредната си пиеска, този път с още по-сложен и неразбираем сюжет? Ако беше така, добре се справяше.
	Декър се усмихна на убиеца, сякаш имаше пред себе си не престъпник, а пациент. Говореше му приятелски.
	— Карл, има ли нещо, което желаеш да ми кажеш? Нещо, за което искаш да говориш?
	За секунда му се стори, че Акселман се кани да му отговори. Осъденият се наведе напред и агентът инстинктивно го последва. Но Акселман само поклати глава и тихо простена. Изглежда, в душата му се разиграваше истинска битка.
	— Не мога да ти кажа — прошепна и отпусна глава върху ръцете си.
	Декър се намръщи. Не знаеше как да постъпи. Опитът му подсказваше, че осъденият вероятно си прави шега с него — навярно щеше да го направи на глупак, също както тримата агенти преди него; но в същото време беше очевидно, че престъпникът изживява тежки мигове, че физически и психически се чувства зле.
	— Защо не можеш да ми кажеш? — попита Декър.
	— Просто не мога — извика Акселман. — Мислех си, че ще мога. Но, по дяволите, ако е така. Не и очи в очи.
	Тялото му се разтрепери и той сякаш се канеше да скрие лице в шепите си, сякаш искаше да потъне вдън земя. Преди малко не можеше да свали поглед от лицето на Декър, сега не намираше сили да го погледне в очите.
	Агентът бавно се изправи. Беше виждал и преди масови убийци да имитират лудост, някои от тях се бяха справяли блестящо, но обикновено той ги разобличаваше. Това тук беше нещо различно.
	— Ако нямаш какво да ми кажеш — рече той с все същия невъзмутим, безгрижен тон, — може би е най-добре да си вървя.
	Акселман се изправи на свой ред и се опита да протегне ръце към него, но белезниците го спряха.
	— Не! — извика.
	— Тогава говори. Няма смисъл да стоя, ако ще мълчиш.
	— Не мога — изкрещя отново Акселман — толкова силно, че пазачът започна да отключва вратата. Затворникът се беше побъркал или поне много добре имитираше безумие. И в единия, и в другия случай Декър не съжаляваше, че адвокатът бърза да прекрати разговора им.
	Но инстинктът му подсказа да опита за последен път. Докато вървеше към вратата, видя, че отвън вече са натиснали бравата.
	— Аз си тръгвам, Карл — рече. — Просто ми обясни едно нещо. Защо не можеш нищо да ми кажеш? Какъв е проблемът?
	Акселман се отпусна безпомощно на стола си. Промърмори нещо толкова невероятно, че Декър реши, че му се е счуло.
	Агентът се закова на място и се извърна към убиеца.
	— Какво?! Какво каза?
	Акселман стоеше застинал като статуя. Раменете му се бяха привели, а главата му бе клюмнала. От носа му се отделиха капчици пот и паднаха на масата. Зад гърба на Декър вратата вече се отваряше, но агентът сграбчи дръжката на бравата и притисна вратата с цялата си тежест.
	Тогава Акселман повтори думите си.
	Бяха само четири, при това едва-едва промълвени. Но на Декър му се стори, че някой ги е изкрещял в ухото му:
	— Аз съм баща ти.


>>	4.

@@	„Вайро Вектър Солушънс“,
@@	Пало Алто, Калифорния.
@@	Същия ден, 15 ч. и 37 мин.

	Доктор Алис Принс беше притеснена повече от обикновено. Намести очилата си и отхвърли кичур коса от лицето си. Беше си закопчала престилката накриво и отдалеч изглеждаше като изгърбена. Докато вървеше из просторното фоайе на сградата и кимаше на множеството служители, неколцина се спряха да й кажат за престилката. Сториха го с любезна усмивка. Тя поблагодари на всички с едно бегло „мерси“ и продължи нататък, без да оправи дрехите си. Имаше да мисли за по-важни неща. Проектът, над който беше работила толкова време, най-после щеше да даде резултат. И тъй като теорията всеки момент щеше да се превърне в практика, пред нея изведнъж изникнаха всички малки неточности, които можеха да провалят експеримента. Но това, което най-много я вълнуваше, бе да си спомни кога се очаква Карл Акселман да бъде екзекутиран.
	Алис Принс беше на петдесет и една години и беше основала „Вайро Вектър Солушънс“ през 1987 г., два дни преди да навърши трийсет. Двайсет и една години по-късно творението й представляваше третата по големина компания за биотехнологии в света и със сигурност най-влиятелната по Западното крайбрежие. Централният офис се намираше на юг от Пало Алто, между Сан Франсиско и Сан Хосе. Компанията непрекъснато се разширяваше и комплексът включваше огромната кръгла и изцяло остъклена централна сграда, три отделни производствени халета, стотина метра дълги, площадка за хеликоптери, спортен комплекс и паркинг. По краищата се намираха ботаническата градина и клубът за голф и езда „Белвю“. Цялото това пространство беше оградено с телена ограда, по която бяха окачени фотоклетки и аларми. Централната сграда беше проектирана от известния британски архитект и технолог сър Саймън Канинг. Напомняше на летяща чиния — особено през нощта, когато стъклата се осветяваха отвътре. Но всички във „Вайро Вектър“ я наричаха „айсберга“, защото видимата част от сградата, където се помещаваха търговските служби, административните отдели и суперкомпютърът „ТИТАНИЯ“, бяха само част от общата разгъната площ. Основната част от сградата се намираше под земята, където се помещаваха многото лаборатории и хранилищата.
	Доктор Алис Принс се беше насочила тъкмо към подземните лаборатории. Влезе в една от трите врати в края на фоайето, продължи по дълъг коридор, подминавайки бялата врата с надпис „ТИТАНИЯ — ЗАБРАНЕНО ЗА ВЪНШНИ ЛИЦА“. Температурата в коридора беше осезаемо по-ниска: вътре, в Хладилната стая се пазеше мощният биокомпютър „ТИТАНИЯ“, който работеше на протеинова основа. „ТИТАНИЯ“ всъщност беше акроним от Total Information Technology and Neural Intelligence Analogue: Пълен аналог на информационна технология и естествен интелект — изкуствен мозък, който контролираше и координираше сградите в комплекса и повечето от дейностите, които „Вайро Вектър“ извършваше: от събирането на данни и тяхната преработка до производствените графици, надзора на проектите, изплащането на заплатите и охраната.
	В края на коридора Алис се спря пред жълта врата, на която стоеше голям знак „Опасно за живота“. Жената сложи длан върху сензора и компютърът, който разпознаваше ДНК-структурата й, й осигури пълен достъп до всички кътчета на лабораторния комплекс. Отвъд вратата имаше тясно помещение с компютър и принтер. Две лаборантки, облечени в престилки, я поздравиха и Алис им се усмихна. От малкото преддверие се минаваше през още една врата, на която „ТИТАНИЯ“ повторно поиска идентификация. Оттатък беше помещението с личните шкафчета за служителите и душовете. Алис се съблече, взе си душ, облече се в зелени хирургически дрехи и си сложи предпазни очила. Качи се на един от двата асансьора, на които също стояха знаци: „Опасно за живота“.
	В асансьорната кабина имаше само един бутон. Щом го натисна, вратите се затвориха и кабината се спусна със зашеметяваща скорост петнайсет метра под земята — в главния комплекс. Вратите се отвориха и Алис се озова под ултравиолетовите лъчи, които покриваха цялата площ на изолиращия коридор. Заради тях носеше очилата. Ултравиолетовите лъчи трябваше да унищожат всякакви вируси, внесени отвън. В края на коридора беше входното пространство, откъдето се проникваше в подземната система от пет концентрични кръга, представляващи биологично изолирания лабораторен комплекс на „Вайро Вектър“.
	Сградата беше построена според федералните стандарти и можеше да издържи на земетресение или на пряк удар от всяко познато бойно оръжие. Това беше не толкова, за да се защитят работещите в нея, колкото да не се позволи нещо да се изнесе навън. Концентричните кръгове бяха по руски план. Всеки от тях беше обграден с херметично затворени стъклени стени. Колкото повече се приближаваше човек към центъра, толкова по-ниско ставаше въздушното налягане, така че в случай на пропукване на някоя от стъклените прегради въздухът да се изсмуче навътре, а не навън.
	Всеки кръг представляваше своеобразно копие на кръговете от вирусовия ад. Вирусите от първо ниво, като например грипните, се складираха и изследваха в най-външния кръг. Вирусите от второ и трето ниво, включително HIV и различните хепатити, се разполагаха в следващите два кръга и за да се работи с тях, се изискваха по-сигурни предпазващи облекла и ваксини. Вирусите от четвърто ниво, така наречените горещи агенти като ебола и марбург, с близо деветдесет на сто смъртност при заболяване, се складираха в предпоследното отделение и за работа с тях се изискваха пълноценни биологични костюми. В няколкото институции, получили разрешение да поддържат количества от тези силно заразни вещества, включително Изследователския център за инфекциозни заболявания към армията на Съединените щати във Форт Детрик, Мериленд или Центъра за контрол на болестите в Атланта, по-опасна зона от лабораторията четвърто ниво — така наречената „Гореща зона“ — нямаше.
	Но във „Вайро Вектър“ имаше още едно, още по-високо ниво на опасност. Центърът на кръга представляваше пето лабораторно пространство. Срещу Алис се отваряше херметическа врата. На стъклото пишеше с двайсет и пет сантиметрови червени букви: „Биологична безопасност, Първо ниво“. Алис положи длан върху ДНК-сензора и премина нататък, щом вратата се отвори. Докато вървеше по остъкления коридор, от двете й страни се виждаше разнообразната апаратура, с която действаха в първо ниво. В помещенията имаше живот, но вирусолозите с белите престилки не бяха много. По-голямата част от работата с вирусите беше автоматизирана. В един ъгъл, вдясно от нея се намираха огромните стоманени хладилници, в които се съхраняваше сбирката на „Вайро Вектър“ от бактериофаги. Алис Принс се гордееше със своята колекция.
	„Вайро Вектър“ притежаваше най-богатата селекция от фаги, познати на човек. Тези подобия на вируси се хранеха с бактерии като Mycobacterium, Staphylococcus и Enterococcus. Всеки бактериофаг си имаше любима бактерия, хранеше се само от нея и мутираше заедно с нея, така че бактерията никога не би могла да стане устойчива, както иначе реагираше на антибиотиците. В средата на деветдесетте, когато бактериофагичните технологии бяха подложени на съмнение от големите фармацевтични компании, опитващи се да продават своите изключително неефективни антибиотици, Алис Принс беше открила своя златен шанс.
	Компанията й си купи достъп до голямата сбирка бактериофаги в Тбилиския институт в Грузия, събирана по време на съветската централна власт. От „Вайро Вектър“ дублираха и обогатиха колекцията и сега разполагаха с фаги, способни да убият повечето бактерии. От 2000 година нататък много западни болници, нападнати от неподатливи на антибиотици бацили, като устойчивия на метицилин Staphylococcus aureus или устойчивия на ванкомицин Enterococcus, прилагаха продуктите на компанията, за да стерилизират своите хранилища и операционни зали. В момента летищата и много морски и железопътни гари използваха бактериофагичните пречистватели на въздуха на „Вайро Вектър“ като своеобразна вирусна митница, за да ограничат риска пътниците да пренасят зарази от единия край на света до другия. Производството на бактериофаги се оказа най-печелившото перо на „Вайро Вектър“, което спомогна за разрастването на компанията.
	Алис мина през запечатаните врати за отделения Второ и Трето. Лабораториите в тях бяха по-малки и персоналът работеше с предпазни маски. На края на трето ниво тя се озова в зоната за обеззаразяване и подготовка. Вътре имаше душове, действащи на химически принцип, механични теляци и още един ред лични шкафчета. Алис отиде до своето шкафче и извади синия биоизолационен костюм. На гърба му беше изписано името й: „Алис Принс“. След като го провери да не се е повредил, Алис го навлече и се запъти към четвърто ниво на биобезопасност. Застана неподвижно пред скенера, който трябваше да установи самоличността й по ретината на окото й, и след това се озова в буферната стая. Трябваше да се затвори първата врата, за да се отвори втората. Нататък следваше остъклен коридор, който опасваше цялата зона. Намираше се в горещата сърцевина на лабораторния комплекс. Вдясно беше вратата за лабораториите в четвърто ниво, през прозорците се забелязваха няколко изследователи, облечени в костюми като нейния. Вляво имаше врата на асансьор: той водеше две нива по-надолу, където се намираха изключително добре обзаведената болница и моргата. Двете рядко се използваха, но сигурността изискваше тяхното поддържане.
	Доктор Принс се насочи към самия център на комплекса — вратата, на която пишеше „Биологична безопасност, Пето ниво“. За последен път изчака апаратът да провери самоличността й, преди да бъде допусната и през последната врата. Намираше се в отдела, който повечето изследователи в компанията на шега наричаха „Утробата“.
	Утробата представляваше едно от най-опасните места на земята. Лъскави апарати стояха по безупречно изчистените работни маси, а в единия ъгъл се намираше високият метър и осемдесет геноскоп — черен, напомнящ на голям лебед инструмент, който можеше да декодира цялата генетична информация на жив организъм по една-единствена негова клетка. Помещението изглеждаше съвсем безобидно: матови бели плочки по пода, блестящи маси, хладилници, стени от дебело стъкло. Но макар чистотата и прескъпите апаратури да вдъхваха спокойствие, тук не властваше човекът, а вирусът. Едно случайно пробождане с игла през костюма можеше да доведе до кратък престой в болницата на ниво номер четири, а после до окончателно пренасяне в моргата на долния етаж.
	И все пак, щом се озова в Утробата и пневматичната врата се затвори зад гърба й, Принс се почувства по-сигурна, отколкото където и да е във външния свят. Обикновено водеше със себе си асистент, но днес искаше да се усамоти, затова беше отпратила всички. Мястото се третираше като пето ниво на биологична безопасност, защото тук природата не само се изучаваше, но и се променяше. А когато човек си играе с Господ, винаги съществува възможност да създаде нещо още по-смъртоносно.
	В Утробата Принс и нейните колеги се занимаваха с генно инженерство на съществуващи вируси и със създаването на нови. Вирусите представляват най-общо капсули генетичен материал, обвити в протеин, които съществуват единствено с цел да си намерят носител, в който да се репродуцират. Когато вирусът попадне на носител с рецепторни клетки, той влиза в една от тези клетки и подобно на кукувица, която завзема чуждо гнездо, узурпира съществуващия генетичен код и го замества със своя. След като клетката, съдържаща новата ДНК на вируса, започне да се дели, вирусът се размножава. По този начин той се разпространява из цялото тяло.
	Това качество на вируса го превърна в идеално средство за прилагане на генна терапия — технологията за внедряване на модифицирани гени в увредените клетки на пациента. Променяйки генетичния материал на самия вирус, Принс и екипът й бяха в състояние да го направят напълно безопасен. След това включваха новата терапевтична ДНК във вируса и създаваха нужния вектор, който да насочи вируса към болната туморна клетка и да репрограмира увредените гени. Създаването на вирусни вектори беше една от основните дейности на „Вайро Вектър“. Алис Принс създаде своята компания, като се специализира в превръщането на смъртоносни вируси в генетично прекроени „вълшебни куршуми“, които донесоха някои от най-забележителните постижения на съвременната медицина. Посредством вирусните вектори Принс можеше да променя човешките гени, коригирайки генетичното наследство, което пациентът е получил при самото си раждане.
	„Вайро Вектър“ бяха достигнали големия успех, съсредоточавайки своите търсения върху вирусната ДНК. Те рядко конструираха терапевтични човешки гени, а само вирусния вектор, който трябваше да ги насочи и отнесе където трябва у пациента. Принс и нейният екип знаеха за вирусите повече, отколкото в която и да е друга организация на земята. Дори от ЦКБ в Атланта или Изследователския център често се консултираха с тях, а специалисти от трите институции редовно се прехвърляха на разменни начала от едното място в другото за ускорена специализация.
	Алис Принс намираше нужното спокойствие само в този храм на познанието, далеч от стреса и тревогите на външния свят. Когато наблюдаваше някой смъртоносен вирус под електронния микроскоп и се изгубваше в безконечната красота на неговата верига, тя почти забравяше за загубата на дъщеричката си — десетгодишната Либи — и на съпруга си, който подло я беше изоставил. Докато се наслаждаваше на стъклената банка с вируси, се чувстваше сигурна и уверена в силите си, видът на всяка една ампула й действаше като вълшебен балсам.
	Ампулите в хладилника пред нея бяха подредени върху специални поставки. Всяка от тях носеше малък бял, напечатан на принтер етикет с линеен код от едната страна. На една ампула пишеше Ebola Filovirus (V.3), на друга — HIV Retrovirus Hybrid, на трета — Adenovirus 5 — Геннотерапевтичен вектор за сърповидноклетъчна анемия.
	В дъното на хладилника на отделен черен рафт стояха двайсет по-малки тумбести ампули. На всяка от тях имаше етикет с одобрен от Пентагона код. Всички съдържаха вирусни вектори, създадени да противодействат на биологични оръжия. Биощит номер седем имунизираше срещу антракс, а биощит номер тринайсет — срещу повечето известни реовирусни патогени. „Вайро Вектър“ продаваше подобни ваксини на повечето велики сили — свои и чужди. Класифицирани като лекарства, те можеха да заобиколят и най-строгите санкции.
	Да прокара ръкавицата си по някоя от ампулите за Алис Принс беше доказателство за неограничените възможности. Тук, в Утробата, тя можеше коренно да променя света: от злото можеше да създаде добро, от хаоса на случайността, който цареше навън, можеше да изкове истинския ред.
	С въздишка насочи вниманието си към належащата работа. Отиде при малкия черен сейф в ъгъла до геноскопа. На вратичката с големи червени букви беше изписано: LENICA 101. Алис се наведе, набра кода на електронната клавиатура и вратичката се отвори. Сейфът също представляваше хладилник, в който на една поставка бяха подредени пет ампули, всяка с големината на пура. Две от тях бяха от червено стъкло, другите три — от зелено. На червените пишеше „Вектор «Съвест» (V. 1.0.)“ и „Вектор «Съвест» (V. 1.9.)“. На трите червени ампули стояха легендите: „Престъпност Нула (Първа фаза — тест върху теломери)“, „Престъпност Нула (Втора фаза — прилагане под наблюдение)“ и „Престъпност Нула (Трета фаза)“.
	Алис положи поставката на работната маса в съседство до един от трите компютъра и завъртя червените ампули, така че да се покажат линейните им кодове. Взе ръчния скенер, който стоеше до монитора, и провери кодовете на двата вектора „Съвест“. Погледът й бе прикован в монитора в очакване да се появят разликите между двата вектора. Натисна командата, за да си извади копие на хартия от принтера, поставен на пода. Разликите между версиите 1.0 и 1.9 бяха незначителни, във всеки случай достатъчно малки, за да не разтревожат Комисията за контрол на храните и лекарствата. Надяваше се единствено Кати Кер да не се противопостави.
	След това се зае със зелените ампули. Те бяха дори по-важни от векторите на проект „Съвест“. Кати Кер нищо не знаеше за съществуването им. Най-напред Алис сканира „Престъпност Нула (Първа фаза)“. На компютъра се появи съдържанието на проекта. Излязоха и шест имена на хора, над които стоеше напечатана графата „Сан Куентин“. До петимата по-млади мъже имаше изписани и дати — всичките различни — плюс номера на досието, отнасящо се до резултатите от извършената аутопсия. В най-дясната колонка на таблицата срещу всяко от имената имаше отметка. Досега всички се бяха вместили в предвидените от „ТИТАНИЯ“ срокове. Само последното име оставаше без дата и без отметка — това на Карл Акселман.
	Алис Принс си пое дълбоко дъх. От датата в най-лявата графа се разбираше, че времето на Акселман изтича съвсем скоро. „ТИТАНИЯ“ вече беше отнесла материалите за втората фаза на проекта в Ирак, където трябваше да се посрещне надвисващата криза. Разбира се, при условие че първа фаза приключеше успешно. Не можеха да пристъпят към третата, ако първата или втората се окажеха неуспешни. И сякаш за да засили притесненията й, дойде и обаждането от сиропиталището в Картамена. Може би тревогата беше излишна, пък и всеки момент щяха да се разберат подробности, но случаят беше достатъчно сериозен, за да я стресне. Проект „Съвест“ сам по себе си беше труден за изпълнение. Може би с „Престъпност Нула“ отиваха твърде далеч, прекрачваха прага на разумния риск, каквото и да ги убеждаваше Мадлин Нейлър.
	Внезапно писукане я накара да застине от ужас. Алис инстинктивно посегна да провери костюма си. Но след секунда си даде сметка, че е само сигнал за отваряне на вратата. Отдъхна си и за сетен път си обеща да промени тона на входния звънец — твърде много приличаше на алармата на биозащитните костюми. Чу се как пневматичните врати се отварят и затварят. Тя изрично беше напомнила на най-висшите си сътрудници — онези, които имаха осигурен „сребърен“ достъп до Утробата, че желае един час да работи сама.
	С раздразнение изключи компютъра и се пресегна към поставката с цветните ампули. Преди да е успяла да ги прибере в Утробата се вмъкна нечий син силует. Алис се обърна да види кой е и срещна радостната усмивка на Кати Кер през стъклото на костюма. Кер хвърли бърз поглед на поставката, преди тя да я скрие с тяло.
	— Алис, току-що научих новината. Не е ли страхотно? — възкликна новодошлата. Алис се усмихна, но нищо не отговори, сякаш не се беше случило кой знае какво. — От комисията са одобрили всички тестове по безопасност за Девета версия. Най-после можем да започнем с тестовете върху престъпници. Не е ли велик момент?
	Алис Принс кимна.
	— Да, да, велик — съгласи се и се обърна, за да прибере поставката в сейфа. Последният човек, който трябваше да види ампулите, беше Кати Кер. Ядосваше се, че е пропуснала да спомене изрично Кер в забраната да влиза в лабораторията. Кати имаше сребърен достъп, но основното й работно място беше университетът Станфорд. — Виж, Кати, сега съм малко заета. Пък и имах намерение да поработя сама.
	Усмивката на Кати угасна. Почувства се неловко.
	— О, извинявай, Алис, не ми мина през ума.
	Алис затвори сейфа, изчака да чуе изщракването на резетата и отново се обърна към нея.
	— Няма нищо. Новините наистина са добри. Мадлин Нейлър пристига утре. Тогава и ще отпразнуваме. Става ли?
	Кати я изгледа с недоумение. Не разбираше защо не е развълнувана.
	— Добре, Алис, така да бъде. Ще се видим утре — рече в отговор и си тръгна.
	Щом вратата се затвори след нея, прозвуча вътрешният телефон.
	— Доктор Принс, директор Нейлър ви търси — обади се нечий глас от говорителя при вратата. — Прехвърлил съм я на обезопасена линия.
	— Благодаря — отвърна тя.
	— Алис, там ли си? Можем ли да говорим? — прогърмя гласът на началника на ФБР. Тя си представи Мадлин Нейлър в кабинета й на петия етаж в Хувър Билдинг във Вашингтон. Пръстите й с изряден маникюр навярно барабаняха по бюрото. На Алис все още й беше забавно, щом си помислеше как кльощавото дванайсетгодишно момиченце с бяла коса и черни очи, което беше познавала навремето в училище, сега управлява най-могъщата силова институция в света.
	— Да, сама съм, Мадлин. Не си се отказала да дойдеш, надявам се?
	— Разбира се, че не.
	— Получи ли съобщението ми по електронната поща? От комисията са одобрили проект „Съвест“.
	— Крайно време беше. Памела започваше да се притеснява, нали знаеш? Тази вечер има публичен диспут по телевизията и иска до петък да е готово официалното й изявление по повод началото на проекта. И все пак по-добре късно, отколкото никога.
	До петък оставаха само два дни. След по-малко от четирийсет и осем часа първият етап от общата им стратегия щеше да стане публично достояние. Оставаше време само колкото американските гласоподаватели и медии да се развълнуват от събитието, но не и от Републиканската партия да успеят да реагират преди изборите следващия вторник.
	— И все пак още се тревожа за „Престъпност Нула“ — призна си Алис. — Ваксината Биощит беше изпратена в Ирак по-рано заради изострящата се обстановка, но имаме един възможен проблем в сиропиталището, а експериментът в „Сан Куентин“ още не е приключил докрай. Може би…
	— Стига си се тревожила, Алис. Затова ти се обаждам. И аз получих новини.
	— Какви?
	— От „Сан Куентин“. Всичко е станало точно както „ТИТАНИЯ“ го беше предвидила. — Гласът на Мадлин омекна. — Бъди спокойна. „Картамена“ ще се окаже фалшива тревога. Одобрението на ККХЛ за „Съвест“ беше голямото препятствие. Всичко е наред. Сега трябва да вървя на заседание, но до няколко часа ще съм свободна.
	— Доскоро — рече Алис и говорителят замлъкна. Може би Мадлин беше права; обикновено така излизаше. Да получат одобрението на комисията за започване на втората фаза от проект „Съвест“ беше от жизнена важност; така Памела Вайс можеше спокойно да го обяви като част от предизборната си програма. Изглеждаше, че проектът е от огромно значение за спечелването на самите избори, като се имаха предвид социологическите проучвания, даващи голямо предимство на републиканците. Но колкото до самото разрешение да се захванат с реални тестове, това беше само за пред хората. Алис Принс и Мадлин Нейлър вече осем години бяха пробвали генната терапия за промяна на човешкото поведение върху нищо неподозиращи затворници.


>>	5.

@@	Сиропиталище за малки момчета „Картамена“,
@@	Мексико Сити.
@@	Същия ден. 17 ч. и 23 мин.

	Доктор Виктория Валдес погледна момчето на кушетката и въздъхна. Фернандо беше само на тринайсет години и беше сред любимците й. Беше смел и нахакан, слабичък, с големи черни очи, играеше футбол и умееше да я разсмива. Беше твърде малък, за да получи мозъчен кръвоизлив. Лекарката се огледа из малката, безупречно чиста клиника, пристроена към сиропиталището. Смъртта на момчето беше особено болезнена, защото тук децата по принцип рядко умираха.
	Сиропиталището за момчета „Картамена“, трийсет километра на юг от Мексико Сити, беше добре поддържано. Голям дял от разходите, както и цялата медицинска поддръжка бяха осигурени от малко известен американски благотворителен фонд, наречен „Ново начало“. Вече девет години фондът осигуряваше финансова издръжка за пансиона с едно-единствено условие — да не се дава гласност кои са спомоществователите. Валдес знаеше, че „Ново начало“ е прикритие за калифорнийската компания „Вайро Вектър Солушънс“, но ако една голяма компания иска да помогне на децата, без да си присвоява заслугата за това, коя беше тя, че да възразява.
	Великата Алис Принс лично посещаваше от време на време пансиона и сама избираше някои от момчетата за по-специални грижи. Ако децата се сблъскваха с по-сериозни проблеми — такива каквито доктор Валдес не беше в състояние да разреши, Алис Принс и нейната компания винаги изнамираха подходящи специалисти. Валдес беше на мнение, че тя и сиропиталището имат за какво да са благодарни. Момчетата тук се радваха на грижи, каквито техните връстници нямаше да намерят в никоя друга известна на нея институция. През последните девет години Валдес знаеше само за седем смъртни случая, което беше уникално постижение тук, в Мексико, а и седемте случая бяха внезапни и необясними подобно на смъртта на Фернандо. Напоследък беше започнала да му пада косата, но това може би се дължеше на недостиг на витамини, а акнето по лицето му беше нормално за тази възраст. Когато си лягаше миналата нощ, той се чувстваше добре, но ето, че днес беше мъртъв.
	Колкото да спази процедурата, Валдес веднага се обади на „Ново начало“: оттам държаха да ги уведомява за всеки смъртен случай. Най-накрая я свързаха лично с доктор Алис Принс. Виктория й съобщи, че момчето е умряло, вероятно от мозъчен кръвоизлив. В началото наглед искрената загриженост на доктор Принс почти я трогна, но в крайна сметка беше изненадващо, че й зададе един-единствен въпрос: дали Фернандо е бил достигнал пубертета?
	Виктория можеше и сама да се досети за отговора, но все пак обеща да провери и остави слушалката. В пансиона се грижеха само за малки момчета, ненавлезли в пубертета. Щом пораснеха, ги пращаха в други заведения или им намираха работа. Правилата бяха стриктни и „Ново начало“ настояваше да се спазват, но все пак Виктория възприе въпроса на доктор Принс за доста необичаен. Момчето вече бе мъртво. Какво значение имаше дали и занапред би могло да живее в сиропиталището?
	Тя погледна голото тяло на детето и отново поклати глава. Върна се при стената, хвана слушалката на телефона и набра номера, който доктор Принс й беше оставила.
	— Да — отговори лекарката в отговор на въпроса на американката. — Съвсем отскоро.
	Валдес се намръщи, щом чу въздишката на облекчение отсреща. Подобна реакция й се струваше неуместна.


@@	Марина Дистрикт, Сан Франсиско,
@@	Калифорния.
@@	Същия ден, 6 ч. и 47 мин.

	Щом паркира пред къщата във викториански стил на дядо си, Люк Декър вече се чувстваше по-спокоен. Беше прекарал последните няколко часа в безцелно шофиране из улиците на града. За малко да се обади на един от старите си приятели от Бъркли — журналист на име Ханк Бучър, който живееше в Саусалито, — само и само да се разтуши.
	Още беше бесен на Акселман. Каква игричка си играеше този човек, по дяволите? Декър се беше опитал да го притисне, но осъденият закрещя повторно и замръзна неподвижен на едно място, все едно искаше да се скрие като щраус. Розенблум трябваше да прекрати разговора.
	Очевидно това не можеше да е истина. Акселман или се беше побъркал, или си играеше на глупави психологически игрички. Убиваше времето, преди да дойде неговото време да бъде убит. Но колкото и да пропъждаше всякакви мисли, че би могло да е истина, самото изричане на тези няколко думи беше раздвижило нещо дълбоко скрито в душата му.
	Преди осемнайсет месеца, когато майка му почина, той работеше едновременно по шест доста мрачни случая. Намираше се в Бъфало, щата Ню Йорк, когато дядо му, Мати Райман, му позвъни, за да му съобщи. Изглежда, майка му беше починала почти внезапно, но последните й думи били: „Искам да видя сина си, преди да умра.“ Едва на другия ден, когато погали студеното й лице в моргата, той си даде сметка колко е закъснял. Декър беше толкова зает, че не беше намерил време да я види цели девет месеца. Съвестта не му даваше покой, все едно носеше на гърба си напоена със студена пот риза. Дядо му, иначе мил човек, също го беше укорил:
	— Какво става с теб, Люк? Майка ти имаше нужда от теб, а ти дори не дойде да я видиш. Сякаш предпочиташ да прекарваш времето си в лов на убийци.
	Дядо му веднага се беше извинил, но думите му бяха разстроили Люк. Мисълта, че психологическите игри, които води с извратените убийци, може би го забавляват, ужасяваше Декър. Не желаеше да мисли за това, но дали не изпитваше такъв интерес към злото у другите, защото го усещаше у себе си? Заедно с преумората и чувството за вина пред майка му тази мисъл го доведе до нервен срив. Въпросният нервен срив беше официално регистриран и той проведе голям брой — по-голям от обичайното — сеанси с любезната доктор Сара Куърк в „Светилището“. Дотогава Декър винаги бе вярвал, че между неговото собствено съзнание и болните мозъци на хората, които представлява, съществува висока огнена преграда, че злото, което преследваше, по необходимост стои далеч от самия него.
	Когато беше по-млад, беше разговарял с майка си за притегателната сила, която упражняваше върху него тъмната страна на човешката душа. Но тя го беше успокоила, беше го уверила, че е напълно нормален, че баща му е бил същият като него. Затова капитан Ричард Декър бил такъв добър следовател, обясняваше майка му. Той знаел какви въпроси да задава на враговете, защото можел да разсъждава като тях.
	Ами ако Ричард Декър не му е бил баща? Ако е наследил способността си да прониква в мрачните дълбини на чуждото съзнание от някой по-зловещ източник?
	Колкото и да се опитваше да не мисли за тях, подобни подозрения оставаха. Декър продължаваше да размишлява за Уейн Тайс и неговото родословно дърво, спомняше си как се беше смял на теорията на Кати за унаследяването на злото.
	Излезе от колата и се приближи към дома на дядо си. Чудеше се дали не е трябвало да се обади предварително на Мати, но дядо му винаги се радваше да го види. Изглеждаше очарован от самата мисъл, че внукът му се е сетил да се отбие, че дори след смъртта на майка си той продължава да гледа на дядовата къща като на свой дом, вместо да се обажда предварително като на хотел с резервации. Преди да стигне до входната врата, Декър дочу от горния етаж своя любима мелодия. Дядо му сега стоеше в музикалната стая, прикрепяше цигулката си на рамо и с дебелите мазоли по пръстите си редеше арпеж след арпеж. Беше отворил широко прозорците, сякаш канеше морският бриз да дойде да послуша изпълнението му.
	Външната врата рядко беше заключена. Декър се озова в просторното антре. Рода, икономката, която живееше в къщата и се грижеше за Мати, го поздрави от своята стаичка. Беше едра жена с широка усмивка и живееш с Мати от деня, в който жена му почина преди дванайсет години.
	— Люк, каква изненада — притича да го прегърне жената. — Той е горе — прошепна и съучастнически му намигна. — Хайде, дай си нещата.
	— Благодаря, Рода, радвам се да те видя. — Подаде й старата си пътна чанта и се запъти към горния етаж. Махагоновият парапет току-що беше лъснат и ароматът на лак върна Декър в детството му. Майка му, баба му и дядо му го бяха отгледали в тази къща. Беше прекарал в нея половината си живот и колкото пъти прекрачеше прага, се чувстваше така, сякаш се връща у дома. На втория етаж се намираше просторната стая за музика. В единия край стоеше пиано, на него зееше отворен калъф на цигулка. Олющеният саксофон на Люк беше облегнат на висока библиотека, претрупана с касетки, компактдискове и антикварни грамофонни плочи.
	На пианото имаше няколко снимки на дядо му, до тях беше старият метроном. Повечето от снимките бяха правени в Дейвис Хол, където въпреки предложенията на най-добрите оркестри в света той беше свирил по-голямата част от успешната си кариера заедно със Симфоничния оркестър на Сан Франсиско. На други снимки Мати свиреше в лондонската „Ройъл Албърт Хол“ заедно с Йехуди Менухин. Там беше, разбира се, и знаменитият кадър, на който се прегръща на сцената на „Карнеги Хол“ с Исак Щерн. Встрани от останалите, някак самотно стоеше и снимката на висок рус мъж и дребничка чернокоса жена: Ричард и Рейчъл Декър, родителите на Люк. Мъжът носеше морска униформа и късо подстригана коса — точно като Декър.
	Както Люк очакваше, дядо му беше застанал пред широкия прозорец и свиреше на кучето Брутус, легнало в краката му. Мати Райман беше доста прегърбен, направо се беше смалил, по темето му бяха останали само тук-таме няколко косъмчета и все пак свиреше, все едно животът му зависеше от това. Навремето така си е и било.
	Мати беше прекарал ранните си юношески години по време на Втората световна война в концлагера в Бухенвалд, където повечето му роднини бяха свършили в газовите камери. Бил е ослепен от нацистките лекари в лагерната експериментална болница, които инжектирали синя боя в кафявите му ириси, за да го превърнат от евреин в ариец. Това, което го спасило изобщо, била изключителната му дарба. Съпругата на коменданта, фрау Илзе Кох държала да има талантлив цигулар, който да забавлява гостите й в семейната вила насред лагера. Фактът, че Мати бил още юноша, само увеличавал интереса към него.
	— Здрасти, дядо. — Декър влезе в стаята и отиде да го прегърне. Щом обгърна крехките му рамене, си спомни възрастта му — през декември Мати навършваше осемдесет и една години.
	Музиката спря, затова пък избухна гръмкият смях на стареца, който обърна невиждащите си яркосини очи към Декър и широко се усмихна.
	— Здрасти, Люк. — Внимателно остави скъпоценната си цигулка на пианото. — Брутус, я виж кой е тук — подвикна той на кучето и на свой ред прегърна Декър. Люк усети топъл и влажен език да го ближе по дланта. Брутус се изправи на два крака и с шумен лай поздрави новодошлия.
	— Ела, Люк, седни при мен — покани го дядо му на близкото канапе. — Колко време ще останеш този път?
	Декър долови радостта в гласа на дядо си и се почувства виновен, че ще го разочарова.
	— Само за тази вечер, утре трябва да отида в Куантико. Но съм решил да се прибера тук за постоянно.
	— Наистина ли? — попита старецът с тон, който издаваше, че и преди е чувал подобни обещания. — Да не би да им е писнало от теб във Вирджиния?
	— Не, смятам да напусна Бюрото.
	Декър обясни за предложението от Бъркли и как искал да се прибере в Сан Франсиско, за да подреди живота си.
	— Е, на мен това ми изглежда един много добър план. Пък и точно навреме. — Мати се усмихваше доволно. Наистина беше изненадан. — Можеш да останеш и тук. В крайна сметка това е твоят дом.
	Декър се усмихна. Изведнъж му се прииска да го попита има ли нещо вярно в твърденията на Акселман, искаше му се да чуе дядо си да се смее на тези налудничави лъжи. Но преди да е изрекъл каквото и да е, някой позвъни на вратата.
	Очите на Мати грейнаха.
	— Това трябва да е Джоуи. Идва да му дам някой урок по цигулка. Че какво, ще посвирим и тримата, нали, Люк?
	— Джоуи Барзини? — изсумтя Декър. — О, хайде, дядо, да не ми кажеш, че още общуваш с тоя криминален тип? — Той искаше да поговори с дядо си за Акселман, а вместо това щеше да присъства на урок по музика, при това на мафиот, за когото се смяташе, че стои начело на най-могъщата фамилия по Западното крайбрежие. Много неща знаеше за Барзини. Семейният бизнес — агенция за недвижими имоти, при това с огромен оборот — беше абсолютно законен и беше като трън в очите на полицията. Освен това през последното десетилетие Барзини неизменно даряваше по един милион долара годишно на симфоничния оркестър. И все пак всички по-знатни фигури в града бяха единодушни, че той не е изоставил непочтените си занимания.
	Но Мати не се интересуваше от мнението им. През последните няколко години шейсетгодишният мафиот и осемдесетгодишният цигулар се бяха сближили. Може би това беше истинската причина Мати спокойно да живее на отключено и да стои по цял ден на прозореца? Никой не би посегнал на дома на приятел на Джоуи Барзини.
	— Защо се виждаш още с него, дядо? И защо го каниш вкъщи? Не ми харесва, че общуваш с крадци.
	Мати се навъси.
	— Защото ми е приятел и защото той държи да ме посещава. А това, че е от престъпно семейство, не означава, че е крадец.
	Декър нямаше какво да му отговори.
	— Мати, как си? — извика плътен глас от стълбите.
	— Добре съм, Джоуи, качвай се.
	Декър поклати глава.
	— Това да ти е за урок, дядо — посочи той с пръст. — Отивам да пийна едно.
	— Люк, не си тръгвай.
	Той сложи ръка на рамото му.
	— Дядо, дойдох да видя теб, не Джоуи Барзини. Не се тревожи, ще се прибера по-късно. — Декър не можеше да каже, че се сърди на дядо си заради Барзини. Не се сърдеше дори, че не му остана време да поговори за Акселман. В действителност по-скоро се радваше, че не е подхванал болезнената тема. Ако трябваше да е справедлив, сърдеше се на самия себе си, че не намира сили да забрави глупавите слова на престъпника.
	На стълбите се размина с едър мъж в костюм — калъфът на цигулката, която носеше, изглеждаше като играчка в ръцете му. Косата му беше гарвановочерна, а Декър не познаваше друг човек с толкова тъмни очи. Знаеше, че Барзини е около шейсетте, но изглеждаше на не повече от четирийсет и пет.
	Двамата предпазливо се усмихнаха един на друг. Досега не се бяха срещали.
	— Дядо ви е забележителен човек — беше единственото, което Барзини изрече.
	— Това си го знам — увери го Декър. — Приятен урок.
	Излязъл на улицата, той жадно вдъхна от прохладния въздух и се запъти към колата си. Мислеше да се обади на Кати Кер, но се отказа. Щеше да позвъни на Ханк Бучър, за да обърне няколко студени бири. Така щеше да се почувства най-добре.
	Декър не забеляза бялото БМВ, което паркира пред къщата на Мати, докато той самият минаваше покрай завоя и поемаше към центъра. Не видя и адвоката на Акселман, Тад Розенблум, който позвъни на вратата на дядо му. В дясната си ръка носеше плик с изписан доста нечетливо адресът на специален агент Люк Декър.


>>	6.

@@	Алеята „Мендоса“, близо до университета Станфорд,
@@	Калифорния.
@@	Същия ден. 21 ч. и 12 мин.

	— Дори не изглеждаше, че е развълнувана, когато й съобщих новината — оплакваше се Кати Кер, докато отпиваше от чая с бергамот. — Почти девет години къртовски труд и най-накрая получаваме благословията на Комисията за контрол на храните и лекарствата да започнем втората фаза с тестовете върху хора. Доказахме, че Девета версия е напълно безопасна за животните, а и за здравите хора-доброволци. Най-сетне сме стигнали до момента, в който ще се разбере дали проект „Съвест“ ще подейства на закоравели престъпници. Но причина ли е това великата Алис Принс да се развълнува? Ни най-малко… А и някак твърде набързо прибра онези ампули в скъпоценния си сейф, когато влязох. Може да е гениална, но понякога ми се струва просто параноичка.
	Кати погледна събеседника си и се усмихна.
	— Изобщо не знаеш за какво говоря, нали, Роки?
	Сякаш за да потвърди, голямото шимпанзе килна глава на една страна и усърдно се зачеса по брадата. Накрая се обърна към портативния телевизор на стъпалото пред колибата.
	Кабелът се влачеше през целия двор до къщата.
	Нощта беше хладна. Кати беше седнала пред колибата на Роки, който живееше в двора й на алея „Мендоса“. „Мендоса“ беше доста претенциозно име за черния път, който представляваше алеята. Къщата на Кати се намираше в самия край на улицата, от всички страни беше заобиколена с гори и ливади. Най-близкият съсед се намираше на неколкостотин метра, което не беше зле предвид шумната натура на Роки.
	Роки беше метър и двайсет висок и беше доста внушителен за шимпанзе. Ако му хрумнеше, спокойно можеше да разкъса човек. Беше един от приматите, върху които най-напред беше приложен проект „Съвест“. В лабораторията на Кати в Центъра за медицински изследвания при Станфордския университет по едно време имаше осем маймуни. Но откакто преди три години проектът се прехвърли върху хора доброволци, маймуните бяха настанени по местните зоопаркове или в резерватите.
	Роки обаче беше твърде възрастен и предвид огромния му личен принос към проекта Кати се почувства задължена да го настани у дома си. Затова под надзора на гледач от зоопарка „Чарлс Падок“ в Атаскадеро му построи самостоятелна къщичка в двора си на алея „Мендоса“. Роки беше пациентът, върху който тя провери на дело откритието си на седемнайсетте гена, закодирали в себе си агресивното поведение.
	Като млада маймуна Роки беше необичайно агресивен, едва не беше убил свой събрат в зоопарка. Но откакто му беше инжектиран един от първите серуми за генна терапия — извлечен от гените на по-малко и по-добронамерено шимпанзе-бонобо, поведението му се промени и даде тласък на много открития по проекта „Съвест“. Подложеният на лечение хулиган беше склонен към насилие само ако сметнеше, че Кати се намира в опасност; иначе беше безобиден като агне.
	Тя остави чашата си на земята до мобилния телефон и куфарчето. След съдебното заседание се беше прибрала в лабораторията на алея „Пастьор“ в Станфорд. Забрави за Люк Декър в мига, в който получи факса от Комисията за контрол на храните и лекарствата, с който й даваха разрешение да изпробва вирусния вектор върху престъпници-доброволци. Ухилена до уши, тя беше съобщила новината най-напред на двамата си асистенти Франк Уитакър и Керън Стейн, както и на всички техници в лабораторията. Организираха си празненство. Затова когато долетя в централата на „Вайро Вектър“, за да сподели страхотната новина с Алис Принс, тя беше объркана от безразличието на научния си ръководител. И все пак прощалните наздравици с колегите в лабораторията възвърнаха празничното й настроение. Кати беше завела асистентите си заедно с лаборантите на вечеря, след което остави Франк и Керън на летището.
	Не можеше да ги разубеждава да не предприемат шестмесечното си пътешествие до Конго… След като сама беше съдействала от „Вайро Вектър“ да им отпуснат средства и макар че времето далеч не беше идеалното, Алис Принс беше уредила двама квалифицирани специалисти от компанията да заемат местата на асистентите, докато отсъстват. Работата беше там, че Франк и Керън бяха непрекъснато с Кати от самото начало на проекта и с времето бяха станали най-близките й приятели в Калифорния. Докато наблюдаваше ясното небе, тя проследи с поглед минаващ самолет. След няколко часа и техният щеше да прелети над главата й.
	Бръкна в куфарчето и извади папката, която беше приготвила за срещата на другия ден с доктор Принс и директорката на ФБР Нейлър. Беше й достатъчно да прочете заглавието: „Проект «Съвест». Следващи стъпки“, за да усети тръпки по цялото си тяло.
	Дали проект „Съвест“ щеше да заработи наистина? Алис Принс можеше да се държи странно понякога, но работата й беше безупречна и през последните девет години Кати беше научила много неща от нея в областта на генната терапия и технологията на вирусните вектори. И макар че другата й ръководителка, Мадлин Нейлър от ФБР, беше параноичка по въпроса за поверителния характер на проекта, тя поне знаеше да дава ясни препоръки и указания по време на редките им срещи.
	Кати се изправи и потупа Роки по рамото през решетката. Прибра си куфарчето, отключи вратата и отиде до отсрещния край на колибата, където стара училищна ракла беше завинтена за дъсчения под. С ключето, което държеше в себе си, отключи и вдигна капака. Бръкна в куфарчето, извади компютърна дискета и втора папка — точно копие на тази, която беше подготвила за срещата с Нейлър, — и ги постави вътре. Пъхна дискетата между другите, наредени в гнездата на пластмасова етажерка. Папката сложи върху купчина подобни на дъното на раклата.
	Освен малкото лични снимки и спомени тук се съдържаха копия на всички по-важни документи, дневници и експериментални записки, свързани с работата по проект „Съвест“. Тук беше събрана цялата й научна дейност. Тук бяха доказателствата какво е постигнала през живота си, независимо какво ще твърдят и разправят за в бъдеще другите. Кати смяташе мястото за достатъчно безопасно, защото никой крадец не би се сетил да го провери… а дори да се сетеше, едва ли би обезпокоил току-тъй Роки.
	В раклата бяха складирани всички разочарования и триумфи, които я бяха довели до този тържествен миг. В началото и тя, и всички край нея бяха преживели доста страхове и притеснения. Имаше известен риск оригиналният серум, който беше изработила, да води до рак на тестисите у тестираните примати и техните първородни мъжки малки. Въпреки че опитните животни бяха малко на брой, те смениха на четири пъти дозировката на видоизменената ДНК, приближавайки се с все по-голяма точност до идеалния вариант, при който проблемът не би съществувал. Когато се появяваха други опасности, незначителни, но все пак възможни, те постъпваха по същия начин — пробваха вариант след вариант, докато не достигнат оптимален резултат. Нищо не се оставяше на случайността. Кати беше приятно изненадана да научи колко доволни са били и във ФБР, и във „Вайро Вектър“ от педантичната й работа.
	— Да не си посмяла да смачкаш някое ъгълче — говореше й Алис Принс с типичната си отнесена усмивка. — Разполагаш с колкото време и пари са ти нужни. Искаме да сме сигурни, че когато се обърнем към комисията, няма да получим отказ.
	Подобно търпение се срещаше рядко у колегите на Принс и компенсираше много от нейните недостатъци.
	Девет години по-късно екипът беше разработил вирусния вектор, който беше сметнат за достатъчно безопасен от специалистите в комисията и можеше да се приложи върху хора. Кати трябваше да прекара още дълги години в експерименти, за да докаже, че терапията наистина въздейства върху закоравели престъпници, но като се имаше предвид относително малкият брой промени, които, за да стигне дотук, се бе наложило да внесе в първоначалната си теза по въпросните проблеми сред приматите, тя се чувстваше уверена. Освен това купищата данни от генетичните кодове на опасни престъпници, събирани в базата ДНК-данни на ФБР, й позволиха да коригира до съвършена точност вирусния вектор.
	Кати излезе от колибата на маймуната и тъкмо заключваше клетката, когато забеляза женско лице на телевизионния екран. Жената беше облечена в тъмносин костюм, ушит така, че да подчертае стройната й фигура, и се намираше зад лекторски пулт. Губернатор Памела Вайс беше прехвърлила петдесетте, но продължаваше да радва обектива на камерите. Светлокестенявите й коси бяха прошарени само тук-там, а фините кости на лицето й я бяха предпазили от поразиите на времето по-добре от всеки хирургически скалпел. Проницателните й сини очи сякаш пробиваха през екрана и искаха да проникнат в самата душа на Кати. Тази жена притежаваше истинска харизма, каза си Кати. Приседна на площадката и се загледа в телевизора.
	Не се интересуваше кой знае колко от политика, но откакто беше получила американско гражданство, се чувстваше лично ангажирана с предстоящите президентски избори; а и мисълта, че кандидатката на демократите е жена, имаше с какво да заинтригува. За пръв път Съединените щати можеха да имат жена-президент. Памела Вайс не само че знаеше да се държи добре пред медиите, но и изглежда беше по природа почтен човек.
	За сравнение опонентът й, облеченият в сиво и с посивели коси сенатор-републиканец Джордж Тилсън, имаше глупавия вид на някоя наконтена звезда от сапунен сериал. Но той все пак беше генерал, участвал преди осемнайсет години в операция „Пустинна буря“ и с наближаването на новата иракска криза кандидатурата му водеше с цели тринайсет пункта според социологическите проучвания. Колкото и привлекателна да беше кандидатурата на Вайс, не беше изключено идния четвъртък републиканците да сменят демократа Боб Бърбанк със свой човек.
	Кати никога не следеше предизборните диспути, защото те неизменно се превръщаха в еднообразни състезания по куха риторика. Но Вайс я интересуваше. Кандидатите се намираха на гол подиум и се гледаха един друг иззад пултовете си. Водещият, известният от новинарските емисии Дъг Стрейдър, стоеше между тях и многобройната публика в студиото. Изглежда, дебатът беше започнал отдавна, но според коментатора никой от спорещите не бил успял да вземе преднина. Дъг Стрейдър се обърна към републиканския кандидат:
	— Сенатор Тилсън, мислите ли, че полът на президента на Съединените американски щати е от значение?
	Тилсън се усмихна първо на Вайс, след това на камерата, сякаш искаше да се извини, задето са му задали очевидно глупав въпрос.
	— Разбира се, че по принцип нямам нищо против това една жена да стане президент на Съединените щати. И все пак, като се имат предвид опасността Ирак да окупира повторно Кувейт, нарасналите амбиции на Китай и все още неуреденото положение със Северна Корея, това, от което целият свят се нуждае, е силно и опитно ръководство. Не твърдя, че опитът от Войната в Залива ме прави по-подходящ от губернатор Вайс да заема най-висшия пост в страната, но има известна логика в твърденията, че сега не е времето за експерименти.
	Вайс поклати глава.
	— Надявам се, сенатор Тилсън, давате си сметка, че сега не е и времето историята да се повтаря. Особено при наличието на ядрени и биологични оръжия, с които човечеството може спокойно да се самоунищожи. Да, в исторически план жените може би имат малък опит при воденето на войни, но то е най-вече защото рядко ги започваме. — Изчака смехът на публиката в студиото да утихне и продължи: — Като правило жените са по-добри в налагането на съгласие, отколкото в създаването на конфликти. Ако трябва да съм искрена, за мен добрата война и лошият мир не съществуват. Когато се е налагало обаче, жените са се оказвали способни да използват сила, за да сложат край на една или друга война. Маргарет Тачър, първата жена министър-председател на Великобритания, го доказа, повеждайки британската армия в победоносната война за Фолкландските острови — при това на хиляди километри от родината. Тя също така убеди президента Буш да заеме по-твърда позиция, когато Ирак окупира Кувейт. А ако си спомняте, нерешителният в началото Джордж Буш беше едновременно мъж и републиканец.
	— И така, губернатор Вайс, що се отнася до вас, въпросът с пола на президента е без значение? — попита Стрейдър.
	— Разбира се. Както сенатор Тилсън спомена, Америка се нуждае в момента от силно ръководство. Не от мъжко или женско ръководство, не от чернокожо или бяло ръководство, а просто от добро ръководство. И ако наистина обръщате внимание на пола, можете да се убедите, че когато светът се намира на ръба на войната, човекът, когото ще пожелаете да управлява, е жена — особено ако тази жена не може да търпи самата идея за въоръжени действия. Последният човек, за когото аз бих гласувала, е някой стар боен ат, решен тепърва да се доказва.
	Колкото до опита ми да управлявам страната, осемте години, през които бях губернатор на Калифорния, може да се смятат за полезен стаж. Със сигурност по-сериозен от този, с който сенатор Тилсън може да се похвали. Не забравяйте, че разполагам и с пълната подкрепа на действащия президент, който завършва своя втори успешен мандат. Имам намерение да се възползвам от успехите на неговата администрация, като влея нова кръв — едновременно мъжка и женска.
	— Но постиженията на сегашните управляващи са ужасяващо слаби — възрази Тилсън. — Вицепрезидентът Смит стана за смях: коментарите му по въпроса за ООН и въвличането му в последните сексскандали окончателно го лишиха от авторитет и съответно отслабиха позициите на президента. Въпросът с престъпността е още по-сериозен. Насилието се шири в непознати досега размери из цялата страна. Едва ли губернатор Вайс вярва, че досегашното управление е било задоволително и на нея й остава просто да продължи в същия ДУХ?
	— Не, разбира се, че винаги има какво да се желае. И ако проследите внимателно данните за престъпността, ще забележите, че моят щат Калифорния вече е тръгнал в правилна посока. Тежките престъпления са намалели, особено из такива традиционно престъпни райони като Южен Лос Анджелис.
	— Това е така, губернатор Вайс — съгласи се Дъг Стрейдър. — Можете ли да ни обясните защо Калифорния е преодоляла тенденцията от последните пет години за разрастване на престъпността?
	Тилсън обаче веднага се намеси:
	— За мен е повече от ясно, че построяването на нови затвори и връщането на смъртната присъда, което смятаме да наложим из цялата страна, стои в началото на дългия път към скършването гръбнака на престъпността. Колкото по-скоро нацията установи нетърпимост към престъпността и се научи да пази това отношение, толкова скоро и страната ще стане безопасна за нормални граждани като вас и мен.
	Някои от присъстващите в залата изръкопляскаха на баналната му риторика, но Вайс се засмя и поклати глава.
	— Но това просто не е истина. Тексас, който има губернатор-републиканец и програма за нулева толерантност във всеки по-голям град, се превърна в центъра за екзекуции на целия западен свят. Като се изключат ислямските страни, няма друга публична администрация, приела подобни драконови закони и прилагаща ги с по-голяма сила, отколкото тази в Тексас. В момента там се екзекутират средно по десет души на месец, в други щати положението е подобно. Но това не помага. Тексас си остава на второ място по престъпност след Мичиган.
	За пореден път от увеличаването броя на затворите и налагането на смъртни присъди няма никакъв ефект. Ние трябва да се опитаме да ограничим престъпленията, като въздействаме на малцинството, което ги извършва, преди да ги е извършило. Изследването във Филаделфия, както и множество други наблюдения показаха, че около седемдесет на сто от убийствата, изнасилванията и побоищата, които по традиция се отдават на една или друга обществена група, в действителност са дело на шест на сто от представителите на една определена група. Ако насочим своите усилия към тези хора и успеем да ги ограничим в техните действия, ние съществено ще намалим броя на престъпленията. Освен очевидните социални преимущества на подобна политика ние бихме постигнали и завидни финансови резултати. Ако намалим тежките престъпления дори само с един процент, ще спестим на страната милиард и двеста милиона долара. Това доказва, че си струва да опитаме.
	— Но как ще го постигнете? Как ще намалите броя на престъпленията?
	Камерата отново се насочи към Вайс.
	— Най-напред е необходимо да променим отношението си към престъплението като към някакъв външен враг, който трябва да бъде победен. Нека бъде ясно едно: тежките престъпления са почти изцяло дело на мъже-престъпници. В тази страна един мъж е грубо казано девет пъти по-склонен да убие, отколкото една жена, седемдесет и осем пъти по-склонен да изнасили, десет пъти по-склонен да извърши въоръжен грабеж и шест пъти по-склонен към хулиганство. Като цяло американските мъже са десет пъти по-склонни от жените да извършат тежко престъпление. Повече от деветдесет на сто от престъпленията са дело на мъже. Като допълнение към това огромната част от реформите в наказателното дело са измислени и въведени в практика от мъже, което всъщност означава, че мъжете воюват помежду си… И няма надежда да се победят едни други.
	Кати Кер беше като замаяна от това, което виждаше на екрана. Памела Вайс цитираше нейното изследване, използваше нейните аргументи, за да обоснове причините за тежките престъпления.
	— Да не би да искате да кажете, че щом сте жена, значи сте по-добре подготвена да се борите с престъпността? — попита я Стрейдър.
	— Разбира се, че не. Полът ми няма никакво значение. Не и когато става дума да се боря с престъпността. Това, което искам да кажа, е, че самото понятие „борба с престъпността“ е погрешно. Може би ще е по-добре да помислим за лечение на престъпността. Нека направим диагноза на нейните причини и както с всяка здравна стратегия да потърсим не само лек, но и начин болестта да бъде избегната.
	— И как ще стане това?
	— Като погледнем не само социалните фактори, но и всички останали. Като видим какво стои зад социологията и се обърнем към по-сериозните науки, като биологията и генетиката.
	Кати Кер не можеше да повярва на ушите си.
	— Но това е смехотворно — изсумтя презрително Тилсън. — Дори губернаторката трябва да е чула за катастрофалното изследване за двойната Y-хромозома от края на 60-те. Тогава учените предполагаха, че хората с допълнителна Y-хромозома са по-склонни към насилие, но впоследствие тази теория беше напълно опровергана. Единственият начин…
	— Знам, че точно това изследване беше неуспешно — прекъсна го Вайс, — но на нас ни трябват доказателства, а не общи теории. Досега няма убедителни резултати, които да докажат, че който и да е от конвенционалните методи за предотвратяване или наказване на престъпленията действа. Напротив всички данни сочат, че те са се провалили. Време е за промяна.
	Дъг Стрейдър си намести очилата.
	— Губернатор Вайс, в медиите широко се обсъждат доказателствата, биологичните доказателства за това, коя е причината за тежките престъпления, но дали вие не твърдите, че успехите ви в Калифорния…
	— Това е смешно — отне му думата Тилсън. — Тя е просто представител на едно отиващо си управление, напълно лишено от свежи идеи, което опитва маймунски номера, за да остане на власт. Най-напред демократите разиграват феминистката карта, като избират жена за кандидат-президент, въпреки всички заплахи, които това може да донесе на националната сигурност. А сега се опитват да си присвоят заслугата за единствения щат в иначе раздираната от престъпления страна, в който нивото на престъпността е в поносими граници. Това е смехотворно, да не казвам непочтено. Освен ако тя знае нещо по-конкретно, което ние още не сме научили за лекуването на престъпността, по-добре да запази съветите си за себе си.
	— Чухте ли добре, губернатор Вайс? — усмихна се Стрейдър. — Мисля, че току-що ви подканиха да спрете с приказките и да преминете към действие. Какво ще отговорите на това?
	В този момент камерата показа в съвсем близък план лицето на Памела Вайс. Тя изглеждаше съвсем спокойна, дори си позволи широка, невъзмутима усмивка.
	— Ще отговоря следното: изборите са след по-малко от седмица. Не се тревожете, дотогава ще ме видите в действие. Можете да бъдете сигурни.
	Кати изключи телевизора и се обърна към Роки:
	— Чу ли?
	Шимпанзето изсумтя в израз на дълбока скука и се почеса по гърдите.
	Тя посегна към мобилния си телефон. Искаше й се да поговори с някого. При условие, че Керън и Франк отсъстваха, се замисли дали да не се обади на Алис Принс, но се сети за хладната реакция при новината за правителственото одобрение и си каза, че ще е най-добре да изчака срещата на другия ден. Нямаше начин да се свърже с Мадлин Нейлър. Хрумна й да си побъбри с родителите си в Шотландия, но те бяха на почивка. Обикновено и тя отиваше с тях, но заради очакваното решение на комисията беше се отказала от пътуването тази година. Както и да е, часовите разлики не позволяваха тепърва да звъни във Великобритания. Следователно не можеше да потърси и най-добрата си приятелка в Единбург. Изведнъж й се прииска да поговори с единствения човек, който винаги се беше обявявал против работата й. Щеше й се да чуе какво мисли той за обещанието на Вайс.
	Бръкна в чантата си и извади визитната картичка. Но докато прочете телефонния номер, си даде сметка колко е глупава идеята й. Поклати глава и прибра картичката. Не бяха разговаряли от години, припомни си тя. Всеки от тях си имаше свой живот.


>>	7.

@@	Щатски затвор „Сан Куентин“,
@@	Калифорния.
@@	Четвъртък,
@@	30 октомври 2008 г., 7 ч.

	Директорката на ФБР стоеше застинала като статуя в една от двете звукоизолирани стаички за наблюдение на екзекуциите към наскоро обновената газова камера в затвора „Сан Куентин“. Мадлин Нейлър беше висока метър и седемдесет и пет и стърчеше с няколко пръста над пазача, който й правеше компания. Носеше ушит по мярка тъмносив костюм с панталон, който подчертаваше стройната й снага. Беше прибрала белите си коси в голям кок. Лицето й беше бледо и единственият цвят, който нарушаваше сивотата, беше дразнещото погледа червило на тънките й устни.
	Нейлър беше дошла лично в затвора, за да се увери, че няма да възникнат неочаквани усложнения. Уреди сама с губернатора всичко около документацията. Беше чиста формалност да убеди Памела Вайс, че молбите за помилване не заслужават внимание — наближаваха избори, а това беше известен из цялата страна опасен престъпник. Единственото, което Нейлър искаше, беше Алис Принс да пристигне навреме. Много мразеше хората да закъсняват.
	Чувствителният й нос едва издържаше миризмата на пот. Това не беше здравата пот на човек, който е тичал или е играл с топка, а натрапчивото зловоние на повишен адреналин и панически страх. Дори директорът на затвора Нийл Тарант, който стоеше до нея, не бе успял да прикрие с афтършейва си собствените си притеснения. Нейлър мразеше подобна неприятна миризма: тя беше израз на най-долните страсти у човека. Колкото повече гледаше през малкото бронирано стъкло, обърнато към газовата камера, толкова повече се убеждаваше в правотата си.
	Обърна се към коридора, погледът й мина покрай втората стаичка, където роднините на жертвите стояха, за да видят с очите си наложеното възмездие, и се спря на пазачите, които влачеха осъдения към тясната кабина. Рядко беше виждала толкова блед човек. Нито се бореше с пазачите, нито издаваше каквито и да е емоции. Но пък и как ли би могъл?
	— Какъв фарс! Какъв проклет фарс! — думите, които директорът на затвора мърмореше под носа си, бяха почти недоловими, но не и за нейното ухо. И тя дори не се усмихна на иронията как Тарант, човекът, който беше наблюдавал, без да му трепне окото, десетки, дори стотици екзекуции в тази кабина, намираше случая за по-шокиращ от всичко преживяно и видяно.
	— Налага се — обясни лаконично Нейлър, докато пазачите отваряха вратата на кабината и поставяха човека на металния стол вътре. — Ти сам добре го разбираш, нали? Трябва да го извадим на показ, за да разбием модела, за да не привличаме внимание върху другите петима. Това би се оказало опасно за нас. — Тя млъкна, колкото да подчертае последните си думи: — Не по-малко за теб.
	Тарант дори не я погледна, само потърка черните косми по брадичката си и поклати глава.
	— Това е грешка. Мразя да нося отговорност за чуждите грешки.
	— Точно там е въпросът: грешката вече е твоя. Може да не знаеш всичко, но след толкова години мълчаливо съдействие и ти си замесен. Надявам се, че даваш си сметка…
	Тарант тъжно повдигна рамене и Нейлър се намръщи. Знаеше си силата. Притежаваше решителност и воля, затова бе разбила стъклените бариери в една от най-мъжките институции, премина през всички степени във ФБР и най-накрая, преди осем години, се оказа първата жена-директор на ФБР: след седем години, прекарани като федерален прокурор и председател на окръжен съд. Мадлин Френсин Нейлър нямаше да остави някакъв си наплашен директор на затвор да провали всичко в последния момент. Щеше да му покаже с ледения си тон какво мисли за него.
	— Тарант, ти без съмнение разбираш, че до президентските избори има само една седмица? И че ние — когато казвам „ние“, със сигурност включвам и теб — сме се замесили в случай, който може да се окаже от решаващо значение за резултатите от изборите. Това е нещо, за което всички ние сме се трудили, при това с успех, през последните години. Няколко изключително властни личности залагат твърде големи надежди върху това, за да ни позволят току-така да се провалим. Грешката, както ти я наричаш, вече се е случила и без значение кой точно е виновен за нея, не можем да позволим тя да провали нашите планове. Никой, най-малко ти, няма право да съсипе това, за което сме се борили, и то когато почти сме достигнали крайната цел. Това просто няма да стане. Ясна ли съм?
	Директорът я погледна и нервно заоправя вратовръзката си. Беше доста изплашен, а това доставяше удоволствие на директорката на ФБР. Нейлър обичаше да гледа как мъжете се страхуват от нея: така бяха по-лесни за командване. Тарант кимна.
	— Добре — заключи Нейлър и в този момент, придружена от един от пазачите, се появи Алис Принс. — А сега мога ли да остана за миг насаме с доктор Принс? — Това не беше въпрос, а заповед; дори не изчака той да даде съгласие. Вместо това се обърна към вратата; както обикновено Алис се беше запъхтяла и гузно се извиняваше за закъснението си.
	С безформеното си тъмносиньо костюмче, посивелите си коси и тежките рамки на очилата си приятелката на Нейлър приличаше повече на срамежлива библиотекарка или на неориентирана учителка, отколкото на един от големите мозъци в съвременната наука. Само хладният поглед в сивите очи на докторката издаваше опасно високия интелект, криещ се зад неугледната фасада, както и страстта, която го движеше.
	Мадлин Нейлър познаваше Алис Принс от дете. Двете бяха учили заедно в гимназията, после заедно се бяха записали в колежа „Васар“. За Нейлър Алис беше като по-малка сестра, пък и беше единственият й близък човек на този свят. Нейлър я чувстваше по-близка дори от Памела Вайс — общата им приятелка, с която се бяха запознали по време на следването във „Васар“. В момента Памела беше губернатор на Калифорния, а другата седмица щеше да се яви на изборите за най-висшия пост в страната.
	— Съжалявам, че закъснях, Мадлин.
	— Няма значение — прегърна я приятелката й. — Ела до мен. Стаичката е на наше разположение, можем спокойно да поговорим. — Мадлин се усмихна на Алис. — Успокой се, де. Всичко ще бъде наред. Толкова години сме били заедно, някога да съм се проваляла?
	Алис също й се усмихна.
	— Не, не си спомням. Но колкото повече се приближаваме до „Престъпност Нула“, толкова повече се тревожа за всички неща, които могат да се объркат… Пък и всичко става… толкова… толкова истинско. Започвам да се страхувам, Мадлин, дори се чудя дали…
	Нейлър пак й се усмихна. Знаеше, че Алис винаги е изпитвала нежелание да се ангажира с практическата страна на задачата, с която се бяха захванали. Посочи с ръка човека, вързан на стола в газовата камера.
	— Виж, всичко върви по разписание.
	Алис кимна.
	— Да, „ТИТАНИЯ“ допусна няколко часа грешка, но не повече, отколкото с по-младите осъдени. Очевидно тестът е задействал малко по-бързо, но той потвърждава принципите на вектора за Трета фаза. Току-що ме увериха, че в сиропиталището не се е случило нищо необичайно.
	— Прекрасно. Ами тогава, щом свършим с неприятната част, можеш да забравиш за „Престъпност Нула“ и да оставиш на „ТИТАНИЯ“ да се занимава с поетапното му прилагане. Засега ще се съсредоточиш върху проект „Съвест“. Отделила съм си почти целия ден на въпроса. Най-напред трябва да уверим Памела, че всичко е наред. Водачът на предизборната кампания ни е оставил само един час, за да обсъдим с нея какво да говори в петъчното си изявление. Оттук отиваме обратно във „Вайро Вектър“ и се уверяваме, че всичко е както трябва, преди да е дошла. Според теб Кати Кер ще си замълчи ли за компромиса с Комисията за контрол на храните и лекарствата, щом научи?
	— Да, сигурна съм, че няма да ни създава проблеми.
	Мадлин Нейлър кимна, макар че не беше толкова убедена.
	— Изолира ли я, както се бяхме разбрали?
	— Да, да. Най-близките й сътрудници заминаха на пътешествие в Африка, а всички файлове, отнасящи се по въпроса, бяха прехвърлени в друга директория на „ТИТАНИЯ“.
	— Някакви копия?
	— Предполагам, че си ги държи в Станфорд.
	— Добре. Хората на Джаксън вече са ги прибрали. — Уилям Джаксън беше помощник-директор в главната квартира на ФБР и се отчиташе лично пред нея. Беше физически надарен чернокож с подчертани скули, злобен поглед и характерен носов тембър. Джаксън стоеше начело на екип от четирима агенти, които винаги бяха на нейно разположение и я уведомяваха за всички по-тревожни събития вътре в Бюрото. За Мадлин това бяха блюстителите на нейните собствени закони.
	— Но, Мадлин, необходимо ли е? Кати е наш човек. В неин интерес е да ни сътрудничи.
	— Може би. — Тя разбираше колегиалните отношения на Алис. Именно дисертацията на Кати Кер я върна обратно на работа след голямата й лична трагедия отпреди девет години, когато дъщеря й Либи беше отвлечена, а безгръбначният й съпруг я напусна, за „да построи наново живота си“ с младата си секретарка. — Както и да е, ще се видим с Кати преди Памела. Ще разбера дали е готова да сътрудничи. Не можем да си позволим разногласия точно сега.
	Алис нищо не отговори, само кимна в знак на съгласие и нервно заопипва необичайната огърлица, която си беше сложила. Представляваше кристална сълза, закачена на платинена верижка. Сълзата беше голяма колкото нокътя на човешки палец и съдържаше някаква течност, която се разместваше при всяко движение. Нейлър отново насочи вниманието си към осъдения. Пазачите си вършеха невъзмутимо работата. Алис Принс не издържа и отмести поглед.
	Но Нейлър не беше като нея. Знаеше всичко за Карл Акселман; лично беше преглеждала досиетата му — криминалното и медицинското. Нямаше семейство, затова и беше избран заедно с другите петима осъдени на смърт за пробните тестове по първата фаза на „Престъпност Нула“. Повечето жертви на Акселман бяха около шестнайсетгодишни — малко по-големи от дъщерята на Алис, когато изчезна преди десет години. Нейлър беше кръстница на Либи и беше приела нещастието лично, особено след като ФБР — нейното ФБР — се оказа неспособно да открие похитителя. Все още не знаеха кой е той, нищо че известно време се чудеха дали не е Акселман. Обаче липсата на лични вещи на Либи сред трофеите подсказваше, че не е бил той.
	И все пак, ако някой заслужаваше да умре, това беше Карл Акселман. Нейлър беше убедена в това. Но за хора като него тя искаше повече от обикновена справедливост. Искаше наказание. Отмъщение. Затова се чувстваше измамена, докато запечатваха вратата на газовата камера и директорът кимна два пъти от другата стаичка, давайки разрешение за изпускане на отровния газ през тръбите. За разлика от своите жертви мъжът, екзекутиран пред очите й, не усещаше страх и болка.
	Карл Акселман вече беше мъртъв. Беше умрял преди почти единайсет часа.
	Мадлин изпитваше истинска наслада при мисълта как се е самоубил. Предишната нощ осъденият беше натикал цял чаршаф в устата си, за да не се издаде с виковете си, и въпреки ужасните рани, които си беше нанесъл, според думите на лекаря е губил кръв цели три часа, преди да издъхне. За нея беше истинско облекчение да знае, че вместо да става дума за грешка, както Тарант мислеше, начинът, по който Акселман сам си беше отнел живота, както и времето, по което го беше сторил, напълно компенсираха провалените й планове.
	Единствената й грижа беше, че висшестоящ агент от ФБР беше разговарял предишния ден с Акселман. Беше помолила заместник-директора Макклауд да я информира за всичко, което Акселман би могъл да разкрие пред агента, но като се имаха предвид предишните разпити, едва ли беше нещо съществено.
	Докато Мадлин Нейлър наблюдаваше как газът изпълва камерата, само си мислеше, че й се иска да е видяла с очите си агонията на Акселман. Ако не бяха резултатите, които постигаха с неговата смърт, ако не бяха предстоящите им планове, щеше да се чувства наистина излъгана. Той вече не подлежеше на тяхното правосъдие. В крайна сметка само Господ можеше да накаже мъртвец.
	Но щеше да има други, утешаваше се тя. Много други.


>>	8.

@@	Хладилната стая,
@@	„Вайро Вектър Солушънс“,
@@	Калифорния.
@@	Същия ден, 9 ч. и 11 мин.

	Ако „ТИТАНИЯ“ можеше да изразява чувства, без съмнение щеше да бъде изпълнена с огромно задоволство, докато подновяваше данните по проект „Съвест“ и „Престъпност Нула“.
	„ТИТАНИЯ“ се помещаваше в Хладилната стая, стерилно помещение в самото сърце на централната сграда на „Вайро Вектър“. Компютърът беше поставен в голям куб от стомана и стъкло, три и шейсет на три и шейсет метра, и беше обвит в охлаждана с въздух покривка от кевлар. Тръбите, от които излизаше стерилизиран въздух, с температура 8° C, издаваха тих, ритмичен шум, който създаваше впечатление, че „ТИТАНИЯ“ диша. Когато някой от инженерите, поддържащи компютъра, влезеше в куба, той задължително минаваше през въздушния душ, който го изчистваше от всякакъв прах, за да не се създава статично напрежение, и след това се обличаше в бял комбинезон, терлици, мрежа за косата и маска за лицето.
	„ТИТАНИЯ“ беше рожба на епохата на генното инженерство, когато нуждата да се секвенират веригите на човешкия генетичен код, включващи по три милиарда букви, подтикна на програмисти и производители на хардуер да създадат необходимата техническа възможност за това. Големият пробив настъпи с откриването на геноскопа от „Джиниъс Корпорейшън“, Кеймбридж, щата Масачузетс, няколко месеца преди края на миналото хилядолетие. Революционният генен анализатор обезсмисли използването на електронни логически врати в процесора, като вместо тях наложи употребата на примитивен протеин бактериородопсин, реагиращ на светлината. Това увеличи няколко хиляди пъти скоростта на преработка на информацията, и то в един бранш, който беше известен с това, че всяка година създаваше два пъти по-бързо действащи процесори. Създаде се ново поколение „живи“ биосуперкомпютри, един от най-мощните сред които беше „ТИТАНИЯ“.
	„ТИТАНИЯ“ контролираше десетки хиляди проекти, разработвани във „Вайро Вектър“. Програмите му покриваха личния състав и заплатите, контрола над инвентара, охраната на „умните“ сгради, поръчката на суровини, производствените планове и разпределението на продукцията. Освен това машината наглеждаше притока на данни от десетте геноскопа на компанията. В базата-данни се съхраняваха ДНК-характеристиките на всички служители и сътрудници на „Вайро Вектър“, плюс генната секвенция на всеки познат вирус, както и на всеки изкуствено създаден вирусен вектор, над който компанията някога е работила.
	И проектът „Съвест“, и „Престъпност Нула“ бяха контролирани от програма, инсталирана в големия дял за ръководство на проекти. В него се намираха най-различни приложения, които наглеждаха графиците и текущото състояние по всеки проект, разработван от компанията. Данните се попълваха автоматично заедно с предложения за подобрения въз основа на постоянния приток на нова информация. Макар че се намираше в сградата на „Вайро Вектър“, компютърът „ТИТАНИЯ“ беше вездесъщ и цялото информационно пространство му принадлежеше. Под негов контрол бяха най-различни търсачки, които анализираха, и когато се наложеше, крадяха необходима информация от другаде; задачата на „ТИТАНИЯ“ беше да научи всичко и да преработи наученото в полезна информация. Познанията във всички науки позволяваха на компютъра да увеличи вероятността за успех на всеки проект, независимо дали става дума за лансирането на нов продукт, за реакция на някой новогласуван закон или за подбиране на ново меню за служебния стол.
	Точно в този момент една малка секция от мощната нервна система на компютъра се съсредоточаваше върху програмата „Престъпност Нула“ — най-сложната и най-защитена система, която „ТИТАНИЯ“ следеше.
	Най-напред компютърът отбеляза данните, които се отнасяха и до проекта „Съвест“, нищо че той беше почти пред привършване. Доколкото засягаше „ТИТАНИЯ“, „Съвест“ открай време имаше две цели: едната беше да играе ролята на учебен процес как да се развиват вирусни вектори за далеч по-сложния проект „Престъпност Нула“. Другата беше да помогне на Памела Вайс да спечели президентските избори — което също беше от жизнена важност за „Престъпност Нула“. Като прегледа за сетен път развитието на проекта, „ТИТАНИЯ“ отбеляза неговите ключови дати.
T>
#	ПРОЕКТ „СЪВЕСТ“ —
#	РЪКОВОДСТВО — КРАТЪК ГРАФИК
#	към 09:00 ч. на 30.10.2008 г.
	|V 1. Тест за ефикасност върху престъпници (без одобрение от ККХЛ) от и до днес|10.02.2001 г.|
	|V 9. Окончателна оптимизация на вектора|12.10.2004 г.|
	|V 9. Начало на тестовете за безопасност върху хора|06.01.2005 г.|
	|V 9. Одобрение от ККХЛ за мерките за безопасност|29.10.2008 г.|
	Изявление на демократите за политиката спрямо престъпността|31.10.2008 г.|
	Памела Вайс избрана за президент от Демократическата партия|04.11.2008 г.|
T$
	„ТИТАНИЯ“ нямаше какво повече да направи. Закъснялото одобрение на Девета версия от страна на комисията беше дошло далеч след очаквания срок, но с предстоящото изявление в петък и с изборите другия четвъртък проект „Съвест“ почти изпълняваше функциите си. Компютърът вече не можеше да влияе върху резултатите, само щеше да ги отбелязва, когато се реализират. По-нататък „ТИТАНИЯ“ провери „Престъпност Нула“.
T>
#	ПРОЕКТ „ПРЕСТЪПНОСТ НУЛА“ —
#	РЪКОВОДСТВО — КРАТЪК ГРАФИК
#	към 09:00 ч. на 30.10.2008 г.
	|!Първа фаза: Тестове върху теломери|
	|Начало на теста върху пациенти от „Сан Куентин“|2.09.2008 г.|
	|Край на теста върху последния пациент №3()6|29.10.2008 г.|
	|Начало на теста върху пациенти от „Картамена“|11.02.2005 г.|
	|Потвърждение, че пациент xC78 е навлязъл в пубертета|30.10.2008 г.|
	|!Втора фаза: Контролирано проучване|
	|Материали за биощит №VV233456H, изпратени по предназначение|10.10.2008 г.|
	|Потвърждение чрез микрочип, че материалите са активирани|23.10.2008 г.|
T$
	Тестовете по Първа фаза се бяха оказали напълно успешни, особено след самоубийството на шестия и последен пациент от „Сан Куентин“ преди по-малко от двайсет и четири часа и след като се оказа, че инцидентът от „Картамена“ е бил лъжлива тревога. Но ескалирането на кризата в Ирак беше принудило ръководителите на проекта да изтеглят напред контролирания тест, който представляваше Втора фаза, преди да е осигурено началото на Трета фаза. „ТИТАНИЯ“ поиска информация от своите търсачи, които веднага пресушиха Интернет за всякакви сведения относно евентуалните събития в Ирак. Това, че компютърът знаеше какво точно да търси, улесняваше допълнително задачата.
	Една от характеристиките на интелекта е способността да се наблюдават подчинени на логиката структури сред наглед случайни данни. Ако това е истина, то „ТИТАНИЯ“ беше гений. Компютърът се свърза с базите-данни на болниците в Багдад, както и с оперативните системи на иракската армия, и докато в същото време подреждаше наглед несвързани информации от емисиите на Ройтерс, Си Ен Ен, Би Би Си и другите осведомителни агенции по мрежата, усилено се опитваше да изгради логическата връзка и да набележи общата структура. Но все още беше твърде рано. Новините, които очакваше да открие, щяха да се появят след няколко дни. И все пак, поне засега Втора фаза следваше графика.
	Едва сега „ТИТАНИЯ“ обърна внимание на Трета фаза — най-сложния етап от всички. Той беше и най-труден за предвиждане.
	Като се имаше предвид, че Трета фаза още не е започнала, а Втора беше в ход, компютърът можеше да направи само едно — да провери дали са били спазени графиците за доставяне и подмяна на въздухопречиствателите на летище „Хийтроу“ в Лондон. Щом се потвърди, че всичко е на мястото си, компютърът прецени, че не бива да се променят предварителните предвиждания. Крайният резултат от „Престъпност Нула“ все така се очакваше след приблизително три години — при условие че междувременно не настъпят неочаквани промени.
	Докато „ТИТАНИЯ“ подновяваше данните по проект „Съвест“ и програма „Престъпност Нула“ за единствените двама души със златен достъп, охладителните тръби на биокомпютъра сякаш за миг се запъхтяха по-силно… А може би въздъхнаха от задоволство.


>>	9.

@@	Щатски затвор „Сан Куентин“,
@@	Калифорния.
@@	Същия ден, 9 ч. и 25 мин.

	Животът не изглеждаше добър за Люк Декър, докато отиваше с колата си към затвора „Сан Куентин“. Втори път за два дни беше много, а писмото, което получи от Акселман — съвсем.
	Беше станал късно в старата си стая в къщата на Мати. Отвори очи внезапно, сякаш искаше да стресне някого, и отново се учуди на дългите пръсти, които светлината прокарваше под пердетата и които лазеха дебнешком по паркета, за да се докопат до леглото му. За секунда се почувства дете. Едва когато се изправи, тъпата болка в главата му напомни, че е глупав дъртак, който пак е изпил няколко бири в повече заедно с Ханк Бучър.
	Бучър пишеше най-често за списания като „Венити Феър“ и имаше дарбата да намира слабите места на знаменитостите на деня. Беше си създал име с духовитите си коментари относно важните актуални събития или по въпроса, как са се представили героите на нашето време. Както обикновено и сега се беше оказал чудесна компания за бира, тъй като знаеше всякакви клюки, а те обикновено убягваха на Декър. Беше успял да прогони мрачните мисли от главата му.
	Но за жалост след закуска Мати подаде на Декър запечатаното писмо — така както го беше получил от адвоката на Акселман — и съмненията отново го обзеха. Прочете ръкописната изповед на Акселман с такъв ужас, че дори дядо му го усети. Но когато старецът го попита какво е станало, отказа да му отговори. Това, което Акселман беше написал за майката и бащата на Декър, беше толкова абсурдно, толкова жестоко, че той не можеше дори да го изрече, не можеше да попита дядо си, дали е вярно. Не и докато не се наложеше.
	Писмото беше умен ход от страна на осъдения, защото само половината се отнасяше до Декър. В тази половина Акселман обясняваше защо не е могъл да говори очи в очи с него, след което изброяваше всички причини да смята, че му е син. Другата половина на писмото съдържаше разкритията, които осъденият беше отказал да направи предния ден, а именно къде се намират останките на дванайсетте момичета, които беше отвлякъл. Сякаш за да усложни всичко, Акселман си признаваше за убийството на тринайсета жертва, намеквайки, че родителите на това последно момиче, без да го съзнават, имат идеална представа за мястото, където са скрити труповете.
	Последните разкрития не позволяваха на Декър просто да смачка писмото и да го захвърли. Той беше професионално задължен да приеме сведенията, да ги провери и в крайна сметка да ги сподели с останалите колеги във ФБР. Но не желаеше грозната шегичка на Акселман да се разчува веднага из Бюрото. Не и преди да е осмислил всичко това, което в момента му се струваше само кошмарен сън.
	Първата му мисъл беше да отиде в местната служба на ФБР в Сан Франциско, където да седне зад някой компютър и да провери фактите около тринайсетата жертва. Но след това си спомни, че дори Розенблум да е подал поредната молба за помилване, екзекуцията на Акселман е насрочена за същия ден. Затова с наетия си автомобил веднага потегли към затвора „Сан Куентин“.
	Слънцето светеше право в очите му, докато паркираше пред затвора. В мига, в който изключи двигателя, звънна мобилният му телефон. Търсеше го заместник-директорът.
	— Здравей, Таласъм, тук е Бил Макклауд. Чувам, че делото с Тайс е завършило успешно.
	— Няма да може да убива повече, Бил, ако това искаш да чуеш.
	— Това ми се струва достатъчно.
	Декър харесваше заместник-директора Бил Макклауд. Тексасец с традиционно мислене, той спасяваше подчинените си от авторитарната власт на директорката Нейлър. Навремето Макклауд беше работил в отдела за поведенчески науки и беше водил жестока борба за запазване бюджета и статута на отдела в рамките на Бюрото. Тъкмо затова отказваше да приеме оставката на Декър.
	— Как протече срещата ти с Акселман? Нейлър вече е разбрала за нея от своя човек Джаксън. По една или друга причина е проявила интерес какво си научил от разговора. — Макклауд винаги наричаше помощник-директора Уилям Джаксън „нейния човек“. Джаксън не изпълняваше някакви съществени функции, не и според разбиранията на Декър, освен да шпионира от името на Нейлър и да й върши черната работа. Всички в Бюрото го ненавиждаха и се страхуваха от него. — Може би в крайна сметка и тя оценява твоите способности на психолог.
	Люк се поколеба какво да отговори и опипа сакото си с писмото в джоба.
	— Предполагам, че си ударил на камък… Нищо ново, а? — продължи Макклауд. Това беше риторичен въпрос, който не изискваше отговор. Затова и Декър реши да си замълчи. — Не го вземай навътре, Таласъм, оня си го биваше. Беше от най-лошите. За него думата „угризения“ беше просто непозната.
	— Говориш в минало време, Бил. Мислех, че е подал молба за отлагане.
	— Беше отхвърлена от губернатора. Екзекутирали са го преди няколко часа. Но както и да е. Ти къде си в момента?
	Декър си пое дълбоко дъх и се прибра в колата. При условие, че Акселман вече бе мъртъв, имаше само един начин да провери дали твърденията му са верни. Декър усещаше, че на всяка цена трябва да види мъртвеца.
	— Виж, Бил, трябва да уредя някои въпроси през следващите ден-два.
	Макклауд въздъхна и попита:
	— Да не се увърташ около Бъркли, а, Таласъм? Бюрото има нужда от теб, момче. Не го забравяй.
	Агентът не искаше да говорят за това.
	— Бил, ще държа връзка чрез тукашното бюро — каза и затвори. Обади се в Куонтико, за да предаде на екипа си, че ще отсъства два-три дни. Най-накрая прибра телефона, излезе от колата и се насочи към входа на затвора, опитвайки се да подреди в главата си всичко, което знае.
	Акселман беше класически случай на социопат: суетен егоцентрик с невероятно самообладание. Беше неспособен на каквото и да е съчувствие към болката на жертвите си, още по-малко — на угризения след извършеното престъпление. Бе убил дванайсет момичета и изпитваше наслада да пази в тайна къде е скрил телата им. Беше подлаган на различни психологически тестове и всички се бяха учудили, че не се страхува нито от смъртта, нито от каквото и да е наказание.
	И все пак вчера изглеждаше съсипан. Държеше се необичайно, изпадаше в истерия, даваше вид на сломен от срам и вина човек. А вечерта се беше погрижил да прати чрез адвоката си запечатано писмо на Декър. Писмо, в което се съдържаха подробности от личен характер защо е избрал да се изповяда тъкмо на него, както и подробни обяснения къде е заровил труповете на дванайсетте момичета, заедно със самопризнание за тринайсето убийство.
	А ето, че човекът беше мъртъв и беше отнесъл всички отговори със себе си.
	Докато се приближаваше до прозореца на пазачите при главния вход, Декър се бореше със себе си. Професионалистът в него се опитваше спокойно да прецени как мъж, неспособен на каквото и да е угризение, е станал изведнъж жертва на чувството си за вина и е пожелал да направи самопризнания. Но като човек Декър се интересуваше единствено от смайващите твърдения на Акселман, че му е баща. Не му се струваше достатъчно това, че Акселман не разполага със сигурни доказателства. Той трябваше да докаже, че това не е вярно.
	Кларънс Пит пак беше дежурен на вратата. Явно скучаеше, защото се усмихна при вида на Люк.
	— Ха, Декър, какво те води пак насам? Тук май сме се превърнали в централата на ФБР. Лично голямата шефка беше тук преди малко.
	— Директор Нейлър е била тук? Имаш ли представа защо?
	— Не. Но мисля, че има връзка с екзекуцията на оня, Акселман.
	Декър се намръщи, но нищо не каза. Беше доста необичайно директорът на ФБР да присъства на екзекуция на убиец.
	— Тъкмо затова съм дошъл, Кларънс. Трябва да огледам трупа на Акселман.
	Пит провери нещо на компютъра вдясно от себе си и направи кисела гримаса.
	— Има знаменце. Значи директорът е наредил никой да не се увърта около трупа. Имаш ли разрешение?
	— О, хайде, Кларънс, не ме разигравай. Искам само да погледна трупа. Видях го вчера, когато беше жив. Какво толкова, ако го видя и мъртъв? Пет минутки, не повече.
	Пит се поколеба, но накрая извади една бланка от чекмеджето си и му я подаде.
	— Подпиши тук и ако някой задава въпроси, ти ще носиш отговорността.
	Той остави един от колегите си да пази на входа и поведе агента към сградата на болницата. Докато Декър го следваше надолу по стълбите към моргата, единствените звуци, които чуваше, бяха далечните викове на затворниците, чаткането на ботушите на пазача по теракотата и шумоленето на изгладената му униформа.
	Пит сви под една арка и посочи двойна люлееща се врата.
	— Тук е. — Бутна вратите. Усетиха хладния въздух в помещението и неприятната миризма на химикали. Беше голяма бяла зала. Подът и две трети от стените бяха покрити с плочки. В средата на залата стояха две метални маси за аутопсия, до едната стена зееше празна камера. Покрай отсрещната стена имаше три умивалника. Вляво бяха вградени метални чекмеджета. Някакъв младеж в мръсна бяла престилка миеше пода пред чекмеджетата. Пит отиде при него и представи Декър.
	— Стив, това е специален агент Декър. Той е от ФБР. Иска да види трупа на Акселман.
	След което Пит излезе, като заяви на Декър, че ще се върне след точно пет минути.
	Също като продавач в магазин, който отива да намери консервите с грах, Стив направи няколко крачки и отвори чекмедже номер седем. То всъщност представляваше цяла маса, на която имаше труп. Мъртвецът лежеше по гръб, покрит с чаршаф.
	Стив хвана табелката, висяща до главата на мъртвеца, и с отегчен тон прочете:
	— Екзекутиран в четвъртък, 30 октомври 2008 г., в седем и половина часа сутринта. Причина за смъртта: задушаване с газ. — Той погледна часовника си. — Ще трябва да почистя това-онова. Какво друго искате да знаете?
	Без да вдига поглед от очертанията на трупа пред себе си, Декър отговори:
	— Нищо.
	— Добре, оставям ви. Но по-добре побързайте. Всеки момент ще го отнесат за кремация.
	Стъпките на служителя се отдалечиха, но Декър се опита да изглежда все така професионално ангажиран със случая. Пое си дълбоко дъх и дръпна чаршафа откъм главата. Беше виждал доста мъртъвци през живота си. Лицето на осъдения беше придобило синкавобелия цвят на прясно сирене.
	Люк огледа лицето на Акселман, опитвайки се да открие някаква прилика в чертите. Докато се взираше, си представяше себе си под чаршафа: същите скули, същото широко чело. Посегна с пръсти и отвори единия клепач: отвътре се показа замъглен ирис, зелен като неговите. Придърпа чаршафа по-надолу и изпъна ръка до тази на мъртвеца, за да сравни пръстите му със своите. Имаше само един начин да бъде сигурен.
	Декър внимателно отскубна три косъма от главата на мъртвеца, като проверяваше дали коренът си е на мястото. Погледът му се спря на плешивото теме: беше удивително колко много коса беше изгубил Акселман от деня, в който се беше фотографирал за последен път. Декър прибра космите в малко найлоново пликче за веществени доказателства и отново се взря в лицето му. Този път го заинтригува необичайно бледата, поразена от жестоко акне кожа. Трупът беше прекалено блед, сякаш човекът беше умрял от загуба на кръв.
	Декър си каза, че е време да свършва, и огледа мъртвеца. В първия момент не забеляза раната. С неволна гримаса на погнуса той се премести настрани и изгледа отблизо раната под посивелия пенис.
	Липсваха тестисите. Изглежда, бяха отрязани със затъпено острие. От вида на раната Декър заключи, че е била нанесена преди екзекуцията. Но не беше и много отдавна, защото съсиреците все още стояха по космите на бедрата. Декър се наведе още по-близо до раната и внимателно прецени ъгъла на нанасяне на раната, както и синините наоколо.
	Агентът се изправи и се опита да възпроизведе посоката, от която е бил нанесен ударът, за да бъде плътта толкова жестоко разкъсана. Не се случваше за пръв път затворник да бъде кастриран от злобни и отмъстителни съкилийници. Но той не виждаше как затворник би могъл да проникне в самостоятелната килия на Акселман в отделението за осъдени на смърт. Не вярваше и пазачите да са го сторили. Колкото и да се опитваше, не можеше да си обясни под какъв точно ъгъл е действал убиецът. Внезапно кръвта му застина, когато осъзна как точно е станало всичко.
	Карл Акселман си беше направил това съвсем сам.
	Това вече беше необяснимо. И дума не можеше да става за психологически игрички. Защо един масов убиец, известен с липсата на всякакво чувство за вина, ще тръгне да се кастрира? Кое би подтикнало Карл Акселман към подобна постъпка?
	Дочуха се стъпки в коридора. Декър преодоля погнусата си и протегна пръст, за да обере съсирената кръв от бедрото на Акселман. Косите бяха достатъчни да докажат евентуално бащинство, но от кръвта щеше да научи много повече. Ръката му се докосна до плътта на мъртвеца и при допира с ледената, подобна на восък повърхност тръпки полазиха по тялото му. Той бързо прибра кръвта в пликчето с космите и го скри в джоба си.
	Когато Стив се върна, Декър го попита за раната. Служителят в моргата само вдигна рамене и придърпа чаршафа над лицето на Акселман.
	— Така ни го донесоха тук. Не можете да си представите какви им минават през ума на осъдените, преди да ги набутат в камерата. Аз ги поемам едва след това.
	— Колко често се появяват с отрязани ташаци?
	— Рядко, ако трябва да съм искрен — отговори Стив и изгледа подозрително Декър. Подобен поглед Люк беше срещал у десетки свидетели. С тях те искаха да кажат едно и също: „Нямам общо с тая гадост и не искам да имам. Затова престани с тъпите въпроси“. Стив му се усмихна. — Директорът всеки момент ще слезе да даде разрешение за кремация или за аутопсия. Можете да попитате него какво е станало с ташаците.
	Агентът се усмихна.
	— Няма нужда. — Последното нещо, което му се щеше, бе да обяснява на директора на затвора какво търси в моргата. — Благодаря за помощта. Видях достатъчно.
	След като изнервеният от чакането Пит го отведе обратно до изхода, той се прибра при колата си и се опита да събере мислите си. Случваха се странни неща, а той дори нямаше представа за какво става дума. Но сега щеше да се съсредоточи върху единствената задача, която имаше значение за него: да провери истинността на писмото от Акселман, най-вече дали той има право да твърди, че е негов баща, както и дали е посочил правилно местонахождението на труповете, заедно с този на тринайсетата жертва.
	Декър вдигна пликчето на светлината и внимателно огледа капките съсирена кръв и трите косъмчета. Извади още едно пликче от сакото си, отскубна два косъма от собствената си глава и ги прибра в празното пликче. Постави всяко от пликчетата в различен джоб и се замисли какво да прави.
	Искаше да е сигурен, че никой няма да научи за теста. Не можеше да използва човек от Бюрото. Имаше само един избор — човек, на когото можеше да се довери и който работеше в района. Мисълта, че ще прибегне до нейните услуги, не го радваше особено.
	Бръкна за портфейла си. След малко намери каквото търсеше. Провери адреса на визитката и се качи в колата. Трябваше да я помоли за помощ. Но това не го радваше.
	Знаеше, че за Кати Кер неговият внезапен интерес към генетичните връзки ще представлява нещо като морална победа.


@@	Казармата „Ал Таджи“
@@	край Багдад, Ирак.
@@	Същия ден, 16 ч. и 17 мин.

	Доктор Удай Азиз, служещ в багдадските казарми на Северния корпус от елитната Републиканска гвардия, беше силно разтревожен. Колкото повече наблюдаваше трупа на леглото в спалното помещение, толкова повече се уверяваше, че това не е на добре.
	Азиз погали гъстия си мустак и погледна полковник Али Саади, застанал насреща му. Полковникът беше як, набит мъж с голям корем и гъсти вежди. Беше вбесен. За секунда Азиз си помисли, че офицерът ще срита мъртвеца.
	— Четвъртият за два дни — прошепна Азиз. Пред него беше медицинският картон на редник Яафар Хамади и той се опитваше да открие причината един напълно здрав двайсет и четири годишен младеж да умре от мозъчен кръвоизлив. — Ако не се броят самоубийствата и разстрелът на Хатиб.
	— Не разбирам — изрече полковникът. — Не се е оплаквал пред преките си началници.
	— Да е подлаган на специален режим?
	— Тренираше усилено, за да го прехвърлим на юг, но не е подлаган на различен режим от другите.
	Азиз се почеса и отново огледа трупа. Като се изключеха акнето и опадалата наскоро коса, нямаше нищо необичайно. След първия случай на неочаквана смърт преди два дни доктор Азиз беше наредил стандартни аутопсии на телата. Войниците или бяха умрели от кръвоизлив в мозъка, или се бяха самоубили. Всички се намираха в прекрасна физическа форма и нямаха записани психически отклонения. Кръвните им проби обаче разкриваха едни и същи аномалии. Те навеждаха на един-единствен извод, особено като се имаха предвид косопадът и акнето, но трябваше да се вземат още проби, за да е сигурен.
	— Трябва да разберем какво се случва — размишляваше лекарят, сякаш говореше сам на себе си.
	— Абсолютно си прав — съгласи се полковникът. — Това ви е задача номер едно. Засега сме успели да потулим нещата, но бойният дух спада и войниците говорят. Ако положението продължи да се влошава и главнокомандващият го научи сега, когато е възможна офанзива, няма как да не поиска обяснение.
	— Разбирам. — Азиз пак подръпна мустака си. Никой не можеше да го държи отговорен за самоубийствата и разстрела, но другите можеха да му ги лепнат. Защо точно сега трябваше да се случи? Доскоро службата му като старши военен лекар беше лека и приятна. Армията, особено републиканската гвардия, беше нахранена и снабдявана с всичко необходимо. Като се изключат, разбира се, рисковете при война, здравето на войниците беше превъзходно. Но през последните няколко месеца Азиз здравата се беше трудил, при това се занимаваше все с бюрократична работа: подготвяше всичко за предвижданата офанзива в Кувейт, организираше снабдяването и преразпределянето на санитарни материали за полевата болница, наглеждаше ваксинирането на стотици хиляди войници. А сега, точно когато беше претоварен с повече работа, отколкото можеше да поеме, му се сервираше тази… неприятност.
	— Сигурен ли сте, че починалите не са вземали непозволени лекарства?
	— Аз самият не съм им давал, ако това ви е въпросът — намръщи се полковникът. — За какви лекарства говорите?
	Азиз го изгледа внимателно, сякаш се чудеше дали казва истината. Не се случваше за пръв път офицери да изпробват разни вещества върху войниците с цел да подобрят бойните им качества. Особено при предстоящо настъпление. Лекарят повдигна рамене.
	— Говоря за анаболни стероиди. Чували ли сте? Лекарствата, които някои атлети вземат, за да подобрят постиженията си?
	Полковникът поклати глава в недоумение.
	— Мислите, че са приемали стероиди? И затова са умрели?
	— Не съм сигурен още — отговори Азиз и затвори кървясалите очи на покойника. — Но ще разбера.


>>	10.

@@	Университетът Станфорд,
@@	Калифорния.
@@	Същия ден, 12 ч. и 53 мин.

	Кати Кер проверяваше за сетен път докладната записка. Не искаше да възникнат усложнения в последния момент.
	Цяла сутрин се беше подготвяла за срещата си с Мадлин Нейлър и Алис Принс. Крачеше напред-назад из малкия си личен кабинет до лабораторията и препрочиташе препоръките, които сама правеше за продължаването на проект „Съвест“. Колкото и да ги гледаше, все се убеждаваше, че всичко е наред. Бюджетът, който изискваше, беше реалистичен; сроковете бяха амбициозни, но постижими. Най-накрая насочи вниманието си към хилядата затворници, които беше подбрала от базата данни с ДНК-информация, която попълваха във ФБР. Всички спадаха към осъдените за тежки престъпления. Докато преглеждаше имената, се мъчеше да възстанови по памет по-важните данни от досието на престъпника, та да предвиди възможни възражения от страна на Нейлър.
	Непрекъснато си напомняше да повдигне въпроса за снощния дебат по телевизията и дали Алис Принс и Мадлин Нейлър имат някаква представа за намеренията на Памела Вайс да използва биологията и генетиката в борбата с престъпността.
	Кати седна зад бюрото си и механично се залови да наблюдава двамата лаборанти, които миеха инкубаторите и слагаха използваните епруветки в миялната машина. Нямаше други хора. Заместниците на Франк и Керън щяха да се явят едва другата седмица. Това беше по-скоро добре предвид на малкото належаща работа, която имаше да се върши преди плановете да бъдат окончателно уговорени.
	След минута вратите на лабораторията внезапно се отвориха. Кати чак се стресна. За частица от секундата й мина през ума, че Нейлър или доктор Принс са дошли по-рано, и мислено поблагодари на Бога, че е готова.
	Но не се оказа никак готова, тъй като посетителят не беше нито Мадлин Нейлър, нито Алис Принс.
	Висок, рус мъж надникна колебливо вътре и един от техниците му посочи кабинета й. Кати нямаше какво друго да стори, освен да изчака зад щорите мъжът да прекоси лабораторията и да почука на вратата й.
	— Влез — отвърна тя и в същия момент съжали, че не си е сложила контактните лещи, ами е дошла с очила.
	Вратата се отвори и в стаята влезе Люк Декър. Изглеждаше доста притеснен; плахо й се усмихна, а в очите му се четеше неспокойство.
	— Здрасти, Кати. Надявам се, че неочакваното ми посещение не ти създава проблеми.
	Тя му се усмихна.
	— Ни най-малко.
	— Много е внушително — посочи той лабораторията.
	— Благодаря. — Кати остави докладната записка на масата. — Какво те води насам?
	Изражението на Люк стана още по-сериозно и той побърза да затвори вратата.
	— Да бъда съвсем искрен, трябва ми една услуга. Дискретна услуга. Ще ми отделиш ли минутка?
	— Разбира се. Мадлин Нейлър ще дойде след около половин час. Дотогава нямам работа.
	При самото споменаване на директорката на ФБР Люк се намръщи.
	— Сигурно е доста сериозно.
	— Така е. Току-що получихме разрешение от комисията за един голям проект, над който работим от много време насам. Ще обсъдим с нея какво да правим тепърва.
	— Чудесно. Поздравления — отвърна той, но си остана все така навъсен.
	— Какво има? — попита тя.
	— Ами да ти кажа иска ми се тази услуга да не се разчува из Бюрото, поне на първо време.
	Кати кимна. Не сваляше поглед от Декър. Разговорът се оказваше силно интригуващ.
	— Не се притеснявай, никой няма да научи. И така, от какво имаш нужда?
	Люк не отговори веднага. Като че ли преценяваше какво може и какво не може да й каже. Накрая бръкна в джоба на сакото си и извади малко найлоново пликче. После бръкна и в другия джоб и извади още едно.
	— Ами — запъна се, докато й подаваше първото пликче, — искам да сравниш ДНК-информацията от космите в това пликче с тази от другото.
	— Как да ги сравня?
	Той отвори първото пликче и й показа трите косъма и капките съсирена кръв.
	— Искам да знам дали има връзка между хората, на които космите принадлежат.
	Кати присви очи.
	— Под връзка имаш предвид роднинска връзка. Брат-сестра, баща-дъщеря, този тип?
	— Именно.
	Тя пое пликчето и се вгледа в космите и кръвта, след което внимателно ги остави на бюрото си. В другото пликче имаше два руси косъма.
	— И сигурно няма да ми кажеш за какво става дума?
	— Не и ако не ме накараш.
	Личеше си, че не му е приятно да прибягва до помощта й. Може би вътрешно беше склонен да възприеме убежденията й, че познаването на гените стои в основата на всяко познание. За миг й се прииска да отбележи този факт, да му напомни, че търси услугите на технология, на която навремето шумно се е присмивал. Искаше й се да му внуши колко сериозна е помощта, която търси в момента, да му докаже, че това, на което е посветила живота си, е от значение.
	— Добре, няма да те разпитвам.
	— Колко време ще ти трябва? — попита Люк и погледна часовника си. След като си беше свършил работата, бързаше да си тръгне.
	— Колко време? Ами навремето трябваше да използваме техниката на белязаните изотопи: изолирахме участъци от ДНК-веригата, които да докажат генетична връзка между индивидите. С малко повече късмет две седмици щяха да стигнат.
	Люк изглеждаше разочарован.
	Кати му посочи черния, подобен на лебед геноскоп в лабораторията и отново взе първото пликче.
	— Но с онази машина ей там можем да разчетем всички деветдесет хиляди и колкото са там гени в пробата и да ги сравним с тези от другата за малка частица от това време. Остави ми ги и се обади след два-три часа.
	Декър кимна. В очите му се четеше едновременно облекчение и тревога.
	— Благодаря, Кати, много си мила.
	— Сигурен ли си, Люк? Струва ми се, че не искаш да узнаеш отговора.
	Той повдигна рамене и се усмихна, сякаш въпросът изобщо не бе от значение.
	— Да речем, че трябва да знам.


	Точно в един и половина пристигнаха Мадлин Нейлър и доктор Принс.
	Броени мигове преди това Кати Кер беше връчила на лаборантите двете пликчета и ги бе оставила да прегледат на геноскопа ще открият ли връзка. Питаше се защо Декър помоли тъкмо нея да извърши теста и защо държи никой във ФБР да не научи. Сега обаче трябваше да обърне внимание на посетителките си.
	Облечена в елегантен тъмносив костюм с панталони, изрядно подредила белите си коси, директорката на ФБР изглеждаше необичайно ведра и усмихната. За разлика от нея Алис Принс беше облечена в тъмносиньо сако и пола, които не й отиваха, и беше неспокойна.
	Трите се усамотиха в кабинета на Кати и Алис веднага й съобщи, че от ФБР и „Вайро Вектър“ увеличават бюджета й с по още пет милиона долара годишно. Парите щели да бъдат вложени в специална сметка и тя щяла да бъде свободна да разполага с тях, както намери за добре.
	— Естествено — усмихна се широко Нейлър, — очаква се да покриеш и собствената си заплата — колкото сметнеш, че заслужаваш, — от въпросните пет милиона.
	Кати беше като ударена от гръм. Стипендията й беше достатъчна да продължи работа в рамките на ограничения бюджет, който сама се канеше да изиска, а от „Вайро Вектър“ отдавна покриваха голяма част от разходите й за изследванията в Станфорд. С допълнителното финансиране й се предоставяше възможност да наеме по-голям екип и да ускори цялата програма.
	— Не знам какво да кажа. Много сте щедри. Всъщност нямаме нужда от толкова средства.
	— Глупости — отсече Нейлър. — Първото правило, което човек следва, като иска финансова подкрепа, е да убеди всички, че парите никога няма да му стигнат.
	Тя отново се усмихна, под тъмните й очи се образуваха ситни бръчици, устните й широко се разтегнаха и разкриха зъбите. Кати рядко я беше виждала да се усмихва и това й се струваше неестествено и доста по-обезпокоително от намръщената й физиономия.
	— Както и да е — заключи Нейлър и се надигна от стола си зад кръглата маса за конференции. Приближи се към Кати и се надвеси над нея. — Ти заслужаваш допълнителното финансиране, а и ние искаме да знаеш колко много ценим всичко, което си постигнала досега.
	Кати беше поласкана от думите й, но започваше да се чувства неловко. Затова посегна към записките си, които стояха по средата на масата.
	— Ами благодаря. Много съм ви задължена. Но това, което най-много ми се иска, е вашето одобрение за следващите няколко стъпки по проекта.
	Тя изчака Нейлър да се върне на мястото си и подаде на нея и на Алис по една папка. Започна да обяснява:
	— Освен че очертавам най-общо предстоящите стъпки: план, финансова осигуреност, цели и срокове, в докладната си записка съм изброила и всички субекти, върху които възнамерявам да изпробвам „Съвест, Девета версия“ — при условие че те дадат съгласие. Разбира се, ако получа и вашето.
	Нейлър дори не погледна книжата, които й бяха предоставени.
	— Какво ще кажеш, ако научиш, че бихме могли да съкратим проекта с осем до десет години? — попита Алис.
	Кати се изненада. Погледът й се премести от Принс на Нейлър.
	— Какво имате предвид? Да ускорим тестовете върху престъпниците?
	Нейлър кимна. Взираше се в Кати, без да мига, сякаш искаше да я хипнотизира.
	Кати вдигна рамене.
	— Би било страхотно, ако не попречи на резултатите. В каква степен смятате да ускорим проекта?
	Настъпи мълчание. Тъмните очи на Нейлър се взираха все по-настойчиво в лицето й. Кати се чувстваше като на изпит, нещо повече — че е подложена на психологически тест, при който всяка нейна реакция е от значение.
	— Да речем, че няма да ускоряваме тестовете — подхвърли Нейлър, — а просто ще ги заобиколим.
	— Но ние трябва да проведем тестове. Трябва да сме сигурни, че процедурата действа.
	— Не и ако въпросните тестове вече са били проведени — отвърна Алис.
	— Но това е невъзможно. За целта са били нужни години.
	Директорката на ФБР кимна и на тънките й устни се появи усмивчица, която дори не достигна очите й.
	— Осем години, ако трябва да сме точни.
	Кати буквално зяпна.
	— Хайде сега, директор Нейлър, нищо не разбирам. Шегувате се, нали?
	Но Нейлър вече не се усмихваше.
	Кати прикри устата си с ръка и потърси с поглед Алис, но тя беше свела очи към масата.
	— Вие сте провеждали тайни тестове с нашите материали… с моите материали?
	— Нещата не стоят толкова просто — отговори директорката. — Без наше знание неколцина високопоставени служители във ФБР и във „Вайро Вектър“ са научили за проекта и от желание за бързи резултати са започнали секретни, неразрешени от властите тестове. Естествено, че всички, които са взели участие в акцията, ще бъдат строго наказани, но въпросът е друг: тестовете са дали резултат.
	В продължение на няколко секунди Кати не можеше да реагира — беше смаяна. Най-накрая си даде сметка какво се е случило, и в очите й заблестяха гневни искрици. Изправи се, блъсна стола си назад и закрачи нервно из кабинета.
	— Кои са тези хора? Защо са били разкрити чак сега?
	Нейлър седеше, без да губи самообладание.
	— Това вече няма значение. Кати, предполагам, че си запозната с криминалните статистики: престъпността в Калифорния намалява.
	Кер беше толкова бясна, че беше впила нокти дълбоко в дланите си. Разбира се, че знаеше за намалялата престъпност в щата. Разбира се, че следеше новините и различните анализи, в които всевъзможни специалисти се опитваха да обяснят статистиките, още повече откакто губернаторът, който си приписваше заслугите за успехите, сега се кандидатираше за президент.
	— Те са пряко следствие — продължи Мадлин — от тестовете, провеждани над закоравели престъпници и следващи твоята теория за генна манипулация. — Тя едва сега погледна предложенията на Кати. — Хората, които са провели теста, не са извършили нищо по-различно от това, което ти сама възнамеряваше да сториш. Нещо повече, някои от престъпниците, които си изброила тук, вече са станали обект на лечение. На твое място бих погледнала на това като на добра новина: вече е доказано, че теорията ти е правилна. И ти бяха спестени десет години чакане.
	Кати се пресегне и грабна папката от ръцете й.
	— Е, всичко се оказа загуба на време, нали? Екипът ми и аз сме работили за тоя, дето духа. И как, по дяволите, са могли тестовете да започнат преди осем години? Безопасният серум Девета версия, одобрен от комисията, беше намерен само преди четири години.
	Нейлър тихо въздъхна.
	На Кати й прилоша, щом си даде сметка какво се е случило. Излизаше, че делото на живота й, хилядите часове, които беше пожертвала в името на науката, са били напразни. Цялото й изследване беше опорочено, проучванията се връщаха с десетилетия назад.
	— Боже мой — възкликна тя — те са използвали оригиналния серум, нали? Залагам си главата, че пациентите дори не са били доброволци.
	— Не, не са били. Но може да се каже, че след всички престъпления, които са извършили, пред тях дори не е стоял въпросът, дали да отидат в затвора или в газовата камера. Тези престъпници може и да не са знаели, че ги подлагат на тестове, но повечето от тях в крайна сметка спечелиха. Кати, помисли все пак. Никой не е пострадал при лечението. Били са подложени на тест около шестнайсет хиляди осъдени. Серумът не само че работи, но е напълно безопасен.
	— Откъде, по дяволите, знаете? Последиците могат да се усетят след години. Та нали нашите изследвания доказаха, че ранните вектори могат да образуват рак на тестисите и простатата в пубертета не само у пациентите, но и у децата им. Всички момчета, които се родят с рак на тестисите, може да…
	Алис Принс поклати глава, сякаш я умоляваше.
	— Кати, прегледала съм лично ранните ти доклади. Така и не се доказа, че тъкмо серумът е причина за въпросните заболявания. Лично съм проверила всичко.
	— Как можеш да го твърдиш, Алис? Много добре знаеш, че е точно обратното.
	— Добре, добре, но рискът беше минимален. Хайде, Кати, разликата между ранните вектори и последната Девета версия са незначителни.
	— Незначителни? Кое ти дава право да говориш така?
	Алис усети, че я е засегнала, и погледна за помощ към Нейлър. Доктор Принс не понасяше спорове.
	— Защо не изчакаш отвън, Алис? — предложи й Мадлин Нейлър. — Нека поговорим на четири очи.
	Алис се поколеба, но накрая, едновременно засрамена и облекчена, стана от мястото си и напусна кабинета.
	Сякаш нищо не се беше случило, Нейлър продължи да обяснява:
	— Кати, незначителните разлики бяха от жизнено значение, за да получим официалното одобрение, това никой не отрича, но от гледна точка на безопасността е можело спокойно да бъдат пренебрегнати. Кати, чрез провеждането на тази операция са се спестили и пари, и човешки животи, които струват повече от поетите рискове. Пък и след предизборното изявление на Памела Вайс всяко лечение ще се провежда с одобрената от правителството Девета версия.
	— Какво изявление? — попита тя. Не можеше да повярва.
	— Този петък Памела Вайс ще…
	Кати изведнъж се закова на едно място.
	— За това ли говореше Вайс снощи по време на дебата?
	Нейлър кимна.
	— Да, и тъкмо затова искаме да поговорим с теб. Щом научихме, че въпросните неразрешени тестове са проработили и че твоята Девета версия е получила одобрението, решихме да използваме кризата в полза на проекта. Един скандал би могъл да провали „Съвест“ и да върне всичко десетилетия назад. Ако обаче някой представи всичко като отдавна очакваното спасение, не само че проектът може да бъде спасен, но обществото ще е склонно той да проработи по-бързо.
	Затова, като разполага с пълната подкрепа на президента Бърбанк, Памела Вайс ще поеме отговорността за успешните резултати от тестовете върху престъпници, като по този начин ще сложи край на всякакви спекулации по въпроса за намаляващата престъпност в Калифорния. Тя ще представи като част от правителствената си политика лечение на всички осъдени за тежки престъпления в страната с твоята нова, одобрена версия. Ще докаже пред американския народ, че ако бъде избрана, ще може успешно да ограничи размерите на престъпността. Нещо повече, Кати, Алис, която е не по-малко от теб ужасена от провежданите досега тестове, предложи да ти бъдат приписани всички заслуги за успешните експерименти.
	Помисли добре, Кати. Ще станеш известна. Не е изключено да получиш и Нобелова награда. Но което е по-важно, с политическата подкрепа на президента ще видиш осъществена мечтата на своя живот: излекуването на склонността към престъпление ще се окаже реалност много по-скоро, отколкото си предполагала. И все пак, абсолютно наложително е всички да бъдат убедени, че провежданите през последните години експерименти са се извършвали с одобрения от комисията вирусен вектор. Ние може и да знаем, че тестовете са проведени успешно, трябва да убедим обществеността, че никога не сме се съмнявали в това. Памела Вайс трябва да бъде представена пред нацията като смела жена, която знае какви рискове да поеме. Никой не бива да остава с впечатлението, че е действала безотговорно.
	Не беше за вярване. Кати се върна при бюрото си и се облегна на него.
	— Но тя е действала безотговорно и опасно.
	Нейлър се ядоса.
	— Не, не е действала. Бъдещият президент дори не знае за съществуващите разлики между Първа и Девета версия. Доколкото Памела Вайс е в течение на проекта, от Комисията за контрол на храните и лекарствата одобрила същия серум, който е бил използван при тестовете. В никакъв случай не бива да се заподозре истината.
	— Не можете да искате от мен нещо толкова неетично. Принуждавате ме да излъжа за това, което съм разработвала цял живот?
	— Не, разбира се, че не. Целият този проект е твоя разработка. Искаме от теб само да погледнеш на проблема от по-високо, да видиш цялата му значимост и да разбереш, че ти се предлагат неочаквани възможности. Безотговорното решение да се проведе този тест може да застраши всичко, което си постигнала досега. Но по начина, който ти предлагаме, ти можеш да използваш поетия риск в своя полза и да промениш целия свят. Това лошо ли е?
	Кати седна на бюрото и поклати глава. Само допреди няколко минути бъдещето й беше изглеждало прекрасно, едно голямо предизвикателство. И което беше по-важно, бъдещето принадлежеше на самата нея. Сега се оказваше, че някой е отнел мечтите й.
	— Но това е лъжа. Не съм сигурна, че бих могла да живея с нея.
	— Хайде, Кати, от теб се иска само да бъдеш прагматична. Изборът е прост: можеш да преглътнеш всичко, което се е случило, и да помогнеш на целия свят да заживее по-добър живот. Можеш и да се отречеш само защото някой е нарушил някакви си правила и защото малък процент закоравели престъпници са били теоретически подложени на незначителен риск от заболяване. Ако избереш първото, ще имаш възможност да постигнеш всичко, за което си мечтала, включително ще видиш с очите си един по-добър и безопасен свят. Ако избереш второто, мечтите ти никога няма да се превърнат в реалност.
	— Не разбирате ли? — възрази Кати. Устата й беше пресъхнала от яд. — Искате от мен да наруша закона в името на нещо, което трябва да ограничи престъпността?
	Нейлър бавно се изправи и й отговори, със спокоен, властен тон:
	— Станалото — станало. Въпросът е как да постъпим сега. Ще се възползваме ли от вече постигнатото, или ще го унищожим? Помисли си. Това е важен въпрос. Искам да науча за решението ти преди шест часа. Ясна ли съм?
	Другата жена не отговори веднага. От проявената несправедливост я заболя глава. Ако постъпеше почтено, щеше да провали делото на живота си. Ако пренебрегнеше професионалната си чест, щеше да види мечтите си реализирани в немислимо кратък срок. Това си беше сделка с дявола.
	— Шест часа. Ясно ли е? — повтори Мадлин и без да сваля невъзмутимата си маска, отвори вратата.
	— Не, няма как да е ясно — подхвърли предизвикателно Кати. — Нищо вече не е ясно.


	Алис Принс седеше като на тръни в колата на паркинга. Чувстваше се като страхливец, задето си беше излязла, но тайно се радваше, че Мадлин сама щеше да обясни всичко на Кати. Знаеше, че дължи много на приятелката си, затова й беше трудно да я лъже. Но Мадлин нямаше скрупули. Нея нищо не можеше да уплаши.
	Алис все още си спомняше, сякаш беше вчера, деня, в който се запозна с Мадлин. Когато Нейлър се появи в училището „Сейнт Джоузеф“ в Бадингтън, щата Ню Йорк, тя за пръв път виждаше толкова странно момиче, Мадлин беше само на тринайсет, когато директорката я представи на класа на Алис. Имаше бели коси, издължени и тъмни очи, които хвърляха предизвикателни искрици. Целият клас беше избухнал в смях при вида на новата ученичка не само заради необичайния й вид, но и защото живееше с баба си, лудата и сприхава госпожа Престън, в порутената къщичка на Оксфорд Стрийт, само през два входа от дома на Алис.
	Никой не знаеше, че Мадлин живее с баба си, защото майка й я изоставила, а баща й бил полицай и го застреляли пред очите й две седмици преди да дойде в училището. От преживения шок косите й бяха побелели. Но всички в класа й се подиграваха, което беше добре дошло за Алис — доскорошната жертва на съучениците си.
	Когато обаче двете най-едри момчета в класа, близнаците Тиндейл, нападнаха Мадлин в двора, тя започна да й съчувства. Поне до мига, в който новата ученичка на свой ред не им отвърна — тя се хвърли като пантера насреща им и започна да ги дере и удря, докато двамата не си плюха на петите. Алис събра чантата и книгите на Мадлин и й ги подаде.
	— Здравей, аз съм Алис — представи се тя. — Как е да живееш с госпожа Престън? Вярно ли е, че била заровила човешки трупове под паркета?
	Момичето се отупваше от прахта и само вдигна рамене.
	— Не знам. Да отидем да проверим.
	Алис и до ден-днешен се възхищаваше от безстрашието на Мадлин и малко се страхуваше от нея. Надяваше се само да не стори нещо на Кати.


	На излизане от сградата на университета Мадлин Нейлър си каза, че в крайна сметка срещата не е минала зле. В известен смисъл това, че Кати Кер толкова открито се възпротиви на плана им, беше добре дошло. Можеше да премине към действие без никакви угризения.
	Беше излъгала кой е отговорен за тестовете над затворници, за да провери реакцията на Кер. Беше играла ролята на невинното агънце, за да й внуши, че са от едната страна на барикадата и че двете са в еднаква степен принудени да се възползват от създадената от други ситуация. Но Кати не се беше поддала на подобен прагматичен възглед. Беше против, и то единствено от принципни съображения. Нейлър се беше научила, че щом се стигне до взаимни компромиси, на хора с принципи не бива да се разчита. Каквото и решение да вземеше Кер, тя си оставаше опасна за срещата в шест часа. Не само щеше да застраши проект „Съвест“, но щеше да внуши съмнения у Памела Вайс, дали изобщо трябва да се преминава към „Престъпност Нула“. Кер трябваше да бъде отстранена от сцената, и то бързо.
	Щом приближи служебния си автомобил, Мадлин забеляза Алис вътре в мерцедеса й. Приятелката й излезе и се насочи към нея.
	— Как мина? — попита тя.
	— Кер не иска и да чуе.
	— Наистина ли?
	— Слушай, Али, дадох й толкова шансове, но тя не желае да отстъпи.
	— Сигурна ли си?
	— Убедена съм.
	— Тогава какво ще правим?
	— Не се тревожи. Ще се оправя.
	В гласа на Алис се прокрадна паника.
	— Няма да й сториш нищо, нали?
	— Разбира се, че няма. Просто ще се погрижа да остане на сигурно място до след изборите. Няма защо да се безпокоиш. — Директорката на ФБР се огледа за Джаксън. Вече се очакваше да е пристигнал. — Ще изглежда, сякаш е заминала на почивка. Всичко е уредено.
	Настъпи кратко мълчание.
	— Ако това е единственият начин… — Алис нямаше сили да спори.
	— Така е, Али, вярвай ми. Както и да е, нека се приготвим за срещата с Памела. Ще се видим там.
	Нейлър се прибра при служебната си кола и мигом двама агенти се показаха отвътре. По-високият й отвори вратата, но преди да влезе, тя погледна към двата автомобила, които точно в този момент се появиха на паркинга и спряха един до друг недалеч от тях. Първият беше сив крайслер и на седалката до шофьора седеше внушителен чернокож мъж с красиви черти и свиреп поглед; до него зад волана се забелязваше човечец с лисича физиономия. Втората кола беше абсолютно същият модел и вътре имаше трима души.
	Едно от нещата, които най харесваше у помощник-директора Уилям Джаксън, беше това, че той беше винаги там, където тя искаше да бъде. Джаксън беше неин довереник. Екипът му беше съставен от силно мотивирани агенти, които навремето бяха заплашвани с дисциплинарни наказания и които при нормални обстоятелства биха свършили в затвора. Нейлър беше използвала влиянието си, за да потули делата, и всички й бяха задължени. Чрез Джаксън тя научаваше всичко по-важно в Бюрото, а екипът му решаваше проблемите, без някой да може да проследи конците до директорския кабинет.
	Джаксън и хората му останаха по колите.
	— Баниън, би ли ми дал мобифон — нареди Нейлър на агента, който й държеше вратата отворена.
	Щом седна в купето и вратата се затвори след нея, тя пое подадения й апарат. Набра някакъв номер и видя как в другия край на паркинга Уилям Джаксън посяга към своя клетъчен телефон.
	— Джаксън — представи се той с характерния си носов тембър.
	— Искам да се заемеш лично със задачата — нареди тя. — Не забравяй, само доктор Питърс трябва да знае. Да не си намесил друг човек. — Нейлър млъкна за секунда и погледът й се плъзна по паркинга. — Джаксън, да не си ме разочаровал.


>>	11.

@@	Градска служба на ФБР,
@@	Сан Франциско, Калифорния.
@@	Същия ден. 1 ч. и 56 мин.

	Люк Декър седеше зад едно от бюрата, предвидени за агенти от чужди служби, и се опитваше да не мисли за тестовете, които Кати Кер вероятно провеждаше в този момент. За да се разсее, включи лаптопа си в мрежата и се зае с издирването на тринайсетата жертва, спомената в писмото на Акселман.
	Най-напред препрочете съответния пасаж в писмото:
C>
	„… Това последно момиче, тринайсетото, разпозна мястото, където бях скрил останалите. Според него родителите му често го водели да играе наоколо. Дървото, което прикрива входа към моите тунели, беше само едно от многото, но то го знаеше. Двете с майка му го наричали «Змийското дърво». Намира се в голяма гора близо до дома им. Свържи се с родителите на момичето: те ще се сетят. Там ще намериш всички трупове — и на тринайсетте момичета. Никой не би могъл да ги открие.
	Не желая да започваш с търсенето на телата. Искам най-напред да се свържеш с родителите на последната жертва. Моля те, успокой съвестта ми поне що се отнася до тях. Аз съвсем скоро ще умра, а едва сега си давам сметка какво съм сторил. Съзнанието за всичко това ме убива, но единственото, което ми вдъхва малко надежда, е, че злото, извършено от мен, е довело и до нещо добро. Довело е до теб самия. Навярно ти като мой син ще ми помогнеш да намеря покой, като ми съдействаш да поправя част от злото…“
C$
	Декър захвърли писмото на бюрото, като че ли бе държал някаква мръсотия. Самата мисъл, че може да помогне на Акселман да изкупи греховете си, му се струваше непоносима. Насочи вниманието си към компютъра и с мишката започна да преглежда файловете из обширните бази-данни на ФБР. Вписа името на момичето и датата на отвличането според писмото. Щом извади всички файлове, отнасящи се до събитието, ги разпечата на принтера до бюрото — най-старомодната техника, но пък и най-подходящата в този случай.
	Документът представляваше четири страници. Декър ги прегледа внимателно. Момиче с това име наистина е било отвлечено по времето, за което пишеше Акселман, и тялото му никога не е било намерено. Но изчезването му почти със сигурност е било съобщено във вестниците. Декър можеше да посети родителите на момичето и да ги попита за дървото, но ако това се окажеше някоя игричка — хитър и жесток опит на Акселман да причини болка на хората, преди да умре, — той нямаше намерение да се замесва в нея. Затова препрочете всички подробности за жертвата и за семейството й и внимателно запомни лицата от снимките в досието. Едно от най-тъжните последствия от работата, която вършеше, беше, че колкото пъти се разхождаше по улиците и се разминеше с някое момиче или млада жена, несъзнателно преценяваше степента на риска, на която се подлагаха ежедневно — познаваше се по дрехите, по възрастта, по външния вид, по грима, по походката и излъчването. Да опознаеш добре жертвата беше не по-малко необходимо от това да опознаеш убиеца. Момичето от снимките беше в горните категории за степен на риск, поне що се отнасяше до Акселман. Беше малко, хубаво и невинно. Беше твърде възможно Акселман да пише истината за тринайсетата си жертва. Но защо тогава не бяха открили и нейни лични вещи в дома му?
	Премести курсора върху иконката на Интернет и щракна два пъти. Набра паролата си за „Америка Онлайн“ и започна да търси района, в който родителите на тринайсетата жертва живееха и до ден-днешен. След секунди разполагаше с дълъг списък източници на информация. Избра един — уебстраницата на общността Лос Алтос Вердес. Страницата за добре дошли беше илюстрирана с възхитителна снимка на величествени, широко разклонени дървета — гора, подобна на онази, за която пишеше Акселман.


@@	Лос Алтос Вердес,
@@	планините Сан Бруно, Калифорния.
@@	Същия ден, един час по-късно

	Люк Декър спря на трийсет километра от Пало Алто и излезе от наетия форд. Намираше се на оголено възвишение, от което се разкриваше гледка към няколко резиденции за милионери, които се бяха издигнали из горските масиви на Лос Алтос Вердес.
	От уебстраницата беше научил, че тези разкошни имения са били построени преди трийсет години на мястото на просторен частен зоопарк. Въпреки красивата природа зоопаркът изпаднал във финансова криза и в крайна сметка собствениците му продали целия терен на агенция за недвижими имоти, която построила десет първокласни частни резиденции и засадила останалото пространство с дървета. Мястото беше вълшебно, но мисълта, че ще трябва да посети някоя от къщите, не радваше Декър. Тук живееха родителите на тринайсетата жертва.
	Пое си дълбоко дъх и погледна към върха на хълма с надвисналите дървета, които се открояваха на фона на искрящото небе. В уебстраницата не се споменаваше за каквото и да е Змийско дърво, от което следваше, че дори да съществува, името му е било дадено от семейството на жертвата. Колкото повече се вглеждаше в дъбовете, елите и лавровите дръвчета наоколо, толкова повече се убеждаваше, че няма да намери дървото без помощта на засегнатите — при условие че Акселман пишеше истината.
	„Истината“.
	При самата мисъл, че в писмото на убиеца би могло да се съдържа истина, кръвта му се вледеняваше.
	Декър погледна часовника си и се върна при колата си. Взе мобилния телефон и набра номера на Кати. Сърцето му биеше толкова силно, че навярно дори шептящата гора го чуваше.
	Вдигнаха едва след петия сигнал. При всеки звън Декър сякаш се уверяваше, че го чакат лоши новини.
	— Кати Кер — обади се най-сетне тя. Гласът й звучеше доста напрегнато.
	— Здрасти, Кати, Люк е на телефона. Чудех се дали си стигнала до някакви резултати. — Отговори му мълчание. — Кати? Там ли си?
	— Извинявай, Люк, да, тук съм. — Тя беше разсеяна, сякаш мислеше за съвсем други неща. — Да, да, пробите. Ей сега ще ги взема. Сигурна съм, че са готови.
	Кати сякаш не знаеше как точно да постъпи, а това само засили страховете на Декър. Когато се върна на телефона, гласът й вече звучеше по-спокойна. Пръстите й щракаха по клавиатурата на компютър.
	— Люк, намирам се пред геноскопа. Прехвърлям най-новите резултати и…
	— Да? Какво виждаш?
	— Задръж малко, искам да проверя още веднъж.
	В тона й пролича изненада. От нерви сърцето на Декър буквално запрепуска в гърдите му.
	— Е?
	— Люк, това служебно разследване ли е? — попита тя.
	— Какво имаш предвид?
	— Пробите в найлоновите пликчета, които ми даде, показват съответствие с тези на един от файловете в ДНК-базата данни на ФБР. Става дума за убиец, осъден на смърт. Какво става тук, Люк?
	— Кати, повярвай ми, не бива да знаеш. Просто ми кажи. Има ли връзка между двете проби?
	— Люк, тук има нещо доста странно…
	— Знам — прекъсна я Декър. — Има ли някаква връзка, по дяволите?
	Отговори му тежка въздишка, след което настъпи мълчание. За секунда му се стори, че тя се кани да затвори. Когато заговори отново, гласът на Кати звучеше така сякаш някой я бе стиснал за гърлото.
	— Да. — Изглежда, не й се искаше да дава подобни сведения. — Според геноскопа информацията в двете проби принадлежи към едно семейство. Баща и син.
	Коленете му се подкосиха и той се облегна на колата. Чуваше, че Кати продължава да работи с компютъра.
	— Но, Люк — говореше му някак настоятелно тя, — тук наистина има нещо много странно. Трябва да поговорим, и то възможно най-скоро.
	Но той не я слушаше. Затвори, изключи телефона и го захвърли на седалката в колата, сякаш се беше допирал до нечиста вещ. Обаче заразата не беше в телефона. Беше у самия него. Коремът му се сви в жесток спазъм и той повърна. Пред очите му отново заплуваха думите в писмото:

	„Поисках да говоря с теб, защото изведнъж ми стана изключително тежко заради нещата, които съм извършил. Реших, че ако ги споделя пред теб — моя син, — би могъл да ми помогнеш да поправя грешките. Но когато те видях днес пред себе си, не намерих смелост да ти го кажа в очите. Ти приличаш на баща ми, а той беше строг човек, религиозен, и аз изпитах дълбок срам.
	От няколко месеца знам, че си ми син: откакто видях снимката ти в «Екзаминър», когато си спасил някакво момиче в едно гробище. Лицето ти на снимката напомняше толкова много на баща ми, когато той е бил на твоята възраст. А си спомнях и името. Имам много добра памет, прекалено добра, след като ми се иска да забравя всичко, което съм извършил през живота си. Веднъж изнасилих една жена близо до Юниън Скуеър в Сан Франциско: по време, което съвпада с възрастта ти. Знам името на жената, защото съпругът й се опита да й помогне. Той е единственият мъж, когото съм убил. Според вестниците се казвал капитан Декър и служел в американския флот. Никой обаче не спомена нищо за изнасилването…“

	Декър седна на земята, облегна гръб на колата и си пое задъхан въздух. Високите върхове на дърветата играеха пред очите му, преследваха се в бясна въртележка. Не само че се оказваше син на Акселман, но Акселман беше убил човека, когото Декър цял живот беше боготворил като свой баща. Цялото му съществуване се оказваше поставено под въпрос. Нещата, в които никога не се бе съмнявал, сега се оказваха лъжливи предположения; всичко, което беше мислил за себе си — кой е, какво върши и какво място заема в този свят, — се оказваше погрешно. Дори стойността на професионалните му успехи подлежеше на съмнения. Ако Кати Кер и шефката Нейлър се окажеха прави, ако човешката личност се свеждаше до гените, тогава самият той какъв беше?
	Изправи се, прибра писмото във вътрешния джоб на сакото си и погледна отново къщите пред себе си. Изведнъж му стана студено. Прибра се в колата и погледна към задната седалка, където стояха чисто новата лопата и фенер, купени по пътя.
	Запали двигателя и обърна форда на другата страна. От огледалото за обратно виждане го наблюдаваха внимателно две зелени очи. За секунда му се стори, че не са неговите, а тези на Карл Акселман.


>>	12.

@@	Университетът Станфорд,
@@	Калифорния.
@@	Същия ден, 15 ч. и 12 мин.

	Кати Кер все още беше в университетската лаборатория, гледаше монитора на геноскопа и не намираше сили да помръдне. С какво, по дяволите, се беше захванал Люк Декър?
	След срещата си с Мадлин Нейлър беше изпаднала в такъв бяс, че дълго време не можеше да събере мислите си. Но когато се поуспокои, реши да се съсредоточи над последствията от всичко извършено. Какво можеше да постигне, ако спомене за извършените без разрешение тестове? Нищо друго, освен че щеше да породи съмнения в Девета версия, за която едва сега получаваше одобрение от властите, щеше да компрометира себе си като учен. Колкото и да убеждаваше другите в своята невинност, самият факт, че участва в проект „Съвест“, би опетнил името й завинаги. Прощаваше се с всички мечти да намери средство за ограничаване на престъпността.
	Но това, което прочете на екрана, прогони тези й мисли. Грижите й представляваха просто академични глезотии в сравнение с това, което стоеше пред очите й. Изучаваше ДНК-профила на кръвта, която Люк беше донесъл, и го сравняваше с данните от ДНК-архива на ФБР; колкото повече го изучаваше, толкова повече се вцепеняваше от ужас.
	В генетичната информация на серийния убиец Карл Акселман бяха настъпили промени.
	Кати превключи геноскопа да приема нареждания на глас и му нареди да прочете ДНК-информацията в хромозома 1. Лампите по дългата шия на черния лебед засвяткаха и апаратът тихо изръмжа, преди да отговори: „Рецепторният ген 5-HT1D-алфа е активиран за ускорено продуциране на серотонин — триста процента над нормалното равнище.“
	Кати си пое дълбоко дъх.
	— Иди на хромозома девет.
	Образът на монитора се размъти и скоро картината беше сменена с друга — многоцветна двойна верига. До цветния образ имаше таблица с троичните кодове: CGA, AGT, TGA. Всяка буква представляваше аминокиселина, а начинът на подреждане на аминокиселините определяше гените, които на свой ред носеха информация за синтеза на протеини. Един от секторите на двойната верига беше осветен и надолу по екрана започнаха една след друга да слизат три по три кодовите аминокиселини в осветения сектор.
	— Открита генетична аномалия — проговори апаратът. — Допамин бета-хидроксилазният ген е активиран за усилено отделяне на допамин. Четиристотин процента над обичайното ниво. Ефектът се засилва от подобни процеси в рецепторни гени за допамин.
	След като Кати нареди на геноскопа да провери цялата генетична информация на Акселман за подобни анормални функции на гените, се оказа, че промените се ограничават върху седемнайсетте ключови гена, на които беше посветила своята изследователска работа. Карл Акселман беше подложен на генна терапия, за да промени своето поведение. Но това не беше терапия с Девета версия. В интерес на истината това изобщо не можеше да се нарече терапия.
	Одобрената Девета версия на серума, който тя беше създала, представляваше вирусен вектор, който заставяше контролиращите да ограничават излишната агресивност у индивида, по-конкретно склонността към насилие. Векторът действаше, като намаляваше количествено основните причинители на агресивното поведение, включително рецепторите на тестостерона на допамин и норадреналин, и ускоряваше възпроизвеждането на вещества, потискащи импулсивното поведение, като гена на серотонина 5-HT1D-алфа.
	Но измененият профил на Акселман показваше, че всички хормони и невротрансмитери са били подтикнати към ускорено възпроизводство, надвишаващо поносимите норми. Вместо да хармонизира поведението на пациента, вместо да го успокои, подобна генна терапия би довела организма на Акселман до невероятен стрес. От една страна, то би усилило агресивността му до неподозирана степен, докато едновременно го е натоварило с тежка емоционална депресия и чувство за вина. Кати за пръв път виждаше такива високи нива на хормонално производство; не познаваше случаи с възпроизводителна активност и на половината от тази. Все едно шофьорът на някое ферари е натиснал докрай педала за газта и ускорява оборотите до максимум, докато с другия си крак не отпуска нито за миг спирачките. Рано или късно нещо би се случило.
	Кати се прехвърли на екрана с командите „П-А-З-О“. „З“ означаваше „заплахи“.
	— Какви са последствията от подобни генетични изменения? — попита.
	— Първоначалната генетична информация на субекта не показва други сериозни дефекти. Съществуват осемдесет и седем процента вероятност от рак на простатата при наближаване на деветдесетгодишна възраст, но иначе организмът е здрав. Преподредените гени предразполагат към безпрецедентен психически стрес и душевна мъка. Субектът се очаква да умре до няколко дни. Вероятни причини за смъртта: мозъчен кръвоизлив, сърдечен удар или положителен избор.
	— Какво значи „положителен избор“?
	— Самоубийство.
	От изброяването на тези предвиждания ръцете на Кати се разтрепериха. Акселман бил ли е сред хората, подложени на неразрешените тестове? Би бил идеален избор. Изведнъж проблемът се оказа много по-сериозен от това да се прикрие своеволна акция, протекла без одобрението на Комисията за контрол на храните и лекарствата.
	Кати посегна към телефона и се опита да се свърже с Люк, но той държеше мобифона си все така изключен. Много искаше да поговори с него по въпроса. Може би той беше наясно какво става? Не беше ли това причината толкова да държи да проведе теста далеч от лабораториите на ФБР?
	Пъхна дискета с увеличена памет във флопито към геноскопа и си направи копие от генетичната информация на Карл Акселман в досиетата на ФБР, както и от модифицираността в кръвните проби, които Декър й беше донесъл. Като се имаше предвид колко е уязвима подобна информация към промяна, искаше й се да я съхрани в личния си архив.
	Извади дискетата, мина покрай двамата си помощници, заети да изпразват автоклава, и се прибра в кабинета си. Там се чувстваше що-годе на спокойствие. Затвори вратата и се спусна към бюрото. Веднага включи компютъра и се зае да прегледа директориите, в които съхраняваше всички файлове около проекта „Съвест“ — от най-старите до най-новите. Искаше да провери за всеки случай не е ли пропуснала нещо в първоначалния вирусен вектор и не е ли това причината за фаталните генетични мутации у Акселман. Най-накрая стигна до директорията „Одобрение от ККХЛ: История на клиничните тестове“.
	На екрана се изписа съобщение: „Файлът е преместен в друга директория. Потърсете разрешение за достъп.“
	Само преди няколко часа Кати имаше свободен достъп до данните — до собствената си информация. В съзнанието й се прокрадна мисълта, че нещо я заплашва, но тя успя да я пропъди навреме. Погледна през прозореца към двамата лаборанти, които продължаваха със заниманията си. Не ги познаваше добре, за да им има пълно доверие. Божичко, поне Керън и Франк да бяха тук, а не някъде из Африка.
	Без да губи самообладание, Кати стана от бюрото и отиде в лабораторията. До вратата на кабинета й имаше два големи шкафа за документация. Почти всички данни, с които работеха, се записваха на електронни устройства, но голяма част от резултатите от тестове или попълнените молби за разрешение се съхраняваха и на хартия. Кати отвори средното чекмедже на левия шкаф и погледът й веднага бе привлечен от синята папка, означена с етикета „Проект «Съвест», Тестове“. Изглеждаше й доста по-тънка. Отново я обхвана параноя. С треперещи пръсти разтвори папката и въздъхна от облекчение, щом се увери, че всички документи за одобрената Девета версия са вътре. За секунда дори се укори, че започва да се държи като глупачка. Но когато потърси материалите за първоначалния серум — онзи, който е бил използван за неразрешените тестове, — не намери абсолютно нищо.
	Тревожни мисли завладяха съзнанието й. Какво, по дяволите, ставаше? Някой се опитваше да я изолира, да я отстрани от целия проект.
	Кати се обърна към един от лаборантите, който подреждаше измитите шишенца до автоклава.
	— Уорън, имаш ли представа къде са изчезнали материалите?
	Той остави шишетата и поклати глава.
	— Не, не съм ги пипал от няколко дни.
	Кати го изгледа въпросително. Дали той или другият сътрудник не бяха откраднали папките по нареждане на Мадлин Нейлър? Или някой беше проникнал в лабораторията през нощта? При тази мисъл я полазиха тръпки. Нещата излизаха извън контрол.
	— Няма нищо — каза тя. — Сигурно съм ги оставила вкъщи.
	Опитвайки се да не издава тревогата си, се прибра в кабинета си и седна зад бюрото. Нещо се случваше, а тя не можеше да проумее какво. А след разговора с директорката на ФБР вече не знаеше и към кого може да се обърне за помощ. Не и към Алис Принс. Имаше само един човек, който можеше да хвърли поне известна светлина върху случая, човек, на когото въпреки всичките си чувства към него, имаше доверие.
	Кати грабна една химикалка и набързо надраска бележка за Декър. Щом свърши, извади малък кафяв плик от купчината до бюрото и пъхна в него бележката заедно с дискетата с файловете за Акселман. На плика изписа с главни букви името на Декър и адреса на къщата на дядо му — той й го беше оставил на гърба на визитката си. Най-накрая залепи марка, провери за всеки случай, дали не я наблюдават през прозореца към лабораторията, и прибра плика в дълбокия джоб на престилката си.
	Излезе от кабинета, мина през двойната врата към коридора и се запъти към тоалетните. Щом стигна до тях, изведнъж се обърна в другата посока и за да не я видят, свърна през биологичния отдел за фоайето на Центъра за медицински изследвания. Там се усмихна на жената зад рецепцията, възможно най-невъзмутимо се приближи до двете големи пощенски кутии на стената и внимателно издърпа плика от джоба си, за да го пъхне в едната цепка. Каквото и да се случеше, имаше поне едно веществено доказателство, което щеше да остане дори да претърсеха нея или файловете в компютъра й.
	Щом се прибра в кабинета си, бръкна в дамската си чанта и извади оттам изтъркан план на Сан Франциско. Реши, че щом не може да открие Люк по телефона, най-добре е да мине през къщи, да вземе това-онова и да отиде направо у дядо му, където да го изчака. Отбеляза с маркер улицата на Мати Райман и прибра картата обратно в чантата. Най-накрая свали престилката, взе си лаптопа и чантата и си тръгна.
	Излезе на паркинга и се качи в стария си фолксваген; запали и напусна района на университета.
	Щом се озова вън от Пало Алто, сякаш се почувства по-добре. Свърна в алеята „Мендоса“ и подмина сив крайслер, паркиран край пътя пред една от съседните къщи. Пред нея беше собственият й дом. Веселата бяла фасада на къщата я върна обратно в спокойствието на ежедневието и Кати пак се запита дали не е обзета от параноя. Паркира, извади мобилния си телефон и отново набра номера на Люк. Този път остави съобщение на секретаря. Обясни му накратко от какво се страхува и му обеща да отиде в дома на дядо му, защото трябвало спешно да поговорят. Самият факт, че сподели на глас тревогите си с някого, й помогна да обхване всичко случило се в обща перспектива. Излезе пъргаво от колата, пресече поляната и се озова пред дървената си входна врата в мексикански стил. Щом пъхна ключа, всички тревоги сякаш я напуснаха.
	Навярно не би била спокойна, ако докато си отваряше входната врата, беше забелязала тримата мъже, които слязоха от сивия крайслер на около двеста метра от дома й. Щеше да се разтревожи, ако бе обърнала внимание и на втория крайслер, който спря до първия. Но едва когато влезе вътре и се сблъска с черното лице и свирепия поглед на непознат мъж, осъзна голямата опасност.
	Кати се вцепени от страх: мъжът стоеше с насочен към нея пистолет, а в другата си ръка държеше спринцовка. Тя беше бръкнала с дясната си ръка в чантата, за да прибере ключовете. За да изглежда спокойна, попита: „Какво желаете?“, докато в същото време напипваше мобифона, за да го включи.
	— Наредено ми е да ви прибера на спокойствие, за да не говорите много-много — обясни мъжът с плътния си, носов глас.
	Кати не можеше да повярва на ушите си. Страхуваше се, но гневът й беше по-силен.
	— Защо? — изкрещя тя в лицето му. — Заради проект „Съвест“, нали?
	Мъжът се усмихна.
	— Това, което ми е съобщено, е, че сте подложена на голям стрес и сте способна да споделите неща, за които сетне да съжалявате. — Приближи се към нея. — Ние ще ви отведем на място, където да си починете. Някъде, където ще се наслаждавате на пълен покой.
	— Не се приближавай с тази спринцовка, нещастник! — извика тя и понечи да отстъпи назад, но трима души застанаха на пътя й. Двама я сграбчиха за ръцете и изчакаха чернокожия със спринцовката. Третият метна на лицето й кърпа, напоена с горчива течност. Кати се бореше, колкото сила имаше, но иглата се забоде в мускула над лакътя й. През цялото време не беше извадила ръката си от чантата и отчаяно натискаше бутона за повторно набиране с надеждата, че се е свързала с Декър. Безмълвен зов за помощ до човек, който не може да го чуе.


>>	13.

@@	„Умната стая“, „Вайро Вектър Солушънс“,
@@	Калифорния.
@@	Същия ден, 15 ч. и 12 мин.

	Щом се прибра от срещата с Кати Кер, Алис Принс успя донякъде да се поуспокои. За целта двете с Мадлин Нейлър прегледаха информацията от различните уреди в „Умната стая“ на „Вайро Вектър“. Просторната контролна зала се намираше в съседство с постоянно охлажданото помещение на „ТИТАНИЯ“. В „Умната стая“ имаше най-различни апаратури: монитори, принтери, микрофони, говорители, клавиатури; по този начин „ТИТАНИЯ“ беше в състояние да общува с живите си колеги.
	Имаше и дълга маса за конференции, както и пет пулта за работа. В дъното на стаята се намираха четири малки монитора, които сменяха картини от различните сгради, отдели и помещения на комплекса, така както ги предаваха шейсетте навързани в мрежа камери, командвани от „ТИТАНИЯ“. Но тези монитори стояха встрани от двата основни уреда за комуникация с компютъра.
	Първият представляваше стена-екран, която отделяше „Умната стая“ от „Хладната стая“ на „ТИТАНИЯ“. Мониторът от течни кристали, четири и половина на три метра широк, точно в този момент показваше поредица от графики, свързани с проект „Съвест“, заради посещението на губернаторката Памела Вайс.
	Вторият уред беше нишата за холограми, вградена в пода, в единия край на масата за конференции. С помощта на наскоро закупена лазерна техника за възпроизвеждане на холограми в пространството (производство на компанията „КРЕЕ-8 Индъстрийз“, Сан Хосе), „ТИТАНИЯ“ можеше да проектира каквото и да е в триизмерен образ, при това с честотата на сигнала, желана от хората или от апаратите, работещи в дадения момент в стаята. В момента над стъкления капак на уреда се въртеше двойната спирала на ДНК с откроен рецепторен ген 5-HT1D-алфа в хромозома 1 — генът, който определяше отделянето на серотонин в човешкия мозък. Серотонинът беше невротрансмитерът, контролиращ импулсивното поведение.
	На масата се виждаха два пакета с документи: единият беше за Памела Вайс, другият — за ръководителя на предизборната й кампания Тод Съливан. Надписите на етикетите върху черните пакети гласяха: „Проект «Съвест» — научна информация и статистически данни за престъпността.“
	— Всичко изглежда е наред — погледна часовника си Мадлин Нейлър. — Памела трябва да пристигне всеки момент.
	Алис реши да опита за последен път.
	— Може би все пак трябва да споменем пред Памела какво точно са открили от комисията? Да й обясним, че разликите нямат съществено значение? Тя ще прояви разбиране.
	Мадлин вдигна вежда и я стрелна с онзи поглед, който съдържаше едновременно заплаха и обещание за закрила. По същия начин я беше погледнала и преди четирийсет години на замръзналото езеро, когато като деца бяха станали свидетели на един инцидент: именно този случай ги беше обвързал в невидимата паяжина на споделената вина и взаимната зависимост.
	— Е, стига, Алис — отвърна й. — Вече се разбрахме по този въпрос. Нали затова трябваше да се погрижим за Кати. Памела не бива да знае абсолютно нищо, което би я компрометирало. Трябва да вярва, че оригиналният вектор, използван в тестовете със затворници, е абсолютно същият като този, за който получихме разрешение. По никакъв повод не бива да научи за „Престъпление нула“. Не бива да знае за смъртните случаи и самоубийствата в „Сан Куентин“. За нея това са редовни екзекуции, които сама е разрешила с подписа си. Тя няма да прояви разбиране. Не и в смисъла, който ние влагаме в думата. Хайде, Алис, вършим всичко това заради Либи и заради всички други като нея.
	Алис Принс погледна в тъмните й очи. Знаеше, че въпреки всичко Мадлин е правата. Тя винаги се бе оказвала по-силната и винаги бе знаела как да вземе трудното решение.
	Точно в този момент телефонът иззвъня и Алис вдигна.
	— Доктор Принс — съобщи й гласът в слушалката, — Памела Вайс пристигна.


	Памела Вайс беше оставила по-голямата част от екипа си в града. Срещата беше неофициална и щяха да се засягат деликатни теми. Шефът на предизборния й щаб и евентуален началник на президентската канцелария Тод Съливан я беше измъкнал от журналистическите тълпи, все едно беше рокзвезда, бягаща от папараци. За всеки случай Вайс беше пристигнала във „Вайро Вектър“ с хеликоптер.
	— Разполагаме с петдесет и девет минути, след това се налага губернаторът Вайс да отлети за Лос Анджелис. — Това бяха първите думи на Съливан, когато Алис Принс ги посрещна във фоайето и ги преведе до „Умната стая“. Двама телохранители от Сикрет Сървис с тъмни костюми и слънчеви очила вървяха подире им и се настаниха пред затворената врата. Не си размениха дори дума с агентите от ФБР, дошли преди тях заедно с Нейлър.
	— Ако обичаш, Тод, успокой се — сряза го Вайс и се разцелува с Алис и Мадлин като със стари приятелки. Съливан изглеждаше донякъде смутен от натрапващата се близост между трите дами и седна, без да каже нищо. Беше строен мъж, на четирийсет и осем години, с тъмна коса и гладко лице. Имаше само един малък белег на брадичката.
	След като им поднесоха кафето, Алис намести очилата си и започна да обяснява:
	— Първото, което трябва да знаеш, е, че вече разполагаме с одобрение от комисията. Затова изявлението може да бъде прочетено в петък, както беше по план.
	— Чудесно — зарадва се Памела.
	Съливан също изглеждаше облекчен.
	— На нас наистина ни е нужно това изявление. Ръстът на престъпността сериозно плаши гласоподавателите, а ние не им изглеждаме достатъчно твърди в това отношение. Иракските амбиции също подкопават доверието в нас.
	— И по всичко изглежда, че положението ще се влошава тепърва — съгласи се Мадлин. — Наскоро се видях с Майк Клантън от ЦРУ. Хората му са убедени, че иракчаните наистина притежават биологичното оръжие, с което отдавна се хвалят. Навярно са си платили на някой мизерстващ учен от Русия. От ЦРУ изказват сериозни опасения, че ще прибегнат до него, ако им попречим да си върнат Кувейт.
	Памела Вайс кимна с разбиране.
	— И макар проучванията да говорят, че хората искат да гласуват за нас, пак се повтаря старата история: не вярват, че една жена ще прояви достатъчно твърдост и достатъчно широк поглед върху събитията, за да се справи с Ирак или с престъпността. Затова за кампанията ни е от значение всичко, което може коренно да промени настроенията.
	— О, мисля, че това ще промени мисленето на мнозина — увери я Алис и натисна някакъв бутон на бюрото пред себе си. Изведнъж светлините изгаснаха наполовина, а мониторите край стената се изключиха. Остана да свети само най-големият на видеостената. В горния край на екрана се изписа с големи бели букви: „Проект «Съвест»“, а отдолу се добави: „Доказано лечение на престъпността.“
	— Пред вас на масата са пакетите с пълната документация, които ще раздадем и на пресата, в комплект с дискети, диапозитиви и резюмета. Най-отгоре ще намерите статистиката за престъпността в страната, както и резултатите от проведените практически тестове по проект „Съвест“. В края сме приложили резултатите от изследванията и всички научни формули, имащи отношения към проблема, включително информация за доклиничното третиране на пациента и мерките за безопасност. Първата част има за цел да ви убеди, че „Съвест“ наистина работи, а втората — че е напълно безопасен. В началото на всеки раздел има съдържание. Предлагам ви да ги прегледате, докато двете с Мадлин започнем с демонстрацията.
	Алис седна на мястото си и даде думата на Нейлър:
	— Мадлин ще ви запознае със статистиката, след което аз ще ви занимая с научните открития. Ако нещо не е ясно, ще питате, става ли?
	Съливан и Вайс кимнаха и Нейлър на свой ред се изправи, за да се доближи до видеостената.
	— За да направим най-обща равносметка — заговори тя със съвсем делови тон, — през последните осем години ежегодно са били подбирани две хиляди затворници, осъдени за тежки криминални престъпления и излежаващи присъдата си в затворите „Фолсъм“, „Сан Куентин“ и в други места с подобен режим в Калифорния. Под предлог, че се ваксинират срещу грип, затворниците са били подлагани на генна терапия с вирусния вектор „Съвест“. През последните осем години сме събрали и сме поставили под наблюдение общо шестнайсет хиляди души. Изборът им беше извършен със съдействието на четирима агенти от ФБР, всеки от които лично е рапортувал пред служители на личната ми канцелария. Никой от агентите не е в течение за истинските цели на лечението или проекта изобщо.
	Докато Нейлър обясняваше, картината на екрана постоянно се сменяше и една след друга се показваха графики и фотографии в подкрепа на думите й.
	— От деня, в който започнахме експеримента, два процента от хората, над които беше приложен, са били екзекутирани, един процент са умрели от естествена смърт, двайсет и един процента все още излежават присъдите си. Но дори и тези двайсет и четири процента от пациентите са показали подобрение в поведението си, организмът им силно е ограничил отделянето на тестостерон, активирала се е дейността на челната половина на мозъка. И което е по-важно, от останалите седемдесет и шест процента една незначителна част са извършили отново престъпление. Рецидивизмът е сведен до по-малко от десет над сто сред освободените затворници, при досегашни норми от над шейсет на сто. Пък и въпросните повторни престъпления в огромната си част не са от сериозен характер.
	Най-интересното наблюдение е, че лечението се е отразило не само върху затворниците, над които е било приложено, но и над населените места, в които те в момента живеят. Изглежда, че генетиката и социалната среда са силно обвързани една с друга и силно си влияят. Най-добрият пример за това е кварталът Уотс в Южен централен Лос Анджелис.
	На екрана беше прожектиран черно-бял кадър от телевизионен репортаж за бунтовете в Уотс през 1965 година. Алис лесно разпозна стърчащите като скелети небостъргачи на Уотс, надвиснали заплашително над главите на хората.
	Кадърът се смени и се появи цветна снимка на същата улица преди пет години. Улицата беше сравнително спокойна, но кварталът изглеждаше доста западнал, много магазини бяха изоставени, по стените се четяха всевъзможни графити.
	Най-накрая се появи снимка на квартала, такъв какъвто беше само преди седмица. Закованите с дъски витрини на магазините бяха чисти, къщите бяха прясно боядисани, хората се движеха спокойно по улиците, увлечени в ежедневните си ангажименти.
	За Алис разликите не бях чак толкова много, но веднага се забелязваше контрастът между различните фотографии.
	— Един фотоапарат не може да създаде идеална представа за нещата — призна си Нейлър, — но когато сами отидете на място в петък, ще се уверите в настъпилите промени. И което е по-важно — разликите ще бъдат усетени от гласоподавателите. Същественият извод от всичко това е, че нивото на престъпността в Калифорния, където единствено е бил проведен експериментът, е много по-ниско от това в страната. Убийствата са намалели с петнайсет на сто, въоръжените нападения — с пет на сто, грабежите — с осемнайсет на сто, изнасилванията — с двайсет и пет на сто.
	За да продължа, от финансова гледна точка резултатите са не по-малко забележителни. Ако положителните промени в Калифорния продължат със същия темп, стотици милиони долари, които сега се харчат за поддържането на спокойствието по улиците, ще могат да се пренасочат другаде: повече работни места, по-малко разходи за затвори, полиция, здравеопазване, възстановяване. Всичко това ще допринесе за общественото благополучие. Всеки спечелен процент в статистиката на тежките престъпления ще освободи около трийсет милиона долара. На национално равнище една доста умерена преценка предполага спестяването на около два милиарда долара годишно.
	Алис Принс слушаше как Мадлин Нейлър цитира наизуст с властния си тон фактите и мислено се връщаше в колежа „Васар“, където двете за пръв път се срещнаха със зашеметяващата Памела Вайс.


	„Васар“ се оказа щастливото откритие за двете. Мадлин, с нейната внушителна физика, беше първенец във всички спортове и скоро се превърна в ключова фигура в колежанския отбор по ориентиране. За пръв път в живота й се случваше не само да я приемат като равна, но дори да й се възхищават. Алис се увери, че подобно отношение хората имат и към нея. Преподавателите оценяваха високия й интелект и не й даваха миг покой. Колкото до личните им отношения, Мадлин и Алис бяха все така близки, както навремето.
	Алис не желаеше тогава да ходят на празненството във Военната академия в Уест Пойнт, но целият колеж беше канен, а и няколко колежки от отбора на Мадлин щяха да пътуват с микробус и имаше свободно място. Когато пристигнаха, купонът се вихреше и Мадлин и Алис се зарадваха от това. Беше пълно с пияни студенти. Алис не виждаше смисъл в подобни мероприятия. Музиката беше толкова силна, че дори не можеше да се разговаря.
	В един момент забеляза някаква девойка, седнала във възможно най-отдалечения от тонколоните край на залата. Насъбралите се наоколо студенти сякаш се опитваха да погълнат всяка изречена от нея дума. Насред хаоса тази ослепителна млада дама бе успяла да си създаде собствена аудитория. Смееше се шумно, пиеше като другите, но пак запазваше пълно присъствие на духа. Привличаше неусетно погледите към себе си, хората се въртяха край нея като планети в орбита, нуждаеха се от нейната топлина и светлина. Алис веднага си пожела да стане една от тези планети — да принадлежи на това слънце. Обърна се към Мадлин и се увери, че и тя се е поддала на магията.
	Час по-късно, след като се понапиха и им омръзна да си говорят със съотборничките на Мадлин, двете излязоха да се поразходят навън и да изчакат на чист въздух другите, за да си тръгнат с микробуса. Беше тъмна нощ, луната много рядко се показваше през облачната пелена, затова двете гледаха да не се отдалечават от сградата и осветените алеи.
	Най-напред чуха, че става нещо, и едва след това го видяха с очите си. Някъде из храстите, в един от най-тъмните ъгли на градината, се водеше борба. В първия момент Алис си помисли, че някое животно се е оплело в клоните, но скоро се разнесе писък. Мадлин незабавно хукна по посока на шума и Алис я последва. В тъмното се различаваха два мъжки силуета, които бяха съборили някаква жена на земята; единият затискаше устата й с ръка, докато другият разсъбличаше роклята й. Пред храстите стоеше забравена бутилка „Джак Даниълс“, бутилката се беше обърнала и съдържанието й се лееше по тревата. Краката на Алис се подкосиха от страх. Жената се бореше, колкото сили имаше, но двамата бяха твърде силни за нея. Изведнъж луната проби през облаците и тя видя пред себе си красивата млада дама, на която се бяха възхищавали преди час. В сините й очи се четеше повече гняв, отколкото страх, и тъкмо смелостта й вдъхна кураж на Алис.
	В мига, в който Мадлин се хвърли върху мъжа, затиснал устата на девойката, Алис се развика за помощ. Мадлин мълчеше: трябваше й само миг да се ориентира и да ритне с все сила мъжа в лицето. Носеше обувки с високи токове и с удара си му строши носа. После се завъртя като балерина и заби коляното си в слепоочието на другия. Той се претърколи безпомощен на земята. Алис притича до жената и я издърпа настрани, но Мадлин не беше свършила. Лицето й беше побеляло от ярост, тъмните й очи представляваха малки черни дупки, които заплашваха да погълнат злосторниците. Тя се надвеси над двамата стъписани мъже и започна да ги рита в слабините. Най-накрая се наложи Алис и непознатата да я издърпат далеч от жертвите й.
	И двамата бяха осъдени; на единия трябваше по оперативен път да се махне смазаният от ритниците й тестис. Като спасиха Памела Вайс, Алис и Мадлин си отвориха вратите за един нов свят. Вайс беше жена с връзки и познанства и те се оказаха сред най-популярните фигури в колежа просто защото бяха нейни приятелки. Мадлин се възползва много от шанса си. Тя боготвореше Памела и започна да й подражава, най-вече се научи като нея да приковава интереса на околните върху себе си. Алис никога не се оказа способна на това.
	Тя така и не можеше да си обясни защо заради това, че й бяха помогнали веднъж, Памела пожела да бъде тяхна приятелка за цял живот. Може би се чувстваше гузна заради привилегиите си или искаше приятели, които да бъдат на нейното интелектуално равнище. Не й омръзваше да слуша разказите на Мадлин и Алис за детството им. Може би дори се срамуваше, че произхожда от влиятелна банкерска фамилия, че и родители й са живи, че се радват на щастлив семеен живот и я обичат. Това вероятно я лишаваше от възможността да познава света, не й позволяваше да бъде вземана насериозно, да докаже, че и тя е способна.


	— Алис, съгласна ли си, че съществуват емпирични доказателства за способността на генната терапия да успокоява мъжете, склонни към насилие? — попита Памела Вайс, докато преглеждаше бележките в папката пред себе си.
	Алис се облегна на масата и изгледа Памела, Мадлин и Тод Съливан. Трябваше й време да се овладее.
	— С абсолютна сигурност. Все още е нужно време да се оценят плюсовете на подобна програма, но вече разполагаме с неопровержими доказателства, че терапията дава резултат. Имаме необходимите данни, за да обявиш утре проекта в своето изявление.
	— И сме сигурни, че не съществуват рискове за безопасността на пациентите? — прехвърли се на втората част от документацията Памела.
	Алис се усмихна.
	— Пам, провеждали сме тестове вече осем години и досега не са се появили усложнения или противопоказания. Току-що привършиха и успешните тестове за безопасност върху доброволци. От ККХЛ ги одобриха и ни дадоха благословията си да преминем към практически тестове. Вече сме доказали в голяма степен качествата на Девета версия и пред националните здравни институти, откъдето също получихме одобрение. Това означава, че що се отнася до двете най-взискателни институции в Съединените щати, те са убедени в безопасното лечение на хора с въпросния метод. И след като нашите тайни тестове доказаха своята ефикасност, никой не може да ни обвини за тях. Дори някой да се загрижи защо сме започнали толкова рано с тестовете над затворници, щом обществеността разбере крайния резултат, въпросите ще бъдат забравени. Вече съм говорила с Келвин Бригс от ККХЛ, умишлено му зададох няколко въпроса в условно наклонение, все едно става дума за хипотези. Въпреки цялата бюрокрация ККХЛ е за това да подпомага прогреса, не да го възпира. Затова, ако лечението е безопасно и дава резултати, всички ще са доволни.
	— И недей забравя — добави Мадлин, — че при този журналистически интерес към намаляването на престъпността в Калифорния, и ти, и Боб Бърбанк ще бъдете обявени за герои, за пророци. Нека погледнем истината в очите, Памела, нашите опитни мишки не бяха деца или беззащитни старици. Това са все опасни престъпници — хора, които обществото ненавижда и от които се страхува.
	Памела се приведе напред.
	— Значи, Али, лечението, което сте прилагали, е едно и също с това, което са одобрили от ККХЛ?
	Алис не отговори веднага. Усети погледа на Мадлин върху себе си, която й кимна почти незабележимо. Неприятно й беше да лъже Памела, но нямаше избор.
	— Да — отвърна тя и дори се усмихна. — Вярвай ми, Памела, проект „Съвест“ е не само ефективен, но и безопасен. Ти разполагаш с всички съображения — политически, научни, социални, морални — да го обявиш в своето изявление.
	Вайс се усмихна, но известно време нищо не каза. Стоеше вперила поглед в бележките пред себе си. Най-накрая вдигна глава и се обърна към приятелките си. Сините й очи се спряха за няколко секунди първо на едната, сетне и на другата. Алис се уплаши да не би да им зададе някой от онези трудни за отговаряне въпроси, които винаги бе измисляла, и за миг дори се запита с ужас, дали Памела вече не е разбрала за „Престъпност Нула“ и за смъртните случаи в „Сан Куентин“. Но нямаше защо да се тревожи. На лицето на Памела се изписа широка, щастлива усмивка.
	— Браво. Знам, че всички ние сме поемали известни рискове, но обещавам, че ако стана президент…
	— Когато станете президент — поправи я Тод Съливан.
	Тя се засмя.
	— Тогава ще направя всичко възможно нашата мечта за едно по-миролюбиво общество да стане реалност — общество със съвест.
	Тод Съливан се надигна от стола си.
	— Съжалявам, че ви го казвам, но трябва да тръгваме.
	— Ще се видим по-късно на вечерята с Боб Бърбанк в Лос Анджелис — сбогува се Памела. — Ще отпразнуваме началото на „Съвест“ с утрешното изявление. Така ще имам възможност да запозная президента с последните данни. Ще бъде една много приятна вечер.


>>	14.

@@	Лос Алтос Вердес,
@@	планините Сан Бруно, Калифорния.
@@	Същия ден. 17 ч. и 25 мин.

	Алис Принс обичаше следобедното слънце, когато лъчите му се промъкваха между високите клони на дърветата и галеха тревата и кафеникавата пръст на широката поляна. Мястото за нея беше вълшебно, обградено като с невидима ограда от сладките й спомени. Поляната се намираше на някакви си петнайсетина минути пеша от дома й, затова често идваше да разхожда тук двата си златисти лабрадора. Беше й приятно да вдъхва натежалия от сладки аромати въздух, да наблюдава как се плъзга по върховете на дърветата огненото кълбо на слънцето и да се отдаде на мислите си.
	След срещата с Памела Вайс във „Вайро Вектър“ я бяха откарали с автомобил до дома й, на трийсетина километра от компанията. Тя веднага бе отишла в двора да повика двете кучета, сложи им каишките и ги поведе на разходка в гората, преди да се качи на самолета на компанията за Лос Анджелис, където я чакаха на вечеря с Памела и президента.
	Съжаляваше, че Кати не беше приела доводите им. Тя просто трябваше да погледне на нещата с техните очи. Нали целта им беше обща. Алис й се възхищаваше за това, че намери смелост да се опълчи срещу Мадлин. Но се страхуваше, че директорката на ФБР може да стигне и по-далеч от това да я отстрани до изборите. Знаеше на какво е способна. Алис обичаше своята приятелка, но Мадлин никога не се задоволяваше с постигнатото. Винаги искаше да направи нещо повече.
	Седна на един пън насред поляната и се обърна с лице към слънцето, за да се порадва на топлината на лъчите. Листата на дърветата шумоляха, а кучетата лаеха, докато се гонеха напред-назад. Беше достатъчно да затвори очи, за да чуе гласа на Либи.
	Навремето често беше идвала тук заедно с дъщеря си. Съпругът й Джон понякога ги придружаваше, а също и Мадлин. Дори Памела Вайс беше идвала един-два пъти на поляната заедно с мъжа си Алън и трите си момчета.
	След завършването на „Васар“ Памела започна успешна кариера в Лос Анджелис, в кабинета на окръжния прокурор. Най-накрая се омъжи за един от адвокатите в кантората, с която най-често се сблъскваха в съда. Връзката между съпрузите се бе оказала трайна и сега тя се радваше на трима синове: най-малкият, тринайсетгодишният Сам, беше кръстен от Алис. Съпругът на Памела беше сред малкото мъже, които Алис чувстваше близки.
	Мадлин продължи да учи право, след което постъпи на работа във ФБР и се омъжи, нищо че мъжете й бяха безразлични. Беше обяснила постъпката си с това, че така щяла да напредне по-лесно в кариерата, а и искала деца. Никой не се изненада, когато бракът им се разпадна, а деца така и не им се родиха. И все пак разводът се оказа благотворен за истинския й брак — службата във ФБР, където постигна невероятни успехи.
	Бракът на Алис се беше оказал истинска трагедия. Беше защитила докторска дисертация в Станфорд, после започна работа в „Джийн Сел Индъстрийз“, където се запозна с бъдещия си съпруг Джон Принс. Скоро след това се захвана сама да изгради „Вайро Вектър“. В началото Принс даваше вид, че си заслужава името, най-малкото в сравнение с баща й, но скоро стана ясно, че не е благороден човек. Така или иначе той допринесе за най-щастливото събитие в живота й: раждането на Либи.
	Дори сега, ако затвореше очи и се вслушаше във вятъра, Алис чуваше смеха на дъщеря си, която си играе на поляната.
	Но, разбира се, нея отдавна я нямаше. Някой й я беше отнел, сякаш никога не е била на този свят.
	Докато Алис седеше на дънера, настоящето престана да съществува, пред нея бяха само миналото и бъдещето. Усети болка и отново беше обзета от гняв и скръб, както в деня, когато Либи изчезна. Какво ли й беше сторило онова чудовище? Как ли беше умряла? Ако намереше отговор на тези въпроси, би могла поне да погребе дъщеря си и да я оплаче, както подобава.
	Но в своя гняв и скръб тя вече не беше безпомощна както навремето. Това дължеше на Мадлин. Скоро щеше да направи така, че друга Либи да не пострада от злото, ширещо се все още безнаказано по земята.
	Изведнъж топлината изчезна и на Алис й се стори, че пред слънцето е застанал облак. Кучетата излаяха, тя неволно изтръпна и отвори очи.
	В края на поляната беше застанал висок мъж. Автомобилът му беше паркиран на черния път. Непознатият я наблюдаваше.


	Жената излъчваше такова спокойствие, седнала на слънцето, че сърце не му даваше да я заговори. Но Люк Декър нямаше за кога да отлага. Нямаше друг избор, освен да доведе тази мрачна история до самия й завършек. Доктор Алис Принс беше майката на тринайсетата жертва на Акселман; за да намери телата на жертвите му, той трябваше да я разпита за Змийското дърво.
	Беше намерил дома на доктор Принс, но тя не беше вкъщи. След известно колебание прислужничката обясни, че била излязла да разходи кучетата, и му посочи накъде да я търси. Декър веднага беше дошъл при поляната.
	Принс изглеждаше като на снимките в досието — само малко поостаряла. Беше обута с еспадрили. Носеше плисирана поличка, бежова блузка и тъмносиня жилетка. Изобщо не приличаше на основател на голяма мултинационална компания.
	Декър се запъти към нея, представи се и показа значката си.
	— Доктор Принс, казвам се Люк Декър, специален агент във ФБР. Ръководя Отдела за изследване на човешкото поведение, който се занимава и със серийните убийства. Бих искал да поговорим за дъщеря ви Либи.
	В същия миг раменете й се отпуснаха безпомощно и в погледа й се прочете болка. Реакцията й говореше много повече за психическото й състояние от информацията, която бяха събрали във ФБР за нея. Времето невинаги лекуваше човешките рани. Алис Принс беше съсипана. Изправи се от дънера и скръсти ръце, сякаш се пазеше от нещо. Не обърна внимание на значката и впери поглед в лицето му. Двамата постояха заслушани в песента на вятъра.
	— Ако искате, можем да поговорим в дома ви — предложи той.
	Но тя сякаш не го чу.
	— Да не сте намерили Либи? — попита Алис.
	— Не още, но смятам, че знам кой е виновен за убийството. А с ваша помощ мога да намеря и тялото й.
	— Кой я е убил?
	— Човек на име Карл Акселман.
	— Карл Акселман? — повтори тя. Изрече името, все едно го беше чувала и преди. Дясната й ръка инстинктивно хвана необичайния амулет във формата на човешка сълза, който висеше на врата й.
	— Как да ви помогна да намерите тялото? — попита тя едва-едва.
	— Както може би сте чували, Акселман е извършил множество подобни престъпления. Имаме причина да мислим, че дъщеря ви му е казала нещо, което ще ни помогне да открием къде са погребани жертвите.
	— Какво? Какво му е казала Либи?
	— По всяка вероятност Акселман е стигал до мястото, където са погребани телата, през някакъв тунел, чийто вход се е намирал до дърво, което дъщеря ви е нарекла „Змийското дърво“. Това говори ли ви нещо?
	Очите на Принс изведнъж се замъглиха и тя се усмихна с най-тъжната усмивка, която Люк беше виждал през живота си.
	— Да. Да, знам кое е Змийското дърво.
	Устата на Декър пресъхна от напрежение.
	— Ако ми посочите мястото, ще проверя незабавно.
	Алис Принс го изгледа, после внезапно се обърна на другата страна. В първия миг той си каза, че тя иска да спре сълзите си, но вместо това жената вдигна ръка и му посочи края на поляната, където бяха дърветата.
	— Виждате ли големия дъб? Това е Змийското дърво. Либи се катереше на него.
	Декър присви очи. Имаше няколко дървета едно до друго. Някак самотен сред тях се открояваше голям дъб с извито стъбло. Дъбът беше доста по-стар от околните дървета. Имаше широк дънер и клони, приведени до земята. Корените се бяха показали над пръстта и напомняха на големи змии, които са се увили около стъблото.
	— Благодаря — отвърна Декър. — Ще накарам да проверят мястото. Ако открием нещо, ще ви съобщим незабавно.
	Тя отвори уста, сякаш искаше да възрази.
	— Мога ли да ви откарам до вас? — предложи той. — Да се обадя на някого?
	— Не — отвърна жената и върза каишките на кучетата си. — Предпочитам да вървя пеш. Искам да съм сама.


	Алис Принс се движеше като сомнамбул по пътеката от поляната до дома й. А това й се струваше неестествено. Трябваше да изпадне в истерия, да почувства облекчение или да обезумее от скръб; знаеше ли и тя какво; но се оказваше, че нищо не чувства. В душата й беше повял хлад и не усещаше нищо, сякаш беше провряла ръка под чучур с вряла вода и тепърва очакваше да усети болката.
	Когато агентът й спомена за Либи, тя не се изненада. През последните десет години тайно се беше подготвяла за тази паметна среща. Но това, което научи за Карл Акселман, я порази. Беше предположила, че може да е той, всъщност така смятаха и от ФБР. Но тъй като сред трофеите на убиеца не бяха открили нито една вещ на Либи, изглеждаше невъзможно да е бил той. Имаше известна ирония в това, че Принс беше използвала тъкмо Акселман за опитна мишка — да провери върху него дали са верни предвижданията на „ТИТАНИЯ“ по проекта „Престъпност Нула“.
	Отвличането на Либи от Акселман беше довело до създаването на двата проекта — „Съвест“ и „Престъпност Нула“. Скоро след като Либи изчезна, съпругът на Алис я напусна, за да заживее с жената, с която беше поддържал тайна връзка от години. След това предателство Алис се беше отчаяла и накрая свърши в планински санаториум. Мадлин и Памела често я посещаваха и обещаваха да сторят всичко по силите си, за да й помогнат. Алис се утешаваше с тяхното присъствие, но в крайна сметка само науката я спаси от лудостта.
	Постоянно им напомняше да й носят вестници и книги в санаториума. Поглъщаше всяка информация относно темите, които я интересуваха, вярвайки, че ако намери отговор на въпросите си, ще успее да се възстанови. Вече се канеше да се предаде и да се остави окончателно на течението, когато попадна на някаква статия в списание „Нейчър“. Статията беше писана от някоя си Катрин Кер, аспирантка в Харвард. Именно нейната теоретична схема, построена върху наблюдения над примати, се беше оказал вълшебният балсам за наранената душа на Алис. Тук се криеше нейното спасение.
	Няколко седмици по-късно тя беше на крака и отново ръководеше работата във „Вайро Вектър Солушънс“. Подпомогната от теориите на Кер, Алис щеше да използва собствения си опит по създаване на вирусни вектори и да ги приложи на практика: не само щяха да осъществят диагностика на склонността към насилие, но щяха да я отстранят. Науката се гради най-често върху провали и разочарования, но теориите на Кати за въздействието на гените върху поведението, бяха изключително добре документирани. Само месеци, след като беше напуснала санаториума, Алис привлече Кати Кер в Станфорд и като използва опита й в модификацията на гените, разработи изкуствено създаден ретровирус, който успешно променяше гените на шимпанзето. След още три месеца, без Кати да знае за това, тя сама усъвършенства вирусния вектор до вариант, който според убежденията й можеше да проработи и върху човешките гени.
	Беше представила плана си пред Мадлин и Памела още при следващата им среща. Ако те наистина искали да й помогнат, както й бяха заявили в санаториума, то тя била открила начин да се сложи веднъж завинаги край на престъпления като отвличането на Либи. Но й се налагало да приложи тестовете върху престъпници; а за да стори това без одобрението на ККХЛ, й била нужна подкрепата на влиятелни личности.
	Доктор Кер не научи нищо за тестовете с престъпници, вместо това й беше възложено да се занимава с мъчителните и досадни доклинични изследвания, опити с примати и тестове с хора-доброволци, които да убедят комисията в безопасността на терапията. Едва след като свършеше всичко това и се получеше разрешение, и то при условие, че тестовете върху престъпници са дали резултати, щяха да обявят публично откритието си. Едно одобрение от ККХЛ би оправдало провежданите с години експерименти върху хора.
	Памела, която по онова време се канеше да стане губернатор на Калифорния, не даде лесно съгласието си. Но по-късно се присъедини към заговора, особено след като се увери в каква степен политическите скрупули и консервативните разбирания на хората от комисията спъват изследванията в тази сфера. Някои организации за защита правата на чернокожите дори протестираха срещу самото провеждане на изследвания сред чернокожи, защото според думите им евентуални открития само щели да подсилят предразсъдъците спрямо тях сред белите. Макар подобни предположения да бяха напълно необосновани, от Националния здравен институт избягваха да използват за доброволци чернокожи, което само по себе си правеше невъзможно широко изследване. В крайна сметка Памела си даде сметка, че тайните експерименти не само ще ускорят процеса — без тях той изобщо не би могъл да започне. Тя дори се свърза с новия американски президент Боб Бърбанк и като използва вродената си способност да убеждава, си спечели неговото съгласие, че излекуването на престъпността е добра идея. Бърбанк не пое никакви ангажименти, но със своето деликатно съгласие все едно сряза лентата и даде ход на тайния проект.
	Мадлин беше тази, която доведе проекта до следващото стъпало. Беше ентусиазирана от идеята повече и от Алис. От самото начало беше убедена, че „Съвест“ е началото. След няколко месеца вече беше убедила Алис да предприеме следващата стъпка, вярно доста спорна, но затова пък логична — проекта „Престъпност Нула“.
	Алис се обърна към поляната. Декър беше застанал неподвижно на слънцето и се взираше в Змийското дърво. Без съмнение всеки момент щеше да повика колегите си и заедно да предприемат търсенето. Нещо й подсказа, че ще е добре да остане, нищо, че той едва ли би й позволил. Тя беше длъжна да намери трупа на дъщеря си. Кошмарът, че дори не знае къде е погребана, я преследваше вече десет години.
	Продължи да върви, но сетне се скри зад едни храсти и проследи Декър, който се прибра при колата си. За нейна голяма изненада той не си тръгна и не се обади по телефона. Вместо това отвори задната врата и извади лопата и фенер.
	Нарами лопатата, включи фенера и се върна на поляната. Въртеше фенера в ръката си, все едно се дуелираше с меч, и с решителна крачка се запъти към Змийското дърво, чийто внушителен силует се открояваше на фона на небето.


>>	15.

@@	Змийското дърво,
@@	Лос Алтос Вердес, Калифорния.
@@	Същия ден, 17 ч. и 47 мин.

	Люк Декър беше замесен в история, от която не можеше да се измъкне просто така. Докато приближаваше заплашително надвисналото над главата му дърво, си даваше сметка, че никога досега не е преживявал подобен страх. Той го беше стегнал със стоманена верига през гърдите и го стискаше, така че не можеше да диша. По лицето му се стичаха едри капки пот. През годините се беше сблъсквал с какви ли не убийци, но рискът да пострада физически никога не го беше плашил — не и по начина, по който го застрашаваха подобни психологически предизвикателства. Никога обаче не беше изпитвал подобно чувство като днес, когато все повече го изпълваше странното усещане как се връща на сцената на собствените си престъпления.
	Навремето, след като беше станал жертва на нервен срив, Сара Куърк, психиатърката в „Убежището“ на ФБР, го беше предупредила да не се опитва до такава степен да обсебва съзнанието на престъпниците, които преследва — още по-малко, ако работи едновременно по няколко случая.
	— Ако си играеш с няколко огъня едновременно, със сигурност ще се изгориш поне на единия — посъветва го тя. Той винаги бе вярвал, че ще се справи и с такива ситуации. Това да влиза в кожата на убиеца не означаваше, че губи нещо от себе си или възприема нещо от него.
	Сега, докато стоеше при корените на голямото дърво и се опитваше да мисли вместо убиеца, започваше да се колебае. Този път престъпникът беше човек с неговата плът и кръв. Той вървеше по стъпките на собствения си баща и тръпнеше при мисълта, че може да прилича на него.
	Започна да изгражда мислено психологически портрет на Карл Акселман въз основа на това, което беше чел за него в досието му. Момичетата са били отвличани в период от почти двайсет години, между всяко от тях е изминавало поне година и половина. Това подсказваше, че по някакъв начин Акселман е съхранявал телата на жертвите си, имал е възможност да ги посещава многократно и по този начин да отлага необходимостта от ново отвличане. И понеже убиецът беше и колекционер, той би желал да запази всички трупове цели, не само последните си жертви. Това изискваше място. Много място.
	Декър се огледа и накрая започна да изследва самото Змийско дърво. Обиколи дънера и удари няколко пъти кората, но не намери нищо.
	Изключено беше Акселман да е натъпкал труповете в някоя хралупа; щяха да изгният твърде бързо. Но пък и Декър беше виждал какви ли не скривалища за такива зловещи колекции.
	Беше много по-логично убиецът да е заровил труповете, може би в някаква обвивка, която да ги пази от червеи и други гадини. Но на него му е бил нужен достъп до тях. Мястото беше отдалечено, но се посещаваше от хора. На Акселман му е трябвало място, където едновременно би могъл да се наслаждава на убитите момичета и където да се чувства сигурен, че никой няма да го открие. Самата мисъл, че може да бъде разкрит, би намалила удоволствието.
	Акселман освен това беше строителен работник: щеше да знае как да си съгради нещо вместо склад, в който да влиза и да излиза спокойно, без никой да го безпокои. Декър никога нямаше да узнае защо убиецът е избрал точно това място за съхранение на зловещата си колекция.
	Прекрачи дебелите коренища, наведе се над тях и започна да изследва отблизо основата на дървото. Дънерът имаше диаметър два метра и половина. От определена гледна точка дъбът придобиваше формата на буква „л“, сякаш имаше два огромни крака. Декър продължи обиколката си и излезе откъм страната, която все още се осветяваше от слънцето. Забеляза, че под по-ниското рамо на въпросната буква „л“ се открива малко парче земя — около половин квадратен метър. Той пробва пръстта с лопатата си и цялото му рамо се разтрепери: беше ударил нещо твърдо.
	Приближи се повече, изскуба тревата и разчисти пръстта и шумата. Отдолу се показа дърво. Още корени, каза си, но продължи да разчиства. Колкото повече чистеше, толкова по-дебел се оказваше коренът. Накрая се озова над платформа метър на метър широка. Сърцето му заби ускорено: толкова плосък и широк корен не можеше да е създаден от природата. Изведнъж лопатата удари на метал. На светлината на последните слънчеви лъчи Декър различи блясък като от месинг. Захвърли лопатата и клекна на земята, за да разчисти влажната пръст от капака. Попадна на кръгла метална дръжка. Вкопчи се в нея и я изтегли нагоре. След това се изправи и колкото сили имаше, започна да дърпа. Влажните дъски остро изскърцаха и капакът се показа — Декър беше открил вратата към подземния свят.
	Отвътре се разнесе миризма на застояло и той направи неволна гримаса. Извади фенера и насочи светлината право в сърцето на мрака. За своя голяма изненада попадна на широка дупка, около три метра дълбока, укрепена с дървени греди. До едната стена на дупката беше монтирана желязна стълба. Гредите бяха позеленели от влагата, но никъде не се забелязваше да са прогнили. Правеше впечатление солидната изработка на конструкцията.
	Декър хвана някаква пръчка, подпря с нея капака, взе фенера в едната си ръка и се пъхна в дупката. Първо опита стълбата с десния си крак и щом се увери, че е стабилна, започна да се спуска в тъмното. Долният край на стълбата се намираше в началото на полегат тунел, който се отдалечаваше от дървото. Таванът и стените на тунела бяха подпрени с големи греди. Подът беше покрит с някакъв грапав материал, за да не се плъзга. На всеки десетина метра в тавана имаше пробити като решетки дървени капаци — навярно отдушници. Носеше се миризма на влажна пръст.
	Декър предпазливо пое в тунела. При всяка стъпка проверяваше земята пред себе си. Оглеждаше се няма ли да види по тавана пукнатини, но с изключение на някоя драскотина тунелът изглеждаше сигурен. След около двайсет метра Декър сви зад един ъгъл и се блъсна в стената. С помощта на фенера откри широка циментова стълба вдясно от себе си. Стълбата водеше още по-надолу. Вляво се издигаше циментова плоча, сякаш някой беше запечатвал стар изход. Вместо с дървени греди двете страни на циментовата стълба бяха облицовани с фабрични тухли.
	Декър изведнъж си даде сметка, защо Акселман е избрал това място — то е било част от стария зоопарк, сринат с булдозери преди трийсет години, за да се построят луксозните резиденции, в една от които живееше и Алис Принс. Очевидно не всичко е било съборено. Подземните конструкции, които не са пречели да се излеят основите на новите къщи, са били просто запечатани и зарити. Отгоре бяха засадени дървета. Акселман си беше построил дървения тунел, за да се добере до запечатаните участъци.
	Отдолу се носеше различна миризма — не толкова на пръст, колкото на химикали, каквито Декър познаваше, но в момента не можеше да определи. Съвсем наскоро се беше сблъскал с подобна миризма, но не беше в състояние да си спомни. Когато започна да се спуска по стълбата, фенерът затрепери в ръката му. Убеждаваше се, че е от студа във влажния тунел, но не беше така.
	Пред лъча на фенера изведнъж се показа табелка, вградена в стената: „Терариум и аквариум“. В долния край на стълбите, захвърлена на пода, стоеше друга табелка. Беше олющена и нащърбена и черните букви трудно се четяха: „Строителна фирма «Каролан»“. Най-вероятно Акселман е работил на строежа преди трийсет години и се е сетил, че може да използва мястото за лични цели. Не му е било трудно лично да запечата подземните помещения, както се е договорил с клиентите, а в същото време да избере откъде да прокопае тунела.
	Декър се озова в някакво разклонение. В две посоки продължаваха облицовани с тухли коридори. Избледняла стрелка сочеше, че аквариумът се намира вдясно, докато друга, почти изтрита, сочеше вляво, но не се виждаше какво пише над нея. Миризмата на химикали вече беше толкова силна, че очите му се насълзиха, а в гърлото му се появиха парещи болки. Идваше откъм аквариума. Декър извади носната си кърпа и си запуши носа и устата. Беше си спомнил къде се е сблъскал с подобна миризма — в моргата на „Сан Куентин“. Краката му сякаш се наляха с олово и той едва намери сили да продължи.
	Няколко метра навътре в зоната на аквариума Декър си даде сметка, че лъчът на фенера е изтънял — без да усети, докато търси кърпата си, беше натиснал бутона към другата позиция. Превключи и щом фенерът увеличи осветяваната площ, установи, че коридорът рязко се е стеснил. Освен това потискащо тясното помещение беше облицовано не с тухли, а с някаква гладка повърхност.
	Гладка като стъкло.
	Хладни тръпки полазиха по гърба му и кожата му настръхна.
	Сякаш се страхуваше да не събуди заспал звяр, Декър бавно сниши фенера към краката си и мокрите фаянсови плочки. Стискаше го толкова силно, че пръстите му бяха побелели. Бавно насочи лъча на фенера надясно. Там, където стената и подът се засичаха, имаше тънка хромова лайстна, а над нея — дебела, черна ивица гума. Гумата служеше за изолатор, а гладкият, лъщящ на светлината материал, с който бе облицована стената, наистина се оказа дебело стъкло. Малко по-нагоре фенерът освети малка, напечатана на машина бележка, но бележката не носеше, както можеше да се очаква, названието и характерните черти на някоя екзотична риба. Не, на нея беше изписано само едно име, дата и място.
	„Манди Джеймс. 7 април 1979 г. Саусалито.“
	Гърдите му се бяха свили от напрежение, наситеният с миризма на химикали въздух почти не му позволяваше да диша. Спомни си името; беше попаднал на него в досието на Акселман. Една от най-първите му жертви. Дрехите и вещите й бяха открити в отделна кутия в къщата му в Сан Хосе. Декър машинално премести лъча на фенера нагоре: отвъд стъклото имаше някаква зеленикава, прозрачна течност.
	Първото нещо, което се показа на фона на призрачното зелено сияние, беше кракът на Манди Джеймс, десният й глезен беше привързан към тежък камък в дъното на аквариума. Нагоре се разкри и цялото голо тяло на момичето, съвършено запазено във формалдехид.
	Декър притисна ръка към устата си и изключи фенера. Не беше в състояние да погледне момичето в лицето. Обърна се на другата страна и застана неподвижен в тъмното, облегнал глава на отсрещната стена, за да не повърне. Постепенно се овладя и се изправи. Без да смее да се обърне, отново включи фенера.
	Изведнъж се вцепени: точно пред очите му стоеше момичешко лице — неземно красиво и с изпълнени с ужас, широко отворени очи. Декър не можа да стори друго, освен да извика и да побегне. Обладан от паника, той хукна без посока из тъмния коридор. Докато тичаше, снопът на фенера подскачаше нагоре-надолу и разкриваше една след друга смразяващите кръвта образи от двете му страни. Същинска улица от стъклени аквариуми, всеки от които съхраняваше съвършено запазено тялото на младо момиче. Отдолу стояха напечатани имена, които беше чел, отгоре го гледаха разкривените в ужас лица, които беше виждал на снимка.
	Едва когато от лявата му страна се показа отново тухлена стена, Декър се сети, че е бягал в неправилната посока. Спря се задъхан насред тъмното, заби поглед в тухлите, отново прикри устата си с шепа и бясно започна да вдишва обратно въглеродния двуокис, който сам беше изхвърлил. След известно време сърцето му забави ритъма си. За да намери изхода, се налагаше повторно да мине между телата на момичетата. Декър се огледа с надеждата да открие друго решение.
	Обърна се бавно към отсрещната стена. И тя беше тухлена. На пода стоеше червен варел за керосин. По средата на стената беше окачена кутия с червен бутон и лост. Декър насочи фенера към кутията и прочете дебелите червени букви отгоре й: „Генератор, захранван с гориво. За да включиш, натискаш бутона, държиш десет секунди, след което дърпаш лоста.“ Той си пое дълбоко въздух и изпълни инструкциите. След втория опит някъде се задейства двигател. Изведнъж мракът, който го беше предпазвал отчасти от ужасите наоколо, се стопи и пространството край него се освети в пълния си блясък от лампите, наредени по тавана, както и вътре във всеки аквариум поотделно. Светлините го заслепиха и той имаше време, докато окото му свикне, психически да се приготви за гледката.
	Декър се намираше пред зловещата колекция на Акселман. От дясната му страна имаше десет стъклени резервоара, по пет от всяка страна на коридора. Всеки един съдържаше тялото на момиче, като жертвите бяха подредени в хронологичен ред според датата на отвличане. Вляво имаше десет други аквариума, от тях само три бяха пълни. Останалите седем очевидно се пазеха за бъдещи придобивки. Гледайки право пред себе си, Декър подмина първата двойка и се спря пред последната жертва. На плочките пред аквариума стоеше картонена кутия, подобна на онези, които бяха намерили в дома на Акселман: вътре имаше комплект мухлясали дрехи, маратонки и очила. Имаше и аудиокасета с изписано отгоре име. Сега стана ясно защо никой не е подозирал Карл Акселман в убийството на Либи Принс: вещите й се намираха в скривалището.
	За разлика от другите жертви в тази кошмарна галерия Либи Принс не беше убита преднамерено. Някой ден, след като се е наслаждавал на трофеите си, Карл Акселман я е видял да се навърта наоколо и я е отвлякъл по-скоро импулсивно, без да го е планирал предварително. Вероятно е смятал да отнесе вещите й в дома си в Сан Хосе, но е бил заловен.
	Декър клекна и огледа жалките остатъци от това, което малката Либи беше притежавала. Да се рови из тях се оказа не по-малко мъчително от това да погледне увисналия зад стъклото труп. Откакто се помнеше, бе живял с вярата, че човек сам избира. Всеки трябваше да бъде съден след смъртта си според това, какво е сторил през живота си. А не в началото на живота си според това, какво е наследил с раждането си. Свободната воля бе означавала всичко за Декър. Без нея нямаше смисъл да се живее.
	А ето, че сега, докато набираше кураж да погледне убитата Либи Принс, вече не беше толкова сигурен. Беше се приготвил да завари скупчени останките от жертвите на баща си, очакваше да намери скелети или части от тела, но не и да ги завари такива, каквито са изглеждали като живи хора. Гледката на това физически запазено невинно момиче, което плаваше в стъкления резервоар, окончателно го съсипа. При вида на красивото личице, замръзнало в безмълвен писък, осъдено да бъде вечно младо и вечно страдащо, Декър усети как греховете на баща му се стоварват с цялата си тежест върху него. Каквото и да стореше от този ден нататък, щеше да носи със себе си нечия нечиста сила. Нищо не би могло да изтрие мръсотията от душата му. Беше градил кариерата си върху убеждението, че способността на човек да отделя доброто от злото се запазва през целия му живот под влиянието на всевъзможни обстоятелства. Но вече се съмняваше.
	Може би страстта му да преследва злото у другите се дължеше на генетичния „подарък“, който беше получил от биологичния си баща? Може би крадецът викаше „дръжте крадеца“?
	Декър беше потънал в мислите си, но шумът от човешки стъпки го сепна и той обърна глава към изхода. Изведнъж се разнесе писък.


>>	16.

	Когато Кати Кер се събуди, беше изгубила всякаква представа за време и пространство. Съзнанието й бавно се връщаше, въображението й погаждаше номера. Виждаше как някакъв чернокож мъж се приближава към нея. В едната си ръка държи пистолет, в другата — спринцовка. И все пак знаеше, че очите й са затворени. Ушите й кънтяха в ритъм, който след известно време тя си даде сметка, че е на сърцето й. Устата й беше пресъхнала.
	Какво се беше случило с нея? Какво се случваше с нея? Защо не можеше да събере мислите си и да си спомня каквото и да било?
	И защо не можеше да движи ръцете си?
	Отвори очи и погледът й се спря на голата електрическа крушка, която я заслепяваше. Тя изпъшка разочаровано и отново стисна клепачи в отчаян опит да се ориентира къде е. Носът й надушваше позната миризма: дъх на човешка пот, размесен с дезинфектанти и прясна боя — характерната за всички болници и затвори смрад.
	Отново се опита да помръдне ръцете си, но си даде сметка, че са плътно привързани към тялото й, сякаш сама се беше прегърнала. Установи, че са й сложили усмирителна риза.
	Дишането й се ускори, което говореше, че я обзема паника. Нямаше представа къде се намира, нито колко време е прекарала на това място. Никога през живота си не се беше чувствала толкова самотна и изоставена.
	Извърна се на една страна, за да се спаси от светлината на голата крушка, и с известни усилия отвори очи, колкото да разгледа стаята. Намираше се в някакъв празен куб: стените, таванът и подът бяха боядисани в бяло. Натисна с глава пода и той потъна под нея. Това беше кошмар. Бяха я затворили в лудница.
	Пое си дълбоко въздух и се опита да подреди мислите си. Спомни си как спори разгорещено с Мадлин Нейлър по въпроса за проведените без разрешение тестове върху затворници; след това беше направила ужасяващото откритие за смъртоносната генна терапия, на която е бил подложен Карл Акселман; сети се и за изчезналите папки и файлове, както и за шока, който преживя, щом завари в двора на дома си човек с пистолет и спринцовка в ръце.
	Кати си наложи да се успокои. Навярно я бяха дрогирали, след което я бяха донесли тук, за да я държат далеч от събитията и да я дискредитират. Без съмнение Мадлин Нейлър и Алис Принс или който и да стоеше зад всичко това, вече беше измислил някое правдоподобно обяснение как блестящата млада изследователка е била приета в болница заради психически срив.
	Опита се да си припомни какво й беше казал мъжът, който я отвлече, преди да я инжектира — май беше споменал, че щели да я отведат на спокойствие за няколко дни. Дали не означаваше това, че ще я държат тук до след изборите, та да не застраши историческото изявление на Памела Вайс? Кати се утеши поне донякъде с това, че си възвърна паметта, но колкото повече разсъждаваше, толкова повече се уверяваше, че положението й е безнадеждно.
	Чудеше се дали да не извика за помощ, но килията със сигурност беше звукоизолирана. Не й оставаше друго, освен да лежи на мекия под и да се задушава от собствената си безпомощност.
	Докато си лежеше, започваше несъзнателно да се пита защо изобщо се е захванала да лекува хората от склонността им към престъплението.
	Беше още в началото на пубертета, когато ходеше на училище в Англия, и беше попаднала на една книга от Чезаре Ломброзо, италиански лекар от деветнайсети век. Той твърдеше, че агресивната природа на човек може да има своето научно обяснение. От своите изследвания върху престъпници лекарят беше стигнал до извода, че някои инстинкти, характерни за примитивните люде, понякога избиват у „модерните“ човеци и биха могли да бъдат разпознати според структурата на лицата им. Така например извършителите на сексуално насилие можели да се познаят по дебелите устни, докато убийците имали скосени чела.
	Дори тогава Кати си беше казала, че френоложката теория на Ломброзо е пълна глупост. Но колкото и наивни да бяха хипотезите му, те й разкриха една нова гледна точка: възможността тежките престъпления наистина да са предизвикани от нещо и че вина за това носи самата ни природа. За тогавашния й начин на мислене всяко нещо трябваше да намери своето обяснение.
	Когато обаче по-малкият й брат Марк се самоуби малко преди да завърши училище, тя промени отношението си към теорията на Ломброзо. Оказа се, че брат й е страдал от дете от тежка психическа травма, известна като обсесивно-компулсивно разстройство. Той бил убеден, че е извършвал убийства, макар че нищо подобно не бил сторил. Понякога излизал нощем по улиците, за да търси осакатените си жертви, бил убеден, че ще ги открие само ако претърси щателно целия град, независимо че на рационално равнище да съзнавал, че чувството му за вина е смешно и неоправдано.
	Ако Кати знаеше за всичко това, щеше да му помогне. Вече имаше лекарства, които намаляваха отделянето на серотонин в мозъка и щяха да облекчат симптомите. След смъртта му Кати беше обсебена от въпроса за вината. Питаше се защо у някои хора тя се проявяваше извън всякакви рамки, а у други изобщо не съществуваше? Беше убедена, че причините за това се крият в генетичното наследство. И ако всички тези гени бяха идентифицирани и модифицирани, може би и жестокото насилие, и прекомерните угризения щяха да останат в миналото.
	Но ето, че мечтата й се беше превърнала в кошмар.
	Изведнъж ключът се превъртя и вратата се отвори. Кати видя, че в стаята влезе висок мъж с бяла престилка.
	— Как се чувстваме? — попита той с по-скоро любезен тон.
	— Кой сте вие? Къде съм?
	Мъжът се надвеси над нея и тя различи сивите му къдрици и кръглите рамките на очилата.
	— Хайде, хайде, защо са тези въпроси?
	— Аз не бива да съм тук. Трябва да ме пуснете.
	— Напротив, в никакъв случай не можем да ви пуснем. Според мене вие сте сторили нещо много лошо, щом ми е наредено да ви дам от това.
	Тя го погледна по-внимателно и забеляза, че държи в ръката си спринцовка.
	— Не, стига толкова упойки — инстинктивно се извърна тя на другата страна. — Оставете ме да се обадя на някого.
	Но мъжът се усмихна подигравателно.
	— О, не можем да ви позволим. Нали затова сте тук? Нека ви дам това и то ще ви помогне да забравите всички лоши спомени. Той надигна металната спринцовка и два пъти я натисна. Капка от някаква течност се появи на върха на иглата. — Не се тревожете, първите няколко инжекции не водят до трайни увреждания. — Говореше спокойно, дори леко загрижено, все едно я осведомяваше какво ще е времето. — Просто ви подготвят за четвъртата, която, страхувам се, ще има доста по-продължителен ефект върху вас. Разбирам, че в семейството сте имали психично болни. Брат ви, доколкото разбрах?
	— Но защо? — изкрещя Кати. — Защо?
	— Страхувам се, че не знам. Но каквото и да сте направили или видели, опасявам се, че времето за съжаления е минало. Мисля, че сега трябва да поспите. Утрото е по-мъдро от вечерта.
	Кати изпадна в паника и започна да крещи колкото глас имаше. Щом той коленичи над нея, тя се опита да се съпротивлява, но усмирителната риза не й позволи.
	— Успокойте се, нищо не можете да направите. Затова се помъчете да не се тревожите излишно — рече мъжът, докато инжектираше течността в ръката й.
	Но тя не желаеше да му се подчини. Ако останеше будна, поне би могла да мисли, обаче ако дрогата отново я приспеше, дори тази свобода щеше да й бъде отнета.
	Обзета от отчаяние, с последните проблясъци на съзнанието си Кати се улови като за сламка за една угасваща като пламък мисъл: може би имаше надежда, Люк Декър щеше да изслуша съобщението й на телефонния си секретар и щеше да измисли как да постъпи.


@@	Змийското дърво, Лос Алтос Вердес,
@@	Калифорния.
@@	Същия ден, 18 ч. и 15 мин.

	Алис Принс изпищя при вида на другите момичета. Но щом забеляза Либи, занемя.
	Беше се решила да проследи Декър в подземието. Винаги си беше мислила, че нищо не може да е по-лошо от кошмарите, в които й се бе присънвало какви страдания е преживяла Либи в предсмъртния си час. Но сега, докато се взираше в стъкления резервоар на половин метър от себе си, разбираше, че е грешала. Толкова жесток кошмар никога не я беше спохождал. Тя вдигна ръка, положи я срещу дланта на дъщеря си и се притисна до стъклото.
	Декър внимателно изрече:
	— Доктор Принс, не биваше да идвате. Хайде, нека ви изведа навън.
	Но тя го отблъсна и отново се приближи до стъклото, този път притисна и двете си ръце до хладната повърхност на гроба на дъщеря си.
	— Разбира се, че трябваше да дойда. Трябваше да дойда още преди години. Длъжна бях да спася дъщеря си от едно чудовище.
	— Хайде — настоя той любезно и я издърпа далеч от аквариума. Внимателно я преведе между страховитите експонати към изхода.
	— Но защо? — попита Принс с треперещ глас. — Просто ми обяснете.
	— Не мога. Не знам.
	Но тя не питаше за това, което се беше случило с Либи.
	— Кажете ми, специален агент Декър, защо Карл Акселман ви каза? Защо убиецът го съобщи на вас?
	Погледът му срещна нейния и в зелените му очи тя прочете жестока болка. Пребледнял и изтощен, агентът от ФБР беше просто един сломен от съдбата човек.
	— Защото ми е баща.


>>	17.

@@	Градска служба на ФБР,
@@	Сан Франциско, Калифорния.
@@	Същия ден, 20 ч. и 12 мин.

	Директорката на ФБР не знаеше кое я вбесява повече: това, че Декър не й беше съобщил за разкритията на Акселман или това, че беше пуснал Алис Принс в подземието на ужасите.
	В този час Нейлър трябваше да се намира в Лос Анджелис и заедно с Алис да присъства на тържествената вечеря, организирана в чест на президента Боб Бърбанк и на кандидат-президентката Памела Вайс в навечерието на историческото изявление по повод проект „Съвест“. Но тъкмо в мига, в който самолетът на ФБР се канеше да отлети за Лос Анджелис, с нея се свърза Джордж Раул, специалният агент, който ръководеше службата в Сан Франциско, и й съобщи, че Декър е открил къде Акселман е държал труповете. Раул й го съобщаваше точно в този момент, защото доктор Принс се оказваше свързана със случая и лично я била търсила.
	Мадлин веднага отиде в дома на Алис, след това сама разгледа ужасяващата изложба и полетя обратно към Сан Франциско.
	Сега седеше на бюрото на Раул, а срещу нея беше специален агент Декър. На видеостената чакаше видимо уморен от късния час заместник-директорът Бил Макклауд. Той се почеса и набръчканото му лице болезнено се сви. Във Вашингтон сега беше полунощ.
	— По дяволите, защо не си съобщил на Бюрото какво ти е казал Акселман? — попита Нейлър Декър. — По мое разпореждане заместник-директорът Макклауд изрично те е попитал дали си получил някакви сведения преди екзекуцията на Акселман, а ти нищо не си му казал. Акселман може и да твърди, че ти е баща, това не е оправдание. Ти стоиш начело на цял отдел в Бюрото, трябва да знаеш как стават тия работи. Та нали затова си имаме процедури: за да избегнем усложнения в случай на лично ангажиране с работата. Акселман каза ли ти нещо друго?
	Изчака, но Декър нищо не й отговори. Имаше доста жалък вид: под очите му се бяха появили сенки, косата му беше изцапана с кал, лицето му беше бледо. Нейлър обаче нямаше да го остави току-така.
	— Декър, ако не ми отговориш веднага, ще те отстраня от работа? Алис Принс, моя близка приятелка, сега е на успокоителни, защото е видяла трупа на дъщеря си. Само заради това с радост бих те изритала от Бюрото, но по една или друга причина Макклауд ме моли да спася бедната ти душица. Твърди, че се нуждае от теб, но да си кажа честно, не го вярвам. Досието ти е добро, но ако ти сам не се чувстваш уютно в Бюрото ми, можеш да напуснеш. Разбираш ли ме?
	Отново изчака отговор, но Декър запази мълчание. Това не само я раздразни, но и силно я изненада. Колкото пъти се беше срещала с него по работа, неизменно бяха спорили. Нейлър не го харесваше. Освен това смяташе всички тия психологически науки за врели-некипели, най-малкото за остарели схващания. Но колкото и да не го обичаше, се възхищаваше на самостоятелното мислене на Декър, както и на крайните резултати от разследванията му. Тази вечер обаче той явно нямаше никакво желание за работа. Сякаш нехаеше за всичко. Нейлър искаше да знае какво друго е могъл да му каже Акселман, чудеше се дали Декър не е усетил нещо подозрително в поведението на Акселман малко преди смъртта му. Във всеки случай беше отхвърлила първоначалните си опасения, че агентът може да е подочул за „Престъпност Нула“.
	Сякаш, за да докаже, че е права, Декър бавно бръкна в изкаляното си сако и извади оттам значката си.
	— Няма защо да ме отстранявате. Напускам.
	В тона му не се долавяше нито гняв, нито каквото и да е друго чувство: все едно четеше текст, който други са му подали.
	Тогава се намеси Макклауд.
	— Хей, Таласъм, не бързай толкова — поклати той глава на екрана. — Иди си вкъщи, наспи се и премисли, става ли?
	Макклауд се обърна към Нейлър:
	— Директор Нейлър, няма ли да е по-добре да обсъдим въпроса по-късно, когато нещата се уталожат? Тогава ще можем да преценим случая. Ще вземем правилно решение, без да се поддаваме на емоции.
	Макклауд я умоляваше, а Декър изглеждаше съвсем незаинтересуван.
	Нейлър стрелна агента с поглед, но той дори не отмести своя встрани.
	— Уволнен си — сложи тя край на разговора. — А сега се махай.
	Щом Декър си отиде, а връзката с Макклауд беше прекъсната, телефонът иззвъня.
	— Губернатор Вайс на линията — съобщи й секретарката.
	— Как е Али? — беше първият въпрос на Памела.
	— Лежи вкъщи, дали са й успокоителни, но се държи смело. Дори твърди, че така било по-добре. Поне можела да погребе Либи като хората и да я оплаква, спокойна, че най-после душата й е намерила покой. Знаеш ли, Али е по-силна, отколкото изглежда. Дори настоя да ти предам да използваш случая в утрешното си изказване. Ще му придаде повече тежест. Съмнявам се, че ще успее да присъства утре, но аз самата ще бъда.
	— Мога ли да говоря с нея?
	— Пам, на твое място бих я оставила да поспи. Ще прекарам нощта при нея. Ще й кажа, че си се обаждала. Тя ще се зарадва.
	— Какво точно се е случило?
	Нейлър й разказа всичко до най-малките подробности, включително и за това, което лично беше видяла в скривалището на Акселман.
	— Умопомрачителна история, Пам, но не се тревожи за нея. Съсредоточи се върху изявлението си утре. Проект „Съвест“ ще сложи край точно на тези престъпления.
	— Добре, но да предадеш много поздрави на Али.
	— Разбира се, че ще предам. Успех утре. Ще се видим.
	Нейлър се чувстваше изморена. Погледна часовника си. Минаваше девет. Утрешният ден също щеше да е напрегнат. Искаше й се да изпие една чашка „Джак Даниълс“, преди да си вземе гореща вана. Но най-напред трябваше да позвъни на един човек. Вдигна слушалката и набра цифрите.
	— Джаксън — отговори плътен глас насреща. По звуците в слушалката се разбираше, че се намира в бар. Нейлър неволно прокара език по устните си.
	— Как стоят нещата?
	— Всичко е наред, директор Нейлър.
	— Бихте ли й инжекция?
	— Да, всичко е уредено. Предадохме я по местоназначение преди няколко часа. Доктор Питърс пое случая. Никой друг не е замесен. Лекарят потвърди, че знае указанията.
	Мадлин кимна доволна. Доктор Питърс рискуваше твърде много, ако не се окажеше на висота. Ако тя споменеше само за част от сексуалните му злоупотреби, той щеше да прекара поне десет години зад решетките, а на излизане нямаше да му позволят друга работа, освен да разопакова лекарствата в болницата.
	— Нещо друго? — попита Джаксън.
	— Не, това е засега. Приятна вечер.
	Нейлър остави телефона и стана. Излезе от кабинета и докато вървеше към изхода на сградата, мислеше за ужасите, които беше видяла с очите си.
	Но пък всичко се беше случило точно когато трябва. „Престъпност Нула“ наближаваше своята критична точка, а това, че беше видяла с очите си Либи и другите момичета, щеше да укрепи решителността на Алис да доведе всичко докрай. В крайна сметка Акселман може и да си бе отишъл, но имаше безброй други като него, които свободно се разхождаха по земята.


>>	18.

@@	Марина Дистрикт,
@@	Сан Франциско, Калифорния.
@@	По-късно същата вечер

	Декър спря пред дома на дядо си и с облекчение въздъхна, като се увери, че нито Барзини, нито някой друг приятел е избрал момента да посети Мати Райман. След преживяното Люк Декър беше емоционално сринат и изпитваше огромна нужда да поговори с дядо си насаме.
	Мати радостно го прегърна.
	— Люк, каква изненада, не знаех, че още си в града.
	— Беше ужасен ден, дядо, и има някои неща, за които искам да поговорим.
	Старецът веднага го покани в хола.
	— Люк, какво се е случило?
	Декър отново се почувства като малко дете и набързо разказа всичко. Освободи се наведнъж от страховете и съмненията, които го преследваха през последните няколко дни: разказа за писмото, в което Акселман твърдеше, че е изнасилил майката му и е убил баща му; разказа за резултатите от теста, които потвърждаваха бащинството; разказа за ужасяващата колекция от трупове на Акселман в някогашния зоопарк.
	Щом свърши, си пое дълбоко въздух и поиска от дядо си да му разкаже всичко, което знае. Старецът мълчеше и нежно потупваше Декър по ръката. Най-накрая призна за злощастието на дъщеря си.
	— Беше ужасна нощ. Майка ти беше отишла с приятели в центъра. Ричард имаше работа, но се бяха разбрали, щом свърши, да се видят в града и да хапнат заедно. Според полицията нападателят е следил Рейчъл цяла вечер, защото в мига, в който приятелите я оставили на уговореното място, той я нападнал.
	Декър усети как стомахът му се свива. Майка му беше хубава, дребничка жена. За Акселман тя е приличала на уязвимо момиченце.
	— Според полицията била нападната изотзад, извършителят я ударил по главата и тя веднага изгубила съзнание. След това я изтеглил в някаква странична алея. Когато Ричард се появил на мястото и не намерил майка ти, навярно е започнал да я вика. Според полицията убиецът е изтичал от алеята и е извикал баща ти при себе си, защото бил намерил някаква жена в безсъзнание. Ричард навярно е хукнал да види какво се е случило с майка ти и докато се е опитвал да й помогне, убиецът го е наръгал пет пъти с нож в гърба. След което избягал.
	— Той успял ли е да изнасили майка ми, преди баща ми… преди съпругът й… да е започнал да я вика?
	При самата мисъл, че се е поправил, отново му се повдигна.
	— Да — отговори Мати. — Извършителят така и не беше открит.
	Декър изстена и поклати глава. Ако престъплението беше извършено десет години по-късно, полицията щеше да използва ДНК-идентификация и щеше да залови Акселман.
	— И какво стана след това?
	— Майка ти не можеше да си намери място от мъка. Нямаше и година, откакто се бяха оженили. Рейчъл дори беше приела католическата вяра заради него. Ричард беше нейният свят. Когато разбра, че е бременна, отказа да направи аборт; не само заради вярата, но и защото беше сигурна, че детето е от Ричард. Беше убедена, че всяко зло е било за добро.
	— И никога не е подозирала, че може да съм бил дете на изнасилвача?
	Мати вдигна рамене.
	— Може и да го е мислила, но никога не е говорила за това пред мен. Пък и какво значение има? Ти беше нейното дете, едва ли друг родител е обичал рожбата си както тя теб. — Докосна лицето на Люк и прокара пръсти, сякаш искаше да възстанови образа му. — Не знам как е изглеждал тоя Акселман, но мога да те уверя, че ти толкова силно ми напомняш на Ричард и имам чувството, че сега разговарям с него, а не с теб. Той беше добър човек и макар да не си го виждал никога, споменът за него и това, на което те е учила майка ти, са те изградили като човек. Каквото и да твърди науката, той беше твоят истински баща, що се отнася до най-важните неща. Не забравяй, че носиш и гените на майка си. Родителите ти бяха добри хора, Люк, затова и ти си добър.
	Декър отпусна глава в ръцете си. Слепоочията му пулсираха от преумора и усилия: искаше му се да повярва в думите на Мати.
	— Както и да е — потупа го дядо му по рамото. — За мен ти си колкото син, толкова и внук. И аз съм те отгледал. И не мога да не се гордея с теб.


@@	Петък, 31 октомври
@@	2008 г. 13 ч. и 51 мин.

	Едва на другия ден Декър започна да се замисля над останалите странни обстоятелства около случая на Акселман. До такава степен беше обзет от ужаса, че е негов син, че бе забравил всичко друго. Но сега въпросите изникваха един по един и не му даваха покой. Освен това, докато се занимаваше с тях, щеше да забрави собствените си тревоги.
	Защо Акселман, който през годините, прекарани в затвора, не бе дал и най-малък знак, че изпитва угризения, изведнъж ще реши да разкрие къде е скрил телата на жертвите си и ще се кастрира? На какво се дължаха резките физически промени у него?
	Нещо му се беше случило. Иначе не би сторил нито едното, нито другото. А защо директорката на ФБР толкова много се интересуваше от разговора му с Акселман? Дали само заради приятелката си доктор Принс?
	Декър гледаше телевизия, пиеше бира и обмисляше въпросите. Рода шеташе из къщата, а Мати тихо четеше някаква книга на брайлово писмо.
	Люк смени канала, за да избегне поредния репортаж за Карл Акселман и жертвите му. Когато насреща му се показаха усмивките на губернаторката Вайс и президента Бърбанк, им се зарадва като на стари приятели. Двамата бяха застанали зад трибуна със спуснат президентския флаг отпред и се намираха насред улицата, в подножието на небостъргачите Уотс в Лос Анджелис — столицата на престъпността по Западното крайбрежие. Около тях се бяха насъбрали зяпачи, както и цяла армия от журналисти. Декър дори разпозна Ханк Бучър. Телевизионният коментар обещаваше на зрителите, че ще станат свидетели на „стъписващо изявление по въпроса за борбата с престъпността“.
	Боб Бърбанк представи Памела Вайс като бъдещия президент на Съединените щати. След което изрази задоволство от дейността й като губернатор на Калифорния и подчерта успехите й в борбата с престъпността.
	Декър отпи от бирата си и без особен интерес изслуша празнословията на президента. Най-накрая Вайс застана на трибуната да прочете своето изявление.
	— Едва снощи научихме за ужасните престъпления на Карл Акселман. Това, което може би не знаете, е, че последната жертва на наскоро екзекутирания сериен убиец е била дъщерята на доктор Алис Принс, моя близка приятелка. — Декър въздъхна и се чудеше дали да не смени канала, но любопитството му надделя. В същия момент и Мати надигна глава, като пръстите му замръзнаха на едно място върху страницата.
	— За жалост Карл Акселман далеч не е единствен случай. Макар той самият да е вече екзекутиран, мнозина като него са на свобода. Тежките престъпления се превърнаха в епидемия за нашата страна. На национално равнище са се увеличили с над десет на сто, а изнасилванията — дори с повече. Въоръжените грабежи и обирите са толкова често явление, че нашата претоварена полиция трябва да избира кое от всички престъпления да разследва най-напред и кое може да пропусне…
	Като оставим настрана неподлежащите на оценка човешки жертви, които престъпността ежедневно ни отнема, финансовите разходи се изчисляват на стотици милиарди долари. Изчислено е, че дори престъпността да намалее само с един процент, почти един милиард и двеста и петдесет милиона долара биха могли да се пренасочат в здравеопазването или други бюджетни сфери.
	Но въпросът не е толкова политически. Престъпността се превърна в рак за обществото, което е било нейна жертва открай време. Колкото и да говорим, колкото и да обещаваме и обясняваме, досега нито една схема не е успяла, нито един народ или държава не са открили спасителната форма, за да попречат на малцината злонамерени индивиди да подриват устоите на обществото. За нещастие на доктор Принс и на останалите близки на Акселмановите жертви никой не може и да върне това, което вече е изгубено. Никой не може да помогне на жертвите на безбройните други престъпления, които се извършват край нас. Но аз вярвам, че сме способни, че сме длъжни — да направим всичко възможно тези престъпления да не се повторят. И именно това се опитвам да постигна тук, в Калифорния.
	Люк зяпна от удивление. Памела Вайс щеше да си припише заслугата за намаляващата престъпност на територията на Калифорния. За тази цел тя трябваше да обясни онова, което нито полицейските шефове, нито социолозите или нафуканите журналисти бяха успели да обяснят през последните три години.
	— Преди осем години с подкрепата на един президент, със съдействието на високопоставени лица във ФБР и по личната инициатива на доктор Алис Принс ние се заехме с осъществяването на един смел проект.
	Камерата за малко се отмести от Вайс и президента и показа хората вдясно от малкия подиум. Сред тях се забелязваше Мадлин Нейлър, застинала като статуя.
	— Проектът имаше за цел не да се бори с престъпността, а да я лекува — да пробуди доброто у всички нас. Нарекохме нашата инициатива проект „Съвест“. И тъкмо този проект стои зад намаляващата престъпност в Калифорния.
	Камерата показа в едър план лицето на Памела Вайс, което излъчваше непоколебима решителност. Люк се наведе напред, неспособен да откъсне поглед от телевизора. Мати също внимателно слушаше, забравил за книгата си.
	— Всички мъже носят в себе си гени, които ги правят по-лесно или по-трудно податливи на склонността към извършване на тежко престъпление. През последните осем години намерихме неопровержими доказателства за този факт. Като модифицирахме гените на шестнайсет хиляди осъдени за тежки престъпления мъже в Калифорния, успяхме да променим тяхното поведение, като по този начин свалихме общия брой на престъпленията в щата — основна тема на печата през последните години.
	Памела Вайс спря и с жест показа улицата край себе си.
	— Погледнете мястото, откъдето се обръщаме към вас с президента. Това е възроденият квартал около небостъргачите Уотс. Навремето това място беше символ за всичко лошо, което се случва из големите градове на Америка, а сега, след прилагането на проекта „Съвест“, кварталът е символ на надеждата за по-добър живот. Нека ви уверя, че генната терапия, която доведе до тези резултати, е била грижливо проверена и вече е получила одобрение от ККХЛ като напълно безопасна.
	Разбирам, че мнозина от вас ще проявят загриженост, задето нашето смело решение да проведем тази радикална терапия не е следвало нормалните канали. Но тежката престъпност ни принуди да направим избор. Разбира се, че съществуваха рискове, но рисковете от това да не сторим нищо бяха много по-големи. Престъпността се е вкоренила в нашия живот и ние се нуждаем от решителни действия, за да я изкореним. На нас не са ни нужни повече политическа риторика и позиране пред публика, трябват ни дела.
	Преди прилагането на проекта бяха проведени задълбочени изследвания, в които взеха участие най-способните учени на страната и които продължиха близо десетилетие. Изследването беше проведено върху най-неподатливите на превъзпитание престъпници — хора, които вече се бяха лишили веднъж завинаги от правото си да живеят нормален живот в обществото. Резултатите показват, че не само не сме се държали антихуманно с тях, не само че не сме ги наказвали за извършени грехове, а напротив — дали сме им възможност да започнат нов живот.
	Аз вярвам в свободната воля. Мое твърдо убеждение е, че гените само ни предразполагат към един или друг начин на поведение чрез хормоните и химикалите, които действат в нашия мозък, но в крайна сметка ние съзнателно решаваме как да постъпим. Все още сме длъжни да носим пълна отговорност за деянията си. Но подобна терапия увеличава шансовете на човек по-лесно да ограничава своите отрицателни реакции и склонност към насилие. Така съвестта ни се пробужда за нов живот, човек е улеснен в своя избор да се откаже от едно безсмислено спречкване с непознати, да избягва насилието като начин на общуване, да овладее плътските си страсти, преди да е посегнал на някоя беззащитна жена на улицата.
	Нека споделя с вас една своя мечта. Мечта, която се отнася до цяла Америка. Чрез тази терапия на склонните към насилие мъже ще се даде свобода да използват своята енергия за нещо полезно, да помагат на обществото, вместо да подриват неговите основи. Представете си общество, в което подобно лечение се прилага върху всички извършили тежко престъпление — общество, в което повечето престъпници ще могат по-лесно да открият доброто у себе си и да се включат сами в изграждането на един по-богат, по-толерантен и по-щастлив свят. Просто си представете. Една по-силна от всякога Америка. Вашата Америка.
	Вайс вдигна дясната си ръка и посочи с пръст срещу камерата.
	— Обещавам ви, че ако бъда избрана за президент идния вторник, ще превърна тази мечта в реалност.
	Памела Вайс задържа погледа си върху камерата — в очите й се четеше загриженост и топлота. Изречено от нейната уста, всичко това изглеждаше не само възможно, но дори необходимо. Декър едва не се задави с бирата си.
	— Тия няма ли най-после да се научат? — изведнъж кипна Мати.
	Люк се извърна към него. Беше изненадан от гнева му. Никога не беше виждал милия си дядо толкова бесен. Беше почервенял от ярост.
	— Какво има, дядо?
	— Какво има ли? Току-що чу какви ги говори тази жена и ме питаш какво има? Решили са да съдят човек според гените му и да се опитат да ги променят.
	Декър не виждаше какво толкова е предизвикало гнева му.
	— Но те ще дават въпросното лекарство само на осъдени престъпници.
	— Това е само началото. Най-напред ще използват лекарството да променят гените на престъпниците, а след това ще решат да го приложат на всички онези младежи, които може би притежават гени, каквито госпожата не одобрява, преди да са извършили каквото и да е, просто защото биха могли да го извършат. Скоро ще започнат да отделят хората с правилните гени от онези с неправилните, без да ги интересува, че човек сам избира дали да извърши зло. Спомням си как нацистите започнаха да отделят нас. Караха ни да носим звездата на Давид на дрехите си. Не бяхме просто човешки същества, не бяхме хора като тях, бяхме евреи. Люк, ние сме много повече от гените, които носим. Ти си много повече от гените, които носиш. Няма ли най-сетне човек да се поучи от историята?
	— Но нещата стоят различно, дядо.
	— Така ли? Ами ако решат, че щом носиш гените на Карл Акселман, значи си потенциален престъпник, който подлежи на „лечение“?
	Декър не знаеше какво да отговори. Остави бирата на масичката и се загледа в екрана.
	— Да, съотечественици, с подкрепата на президента Бърбанк аз поех големи рискове и наруших законовите процедури. Но съм твърдо убедена, че това, от което в момента Америка има най-голяма нужда, е лидер. Някой, който ще служи на народа не като следва послушно променящите се настроения, а като взема необходимите решения, колкото и трудни да са те, и сам поведе народа към едно по-добро, по-спокойно бъдеще. Ако вие споделяте тази моя мечта, тогава гласувайте във вторник за мен, та да пробудим всички заедно заспалата съвест на Америка.
	Преди Вайс да е довършила изречението си избухнаха шумни скандирания. Декър се обърна към дядо си, който клатеше глава. В същия момент вратата се отвори и в хола влезе Рода.
	— Люк — подаде му тя кафяв плик. — Току-що ти го донесоха от пощата.
	— Благодаря.
	Декър разкъса плика и намери вътре дискета, придружена от набързо надраскана бележка. За голяма негова изненада бележката беше от Кати Кер.
C>
	„Люк, трябва да поговорим.
	Пробите в едно от пликчетата, които ми даде, съответстват на ДНК-профила на убиец от базата-данни на ФБР — Карл Акселман. С тази разлика, че в гените са настъпили малки, но смъртоносни изменения. Твърде е възможно те да имат връзка с моите разработки по един проект, наречен «Съвест».
	Какво става, Люк? Ти сигурно подозираш нещо нередно, иначе нямаше да искаш от мен да анализирам пробите, вместо да ги занесеш в лабораториите на ФБР. Тук съм приложила за всеки случай и една дискета. На нея са записани първоначалната генетична информация на Карл Акселман, и модифицираната, свалена от пробите, които ти ми донесе. Но не се тревожи, ще те видя още преди да получиш пратката. Мисля, че това е само за всеки случай.
	Наистина трябва да поговорим. Става страшничко.
@	Кати.“
C$
	Декър се навъси. Не знаеше как да разбира бележката. Извади дискетата и я остави на масичката пред себе си. Пишеше, че Кати щяла да дойде преди писмото, но не бе идвала. Гените на Акселман били изменени. Дали това обясняваше необичайния му вид — косопада и акнето? Дали можеха да се обяснят с тази промяна внезапните му угризения и коренно променената му личност? Нямаше ли това връзка с личния интерес, който директорката Нейлър проявяваше към контактите на Декър с Акселман?
	По телевизията течаха последните кадри от митинга пред Уотс. Памела Вайс стоеше на трибуната като триумфиращ герой от легендите — с ръце протегнати високо към небето. Директорката на ФБР Мадлин Нейлър беше близо до нея, обхождаше тълпата с поглед и излъчваше хладно самодоволство. Дали Акселман не беше сред престъпниците, над които бяха провеждани незаконните тестове? Сигурно беше станала грешка, която сега се опитваха да прикрият.
	— Какво има, Люк? — попита го Мати.
	— Още не е ясно — отговори той. Надигна се от канапето, бръкна в сакото си и извади портфейла. Намери визитката на Кати, вдигна телефона и набра номера й в Станфорд. Никой не отговори. Отново бръкна в джоба на сакото си и взе мобилния си телефон. Беше го изключил веднага след като разговаряха за последен път. Може би му бе оставила съобщение?
	Седна на ръба на канапето и прослуша съобщенията. Мати се надигна от мястото си и се присъедини към него. Кати наистина беше оставила съобщение, но то се припокриваше горе-долу с бележката. Имаше две-три по-стари обаждания от службата, както и някакво неясно, с толкова лошо качество, че Люк дори нямаше нерви да го изслуша.
	— Я пусни пак — подкани го Мати и наклони глава, сякаш се беше заслушал в някоя далечна мелодия. — Можеш ли да увеличиш звука? Дочух някакви гласове. Единият беше доста изплашен.
	Люк увеличи звука и сам приближи ухо до слушалката. Мати беше прав. Този път се различи женски глас. Гласът беше някак приглушен, но той разпозна, че е на Кати.
	— Какво желаете? — питаше тя с характерния си мек шотландски акцент. В гласа й прозвуча изненада.
	— Имам за задача да ви прибера на спокойствие, за да не говорите много-много — отговори й мъжки глас с характерен носов тембър. Декър сякаш познаваше този глас, но не можеше да се сети на кого принадлежи.
	— Защо? — изкрещя Кати. — Заради проект „Съвест“, нали?
	Мъжът отново й отговори:
	— Това, което ми е съобщено, е, че сте подложена на голям стрес и сте способна да споделите неща, за които сетне да съжалявате. Ще ви отведем на място, където да си починете. Там ще се наслаждавате на пълен покой.
	Декър вече беше сигурен, че познава този мъж.
	Последва шум като от боричкане.
	— Не се приближавай към мен със спринцовката, нещастник!
	Тук съобщението спря, тъй като свършваше времето за запис. Но Декър беше чул достатъчно.
	— Това някоя приятелка ли е? — попита Мати.
	— Не точно — отговори предпазливо Люк. Не искаше да проличи тревогата му. След което се сети за Мадлин Нейлър и веднага позна чий е бил гласът с носовия тембър. На един човек, който неотклонно следваше шефката: помощник-директор Уилям Джаксън, всеизвестната хрътка на Нейлър. Значи зад отвличането на Кати стоеше самата Мадлин Нейлър; Джаксън не би си рискувал топките без нейното изрично разрешение. Но защо Нейлър ще отстранява Кати Кер? Въпросът явно бе доста сериозен, щом лично Джаксън бе участвал в отвличането, вместо да го остави на горилите си.
	Кати беше права; трябваше да поговорят. Декър отново пусна записа, за да чуе думите на Джаксън.
	„… отведем на място, където да си отпочинете. Там, където ще се наслаждавате на пълен покой.“
	Декър веднага си помисли за някоя от тайните квартири на Бюрото. Припомни си всички места, които знаеше в Сан Франциско. Всяка от тях би могла да послужи, но нямаше да е напълно сигурно скривалище: жилищата се поддържаха от постоянен персонал. Нейлър би желала възможно най-малък кръг хора да научат за отвличането. В същото време едва ли бяха отвели Кати далеч от града — едно продължително пътуване ги излагаше на риск. Тогава къде в района на Сан Франциско имаше таен отдел, сграда под контрола на ФБР, в която може да се пази в тайна отвлечен човек? Някъде, където да му се гарантира „пълно спокойствие“?
	Изведнъж разбра кое може да е идеалното място… Натисна бутона за един от предварително програмираните телефонни номера.
	В ухото му прозвуча свободно, сетне някой вдигна и любезен, професионален глас го поздрави.
	— Ало — отговори Декър, — казвам се специален агент Люк Декър. Имате името ми записано в документацията. Нуждая се от спешен преглед.
	— Какво смяташ да правиш? — попита Мати.
	— Да я намеря и да я освободя, разбира се.


>>	19.

@@	Убежището, източно от Модесто,
@@	Калифорния.
@@	Събота, 1 ноември 2008 г.
@@	11 ч. и 17 мин.

	— Доколкото знам, никой не е приеман през последните три дни. Със сигурност не и в обезопасеното крило.
	Доктор Сара Куърк говореше нежно, сякаш го успокояваше с деликатния си уелски акцент. Беше седнала на бюрото си в главната сграда на Убежището. Беше дребна жена, наближаваща петдесетте, със светлокестенява коса и кръгло лице. Очите й гледаха загрижено зад очилата с елегантни рамки. Зад гърба й от средата на стената нагоре се простираше панорамен прозорец. Декър можеше да се наслаждава на далечния червеникав силует на Високата Сиера, открояващ се на фона на искрящото небе. Слънцето блестеше през прозореца и косите й лъщяха като мед, а дървеното бюро и столовете придобиваха кехлибарени оттенъци. Сеансите с доктор Куърк бяха единствените по-светли спомени от онези четири седмици, които беше престоял в Убежището след смъртта на майка си.
	— Люк, за какво е всичко това? Дойдох на работа в събота единствено защото си настоявал за спешен преглед… Нищо че според мен си доста по-нормален, отколкото повечето лекари тук. Но ти се интересуваш единствено от пациентите, които сме приемали в обезопасените стаи. Знаеш много добре, че пансионът се финансира от ФБР и че тук идват само служители на Бюрото, изпаднали в тежък стрес. Занимаваме се с това да даваме съвети и да лекуваме временни психически усложнения или някаква зависимост, но не сме лудница. Имаме само две стаи от този тип, те са за спешни случаи и никога не държим пациентите там продължително време. Много рядко ги използваме. Хайде, Люк. Какво си тръгнал да търсиш?
	Декър се беше облегнал на стола си и замислено се почесваше по слепоочието. Не му беше приятно да се връща отново на това място, и то не само заради спомените си. Ако Кати наистина е била отвлечена и държана в Убежището, значи в случая е замесена някоя голяма клечка, а това означаваше, че и той се излагаше на опасност дори и със самото си идване. Беше се срещнал с доктор Куърк, защото само на нея имаше пълно доверие.
	— Сара, предполагам, че добре ме познаваш, затова не искам да се тревожиш. Случват се доста странни неща и се налага да проведа собствено разследване. Но не желая да намесвам и теб. Повярвай ми, така е по-сигурно и за двама ни. Искам да знам единствено дали имаш списък с пациентите и кой в коя стая е настанен?
	Куърк се намръщи. Беше ясно, че за разлика от него тя не му се доверяваше.
	— Не искам да ми казваш имена — успокои я Декър. — Просто ми трябва да знам дали в обезопасеното крило има човек.
	Тя се поколеба, но накрая кимна.
	— Добре — съгласи се Куърк и се обърна към компютъра на бюрото. Написа нещо и изчака. — Тук са всички пациенти и както вече ти казах, никой не е бил приеман през последните три дни. Колкото до обезопасените стаи в крилото към градината, там не е влизал пациент през последните три месеца и половина. Последния път един пациент започна да буйства и трябваше да го настаним за през нощта в стая А.
	— Значи доколкото ти си осведомена, в двете стаи в момента няма никого.
	— Точно така.
	— Някой проверява ли ги?
	— Не, защото обикновено са празни. Доктор Питърс минава от време на време.
	Люк кимна при спомена за лекаря с прошарената коса. Не се познаваха, но Декър често го беше засичал при престоя си тук, а и беше слушал много за него. Питърс беше по-скоро административно, отколкото медицинско лице. Беше дребен кариерист, който работеше най-напред за ФБР, а едва след това за пациентите.
	— Той все още ли се занимава с финансите? Навремето голяма борба водеше да не ви орежат средствата от Бюрото.
	Куърк се подсмихна.
	— Още.
	— Но и ти имаш достъп до онова крило, нали?
	— Е, повечето старши лекари имаме ключове. Лесно мога да проверя. Ще наредя и на доктор Питърс. Както казах, той последен е наглеждал стаите.
	Декър вдигна ръка.
	— Не, недей. Ако съм прав, не искам да намесвам нито теб, нито доктор Питърс. Просто ме пусни сам да вляза там. Никой не бива да знае, че съм идвал. Моля те, Сара, помогни ми. Ако съм станал жертва на някаква параноя, обещавам, че наистина ще си запиша час при теб.
	Декър се усмихна, но лекарката очевидно прие думите му насериозно.
	След като се поколеба за секунда, доктор Куърк отвори едно от чекмеджетата на бюрото си и извади връзка ключове.
	— Може би все пак трябва да дойда с теб — предложи тя.
	Люк се замисли дали няма да е по-добре така, но след това се сети за Джаксън и Нейлър. Не можеше да подлага на риск един от малкото хора, които му бяха помогнали с нещо през живота.
	— Повярвай ми, най-добре ще е да ми дадеш ключовете за двете стаи, да ми обясниш по кое време няма да срещна никого и да не споменаваш за идването ми. Абсолютно на никого, дори да те питат изрично.
	Доктор Куърк отново се навъси, но накрая му подаде три ключа.
	— Големият е от входната врата на крилото, двата по-малки отварят всяка от двете стаи. Най-добре иди сега.
	Декър взе ключовете и поблагодари.
	— Не знам защо е всичко това — рече му тя, — но се надявам, че няма да откриеш никого.
	Той издрънча с ключовете в ръка и й се усмихна.
	— Аз пък се надявам да открия.


	Ужасяващият план на Мадлин Нейлър и Алис Принс й се разкри насред съня й. Всичко изглеждаше напълно безумно, но това нямаше значение. По-важното беше, че Кати Кер не виждаше защо изобщо се е захванала с проект „Съвест“, а от това чак заплака в съня си — толкова силно, че се събуди.
	Щом се събуди, усети жестока жажда; езикът й се беше подул и тя едва преглъщаше. Ръцете я боляха заради усмирителната риза, освен това искаше да се облекчи. Когато някой завъртя ключа отвън, едновременно я обхвана страх и облекчение. Претърколи се на другата страна, отвори очи и видя познатите черни обувки.
	— Вода — помоли Кати с пресипнал глас. — Искам вода.
	Ефектът от приспивателните още не беше отминал съвсем, затова отново затвори очи и зачака. Нямаше сили да се бори и само се надяваше, че този път инжекцията ще й се размине.
	— Трябва и да се изпишкам.
	Мъжът с къдравата сива коса клекна, за да се доближи до нея, намести кръглите си очила и пак мило й се усмихна. В дясната си ръка държеше шишенце с някаква течност. Напомняше на биберон за бебета.
	— Пийнете това. Ще утоли жаждата ви, а освен това е богато на витамини и минерали. Ще ви дам малко здрава храна по-нататък. Колкото до другите ви нужди, сложили сме ви памперс, така че не се притеснявайте. Щом ви упоим отново, ще ви ги сменим.
	— Аз да не съм бебе — сопна му се Кати. Колкото и изтощена да се чувстваше, намери сили да се ядоса. — Държа да говоря с някого. Не можете да ме държите тук насила.
	— Хайде, хайде — снизходително рече той. — Не се вълнувайте излишно. Просто пийте. — Отново клекна и надигна главата й. След това пъхна бутилката в устата й. Напитката беше студена и имаше вкус на портокалов сок. В първия момент Кати си помисли, че не бива да пие, че още има воля да се съпротивлява, но толкова се беше обезводнила, че не можеше да се възпре. Жадно засмука от шишето.
	Докато тя пиеше, той се приведе над нея — толкова близо, че престилката му докосваше лицето й. Кати инстинктивно затвори очи и се опита да не обръща внимание на близостта му. Но в следващия миг усети как ръката му хваща лявата й гърда и започва да я опипва през усмирителната риза.


	Тесният, облицован с фаянс коридор, който водеше към крилото, го върна обратно в спомените. Само един поглед към малките стаи от двете страни на коридора му беше достатъчен да ускори крачка. Това място го плашеше: при мисълта, че може и той да полудее, пулсът му се ускори.
	Като пациент в пансиона той беше изпадал в дълбок ужас от собствената си страст да преследва злото у другите. Страхуваше се да не би това да е израз на злото у него.
	Сега страховете го спохождаха отново, при това бяха далеч по-основателни. Той вече знаеше, че носи у себе си семето на злото.
	Декър успя да пропъди тези мисли едва когато се озова при двойната противопожарна врата, водеща към обезопасеното крило. Опита се да се съсредоточи върху една цел: да намери Кати Кер и да я изведе оттук.


	В първия момент тя не можеше дори да повярва, че я опипва. Но когато усети учестения му дъх върху себе си и мъжът започна да търка слабините си в бузата й, Кати рязко изплю биберона.
	— Какво, по дяволите, правите?
	— Спокойно — отвърна й мъжът и отново й се усмихна. Капчици пот бяха избили на челото му, а очите му, разширени от лупите на очилата, се взираха като изцъклени в нея. Кати усети как стомахът й се свива от уплаха. Мъжът остави шишето настрана и започна да я гали по лицето. Прокарваше пръсти по устните й, сякаш искаше по-добре да ги очертае. Опита се да го захапе, но той ловко се изплъзваше и продължаваше все така безнаказано да прокарва пръст от вътрешната страна на устните й. Кати лежеше абсолютно безпомощна. Обзе я паника, когато онзи премести ръката си на ципа и започна да се събува. „Това не може да е истина“ — мислеше си Кати. Само допреди няколко часа тя бе живяла с чувството, че й предстои да осъществи мечтата на живота си, а сега се оказваше насред самия Ад. Мъжът натисна главата й отзад и тя започна инстинктивно да се съпротивлява. С крайчеца на окото си забеляза как той си изважда пениса и започва да го търка.
	— Предупреждавам ви, че ако това нещо дойде близо до мен, ще го захапя — изкрещя Кати.
	Това, изглежда, още повече го възбуди и той понечи да се нагласи пред лицето й. Колкото повече се ускоряваше дишането му, толкова повече се задушаваше тя от уплаха и отчаяние.
	— Успокойте се — рече й той. — След няколко дни нищо няма да си спомняте. Няма да си спомняте абсолютно нищо.
	Тя затвори очи и скръцна със зъби. Изведнъж тежкият му дъх секна и откъм вратата се дочу глас, от който мигом я обзе дълбоко облекчение.
	— Доктор Питърс? Какво правите, по дяволите? — Декър се опитваше да говори спокойно, дори служебно, но не можеше да скрие гнева си. Кати се опита да погледне към вратата, но Люк вече беше влязъл в стаята и изправяше мъчителя й на крака. Хвана го с лявата си ръка и с дясната с все сила го удари в лицето. Все едно играч на голф беше ударил топката. Кати с удоволствие чу как очилата на лекаря зловещо изпукват. Докторът инстинктивно се сви, но Декър с все сила го ритна в слабините. Питърс се преви, лицето му пребледня като платно и той закри с две ръце разкопчания си цип. Кати беше обладана от такава ярост, че й се искаше да види как Декър го удря отново и отново, но вместо това той само изгледа как Питърс започва да се гърчи на мекия под. Докато онзи се въргаляше, Декър посочи с жест Кати и започна да му нарежда:
	— Прати ме помощник-директор Джаксън по лична заповед на директор Нейлър да я отведа на друго място. — Лицето му не издаваше нищо, но в зелените му очи святкаха заплашителни искрици. — От мен се очаква да я заведа цяла и невредима. Надявам се нищо да не си й сторил. Защото иначе ще се наложи да се върна пак.
	— Не, нищо не съм направил — изскимтя докторът и вдигна ръце от слабините към окървавения си нос.
	— Тогава изчезвай и ме остави да си върша работата.
	— Но аз още не съм й бил всички инжекции. Директор Нейлър ми нареди да я задържа тук поне още четири дни.
	— Е, плановете се промениха. Ако искаш да провериш, позвъни на Джаксън или на директорката. Но Бог ми е свидетел, че много ще ме ядосаш. Ще им разкажа как съм те заварил. А сега се махай от очите ми. Да не съм те видял повече.
	При тези думи Декър вдигна нещастника на крака и го изхвърли вън от килията. Изчака да се увери, че Питърс е избягал, и безмълвно се зае да развързва Кати.
	Ръцете, с които беше удрял мъчителя й, сега нежно я галеха, докато я освобождаваше от ризата. Внимателно оглеждаше възлите, да не би да й причини болка. През цялото време Кати не сваляше поглед от него, сякаш се страхуваше, че той ще изчезне.
	— Ти дойде — рече тя, сякаш все още не го вярваше. — Успя да ме намериш.
	— Естествено, че ще дойда — отговори той и широко се усмихна. — Искам да разбера какво става.
	— Трябва да ги спрем, Люк — каза Кати. — Случват се ужасни неща.
	— Започнах да се досещам — отвърна той, докато й помагаше да се изправи. Краката й не я държаха. — Знам само, че има някакъв проект „Съвест“ и че те се опитват да прикрият грешката, която е станала с Акселман.
	— Много по-лошо е — възрази тя. Замисли се по-подробно и си даде сметка колко налудничаво е обяснението, до което беше стигнала в съня си. — Смъртта на Акселман може изобщо да не е била грешка. Мисля, че върху него са тествали нещо съвсем друго. Нещо много по-лошо от „Съвест“.
	— Какво искаш да кажеш?
	Преди да му отговори, Кати отново се запита дали е възможно идеята, която я беше осенила в съня й, да е вярна. Едва ли разполагаха с такива възможности.
	— Люк, не мисля, че изобщо имат намерение да лекуват престъпниците — обясни му тя. — Според мен те просто смятат да ги убият.


>	Част 2
>	Епидемия от миролюбие

>>	20.

@@	Новата военна болница, Багдад,
@@	Ирак.
@@	Понеделник, 3 ноември 2008 г.
@@	1 ч. и 7 мин.

	Доктор Удай Азиз съзнаваше, че времето лети. През изминалата седмица елитната републиканска гвардия беше отчела осемнайсет случая на самоубийство и шестнайсет мозъчни кръвоизлива, довели до смърт. Имаше основания да се смята, че това е само началото. Всички покойници бяха младежи в цветущо здраве и със стабилна психика. Никой от тях не беше прехвърлил двайсет и пет.
	Три дни по-рано иракският президент гневно беше наредил чрез генералите си Азиз и екипът му да открият причината за проблема. Расът нямал никакво намерение да отлага планираната офанзива в Кувейт с цел възвръщането на богатите петролни находища. Ирак щеше да се опозори, а това беше немислимо. Освен това след президентските избори, които щяха да се проведат на другия ден в САЩ, страната щеше да се сдобие с едно повече от нерешително правителство — нова причина да се бърза с удара. Азиз знаеше, че е длъжен да открие причинителя на заразата и да намери възможно най-скоро решение на проблема. Иначе имаше голяма вероятност сам да се присъедини към нарастващия списък със смъртните случаи.
	Но не бяха заповедите на президента най-силният стимул Азиз да работи толкова усърдно. В момента той се намираше в личния си кабинет на последния етаж в кафявата каменна сграда. Това беше централното крило на Новата военна болница. Азиз се опитваше да довърши навреме доклада си за пред генералите. Щеше да го изложи лично на другия ден следобед. Но искаше на всяка цена да намери отговор на загадката заради самия себе си. Никога досега не беше проявявал личен интерес към работата си като лекар, за него професията не беше толкова призвание, колкото начин да живее по-леко и по-охолно. Но сега по причини, които сам не разбираше съвсем, започваше да чувства лична отговорност за толкова много смъртни случаи, сякаш сам беше допринесъл за тях. Колкото повече инциденти се съобщаваха от поделенията, толкова повече се убеждаваше, че единственият начин да се отърве от непосилното бреме е да намери лек за болестта.
	Мрачният кабинет се осветяваше единствено от лампата на бюрото. Минаваше един след полунощ, а през последните четири дни Азиз не се беше прибирал у дома при жена си и двете си деца. Не беше спал за повече от два-три часа наведнъж. За това време беше прегледал данните за всички инциденти — от разстрела на двайсет и една годишния Салах Хатиб, който отказал да стреля по четирима дезертьори, до последната жертва. Беше проверил щателно резултатите от провежданите аутопсии. Беше изградил хронологична графика на смъртните случаи — както на самоубийствата, така и на умрелите от мозъчен кръвоизлив. Трябваше да се установи някаква връзка между Хатиб и останалите.
	Първата информация, която му послужи за ориентир, се съдържаше в урината на Хатиб. Както неговата проба, така и тези на останалите жертви, съдържаха необичайно висока концентрация на андрогени, затова Азиз беше предположил, че са подлагали войниците на прекомерни дози стероиди. Косопадът и акнето, придружени с подчертана атрофия на тестисите сред много от войниците, наглед потвърждаваха предположението му. За злоупотребата със стероиди се знаеше, че освен другото води и до самоубийство.
	Но кръвните тестове говореха друго. И при тях се забеляза завишено съдържание на андрогени, но Азиз попадна и на внушителни количества от ензима моноамин-оксидаза (МАО). МАО съответства на нивото на някои невротрансмитери в мозъка, по-точно на серотонина.
	Азиз направи пълен преглед на ДНК-пробите от кръвта на Хатиб, използвайки един от геноскопите в болницата. Изключително скъпите генни секвенцери в заведението бяха два от общо трите на територията на Ирак. Третият се съхраняваше в личния бункер-болница под главната президентска резиденция на три километра северно от Багдад.
	Като сравни ДНК-профила от медицинския картон на Хатиб с тези от кръвните проби след смъртта му, Азиз се натъкна на трудно доловима, но съществена разлика. Седемнайсет от гените на Хатиб се оказаха изменени вследствие включването на контролиращи секвенции; секвенции, каквито нямаше в първоначалната генетична информация и каквито по принцип не се откриваха в генетичната информация на човека. В началото не можеше да намери обяснение за това. След това провери дали през последните седмици Хатиб е вземал каквито и да е лекарства, оказващи въздействие над гените. В медицинския му картон сред всички хапчета и инжекции, които всеки войник неизменно приемаше, се споменаваше и ДНК-ваксина: стандартната инжекция с биощит, която всеки войник получаваше малко преди влизане в бой, за да се имунизира срещу биологичните оръжия, особено тези, използвани от Ирак. Това позволяваше на командващите да използват оръжията, без да поразяват своите войници. Въпреки множеството спречквания с инспекторите на ООН всички знаеха, че иракското върховно командване разработва мощна програма за биологични оръжия. Точно това позволяваше на иракския президент да предизвика командвания от САЩ Съвет за сигурност и да предприеме ново нахлуване в Кувейт.
	Но биощитът не би трябвало да засегне точно тези гени у Хатиб. Ваксината въздействаше на ДНК в самата клетка, като имунизираше тялото срещу стандартните опасности и позволяваше на клетките да възприемат по-лесно специалните ваксини, противодействащи на по-нови биологични оръжия. Но Хатиб беше приел само биощит и никакви допълнителни ваксини. Дори да му бяха поставили някаква друга инжекция, то подобна ваксина не би променила по този начин генетичната му информация. Нещо беше въздействало по такъв начин на гените на Хатиб, че го бе довело до смърт.
	След като се заеха да изследват другите жертви на самоубийства и кръвоизливи, Азиз и екипът му откриха същите аномалии в същите седемнайсет гена. Азиз изучи по-подробно засегнатите гени и прецени, че те намаляват отделянето на хормоните, подтикващи към насилие, ускоряват разграждането на определени невротрансмитери и потискат други. Това го убеди, че именно тук се крие ключът към загадката. Но как и защо бе настъпила тази промяна в гените?
	Беше говорил и с Евгения Кротова — руската изследователка, която ръководеше иракската програма за биологични оръжия. Според нейния екип не всички от починалите са били инжектирани с биощит, а други са били ваксинирани още преди години. Как тогава би могла ваксината да доведе до подобни следствия? И двата екипа бяха проверили наличните проби от ваксината, но не откриха нищо необичайно. Каква беше връзката? Ако Азиз беше гледал по-сериозно на медицинските си задължения, може би щеше да е в състояние да обясни случая. Нямаше да позволи и други войници да умрат.
	Той си почина за малко, почеса пъпките, избили по брадичката му, и посегна към малката синя картонена кутийка до компютъра. Беше следвал медицина преди двайсет години в Лондонския Юнивърсити Колидж и му беше лесно да разчете думите на латиница по опаковката. Указанието не му каза нищо ново, но докато се взираше в празната кутийка, четири черни косъма паднаха на клавиатурата. Азиз инстинктивно се почеса по главата. Хладни тръпки го полазиха, щом усети как цели кичури се смъкват от темето му.
	Изведнъж всичко му стана ясно.
	Източникът на епидемията не се е намирал във _всички_ серуми, само в някои, може би дори в една-единствена опаковка биощит, избрана съвсем случайно. Тъкмо затова изследователските екипи не се бяха натъкнали на нищо при теста на останалите проби. Достатъчно е било само един човек да се зарази с непознатия вирусен вектор, който не е изгубил своите свойства. Изкуственият вирус е бил внедрен и носителят му го е предал на всички, с които е имал пряк контакт, превръщайки се в огнище на зараза.
	И жертва на тази зараза беше станал самият Азиз.
	С треперещи ръце се залови да довърши доклада си, като прередактира цели откъси от текста. Трябваше да запише веднага какво е открил и да предупреди екипа си, както и този на Кротова. Навярно Хатиб е бил носителят, който е заразил всички останали. Войниците живееха в толкова тесни помещения, че за броени седмици, може би дори дни, щяха да бъдат покосени от болестта. Екипът му трябваше да провери наличностите от ваксината за други подменени проби, да ги анализира и да намери лечение. А той трябваше да съобщи на генералите какво се е случило; да ги посъветва да спрат настъплението. Това си мислеше Азиз, докато трескаво печаташе доклада си. Изведнъж си даде сметка колко много войници ще вземат участие в тази война; може би той щеше да успее да предотврати конфликта и да спаси и техния живот.
	Пот се лееше от челото му, организмът му се нуждаеше от сън, но нямаше време за почивка, имаше да свърши още много работа.
	Спря да пише точно петдесет и осем минути по-късно и избухна в плач. Лявата му ръка стоеше неподвижна на клавиатурата и отказваше да му се подчинява. Цялата лява половина на тялото му застина в парализа, имаше чувството, че някой го беше стегнал с верига през черепа. Опита се да се съсредоточи върху екрана, но дъхът му рязко секна.
	— О, не — изстена Азиз. — Не. — Но кръвоизливът в мозъка му продължи. Ударът беше толкова силен, че той усети болката само за миг. При падането си събори половината вещи от бюрото си, придърпа лаптопа към себе си и го затвори. Докато главата му и компютърът се ударят в твърдия студен под, животът го беше напуснал, а написаният доклад се изтри при скъсването на шнура за контакта.
	До лицето на лекаря, на няколко сантиметра от невиждащите му очи беше паднала синята опаковка на ваксината биощит. Под запазената марка на лекарството стоеше логото на фирмата-производител: мишена, изградена от хромозоми, и стрела във формата на двойна спирала, забола се право в ядрото. „Да се прицелим в едно по-добро бъдеще“ гласеше девизът на компанията с адрес: „“Вайро Вектър Солушънс Инкорпорейтед", Пало Алто, Калифорния, САЩ."


@@	Марина Дистрикт, Сан Франциско,
@@	Калифорния.
@@	Същия ден, 16 ч. и 37 мин.

	— Имам чувството, че полудявам, всичко показва, че нещата са отишли много по-далеч от „Съвест“, но така и не мога да го повярвам. Каквото и да става, не можем да ги оставим току-така — заключи Кати Кер, докато пиеше чай в хола на Мати Райман.
	Мати Райман стоеше тихо в ъгъла и слушаше, а Декър нервно крачеше напред-назад.
	— Имаме ли избор? — попита той. Наведе се над масичката и избута цяла купчина снимки към нея. Избра една от най-горните и й я подаде. — Виж, вече два пъти отивам до къщата ти на Мендоса. Хората на Джаксън са я обградили и птичка не може да проникне. Навярно чакат да минат изборите, искат да са сигурни, че някой случаен гост няма да вдигне шум, че те няма. Дори не се вълнуват дали някой ще ги види. Което означава, че не знаят за бягството ти. Но също така означава, че се мислят над закона. И може би са прави.
	Кати Кер погледна една от снимките на собствената си къща. Беше я направил Декър при една от обиколките си из района. На снимката се виждаха трима мъже, облегнали се безгрижно на сивия крайслер, паркиран пред входа й. Тя разпозна и тримата. Придружаваха помощник-директора Джаксън, когато я отвлече. На друга снимка същите трима се прибираха обратно в къщата. Прибираха се в _нейната_ къща, сякаш им принадлежеше по право.
	— Джаксън не се е появявал наоколо — обясни Декър. — Навярно вече се опитва да се дистанцира. Изпълнява доста висока длъжност в Бюрото и най-вероятно се е върнал на работа във Вашингтон. Обзалагам се, хората му дори не знаят, че в случая е замесена шефката. Поне не им го е казал лично.
	— Но ние трябва да направим нещо.
	— Какво? — попита той с известно раздразнение. — Кати, разполагаме само с голите си свидетелски показания. Срещу нас са директорът на ФБР, собственикът на голяма компания за биотехнологии и бъдещият президент на Съединените щати. Току-що ме уволниха от Бюрото. По дяволите, откакто Вайс излезе с нейното изявление „Повече съвест, по-малко престъпления“, социологическите проучвания я поставят в по-добра позиция… И то в много по-добра. Пресата я обожава, полицията я обожава… _Всички_ са влюбени в Памела Вайс и в нейния чудотворен лек за престъпността. Рано или късно Нейлър и шпионите й ще разберат, че си избягала от Убежището, и ще започнат да те търсят. Още не знаят, че и аз съм замесен, но така или иначе трябва да се скриеш.
	Кати стисна зъби и нищо не отговори.
	Бяха минали почти два дни, откакто Декър я беше изнесъл от Убежището, за да я прибере у дядо си в Марина Дистрикт. Цяла събота вечер, та чак до неделя следобед беше спала под въздействието на дрогата, преследвана от жестоки кошмари. Декър не се беше отделил нито за миг от леглото й. Едва следобеда тя намери сили да говори и вечерта двамата обясняваха един на друг какво са научили.
	С помощта на Декъровия компютър — снабден с всякакви програми, но като цяло пренебрегван от собственика си, Кати отново прегледа генетичната информация на Карл Акселман, така както я беше записала на дискетата, получена от Люк по пощата. С неговите пароли за достъп до директориите на ФБР успя да се добере до информация и за други необясними смъртни случаи в „Сан Куентин“.
	Навярно Люк й беше спасил живота, но ако беше разчитала, че той ще сподели възмущението й или че ще й съчувства за преживяното, беше сбъркала. След като построиха заедно нещо като схема на събитията, той просто поклати глава и я изгледа някак пренебрежително. Сякаш й казваше: „А ти какво очакваше?“ Проект „Съвест“ беше мечтата на живота й, във всеки случай — това, на което се беше посветила след дисертацията си в Харвард; затова защо сега се оплакваше, че методите не били напълно етични?
	— Люк, ако не друго, то поне трябва да открием какво са намислили.
	— Не е ли очевидно? Нейлър и Принс са възприели твоята идея и са я използвали, за да хвърлят прах в очите на ККХЛ. Междувременно са се прецакали с Акселман и другите от „Сан Куентин“… А може и нарочно да са го направили. И понеже не искат някой да застраши проект „Съвест“, решили са да покрият всичко, включително да отстранят и теб. Всичко е ясно. Иска ми се да им го върна тъпкано заради теб, но ти вече си на свобода и е най-добре просто да изчезнеш.
	Кати го изгледа строго и продължително.
	— По дяволите, навремето щеше да преобърнеш дърво и камък само ако беше надушил, че е извършено престъпление. Нима не те е грижа вече?
	— Разбира се, че ме е грижа. Но просто гледам реалистично. Да речем, че се промъкнем в дома ти и се доберем до раклата в клетката на Рамбо…
	Кати смръщи вежди.
	— _Роки._ Шимпанзето се казва Роки.
	— Добре, в клетката на Роки. Да речем, че намерим непокътнати дискетите и документацията. Какво ще докажем с това?
	Тя въздъхна. Беше мислила доста по въпроса.
	— Ще докажем, че проект „Съвест“ се е провеждал въз основа на фалшиви данни. Че първоначалният вектор, който е бил използван върху нищо неподозиращите затворници, не е Девета версия, която са одобрили от ККХЛ.
	Декър поклати глава.
	— Добре, но кой ще прояви _интерес_? Виж, Кати, на всички им се иска това чудотворно лекарство, което _ти_ си създала, да _съществува наистина_. И след като занапред ще бъде използвана единствено безопасната Девета версия, на кого му пука, че няколко убийци са били подложени на риск? — За Бога, Кати, като изключим това, че са те отвлекли, ти самата за какво си се загрижила? Та това е твоята мечта. Аз имам защо да се ядосвам. Никога не съм вярвал, че „гените решавали всичко“. Толкова години преследвах убийци и изнасилвачи, воден от идеята, че само миналото определя начина им на мислене и на действие. И се справях доста добре. Но сега разбирам, че собственият ми баща е бил сериен изнасилвач и убиец. И в рамките на този нов ваш свят, дето НИЕ СМЕ ГРЕШНИТЕ ГЕНИ, се оказва, че не струвам повече от онази паплач, която цял живот съм преследвал.
	Декър понижи глас и се обърна с гръб към нея:
	— Кати, винаги съм ненавиждал това фашистко разбиране, че гените предопределят човешкото поведение, но все пак това е, което ти искаше. Едно добре подредено общество, в което по презумпция не съществуват изключения. Затова не ме обвинявай, че не ме е грижа.
	Кати прехапа устна и нищо не отговори. Мати седеше все така безмълвен в ъгъла и сякаш я гледаше със слепите си очи. Тя изпитваше неприятното усещане, че старецът не само я вижда, но дори може да чете мислите й.
	— Люк, не си справедлив — укори го дядо му. — Изслушай я. И аз не съм съгласен с идеите на Кати, но съм сигурен, че е имала добри намерения. Кати не е искала това, нали така?
	— Не, разбира се, че не. Не и по този начин. Люк, не разбирам защо се ядосваш. Обаче аз се опитвам да ги спра. Да вземем смъртта на Акселман: дискетата, която ти пратих, показва, че някой е променил генетичната му информация, а всеки учен, дори и идиот да е, ще може да погледне в геноскопа и да се убеди, че измененията са смъртоносни. Никой не се е опитвал да направи от Акселман по-добър човек. Корекциите, които са извършени върху гените му, са го убили.
	— Но той така и така щеше да умре. Беше осъден на смърт. Ако се окаже, че е било грешка, на кого му пука за него?
	— Но точно тук е въпросът. Не мисля, че е било грешка. Повярвай ми, аз доста разбирам от вирусни вектори, имах си добър учител. Това, което е убило Акселман и останалите затворници в „Сан Куентин“, е било твърде внимателно подготвяно, за да са възможни случайни мутации. Наоколо се случват твърде странни неща. Не знам какво, но става дума за нещо много по-сериозно от „Съвест“. В това съм убедена.
	Декър въздъхна и се обърна. Погледът му потърси нейния, сякаш за пръв път я срещаше. Тя прочете в очите му, че обмисля чутото, че се опитва да прецени истинските мащаби на това, за което му говореше.
	— Не можеш просто нищо да не направиш, Люк — намеси се Мати.
	— Дядо, съжалявам, но би ли стоял настрана от това — отвърна му Люк и пак се обърна към Кати. — Сигурна ли си, че не е било случайно?
	Тя не отговори веднага.
	— Да, сигурна съм.
	— Дотолкова си сигурна, че би рискувала живота си да го докажеш?
	Тя преглътна тежко и си пое въздух.
	— Така и така животът ми беше дотук. Мисля, че да.


	Декър я наблюдава известно време, след което леко кимна. Изглеждаше му много уязвима в широкия блузон и мъжките дънки с навити крачоли — особено с тези рошави коси и бледа кожа. Но в погледа й се четеше желязна решителност.
	През последните два дни я беше наблюдавал да се мята в съня си, опитвайки се да изхвърли отровите, с които я бяха наблъскали. Беше се заканвал мислено на директорката на ФБР, която беше позволила подобна мерзост. Ако беше наредила това, то на какво ли друго е била способна в желанието си да се пребори с престъпността…
	Декър беше смаян и от наивността на Кати. Изглежда, за нея всичко на този свят можеше да се оправи като с магическа пръчка, все едно провежда поредния си експеримент в лабораторията. Смяташе, че хората — особено възрастните — се подчиняват на утвърдени правила и закони. Но колкото и да се ядосваше, още повече се плашеше; даваше си сметка, че ако хората на Нейлър докопат повторно Кати, вече не биха имали избор: трябваше да я убият.
	Не вярваше особено в теорията й за голямата конспирация, но това, че се опитваха да потулят нещо, беше повече от ясно. Трябваше да разнищи тази история докрай. Самата мисъл за „Съвест“ го вбесяваше и възбуденото му въображение изреждаше едно след друго странните съвпадения около случая. Кати щеше да си замълчи пред ККХЛ. Сигурно в първия момент е реагирала остро, но веднъж да се успокои, нямаше да посмее сама да рискува делото на живота си. Нейлър и Принс сигурно са го очаквали, затова отвличането и убийството на Кати изглеждаше доста пресилена мярка. Алис Принс не приличаше на човек, който съзнателно би позволил да сторят зло на Кати. Смъртните случаи в „Сан Куентин“ също не представляваха голям залог. Нейлър няма дори причина да подозира, че някой друг знае за тях — най-малкото Кати. По документи всички са били екзекутирани и кремирани.
	Декър така и не можеше да си обясни защо някой толкова държи Кати да бъде отстранена веднъж завинаги. Във всеки случай не изглеждаше убедително да я убият единствено от страх да не попречи на проекта, в който е вложила време и усилия. И все пак разбираше, че ако откаже да й помогне, тя ще се опита да разкрие истината сама и навярно биха я заловили веднага. Освен това и Мати се тревожеше за нея и постоянно му натякваше, че трябва нещо да направи.
	— Да речем, че би могла да го докажеш… А това е смело предположение, защото Нейлър и Принс вече са подготвили план да те дискредитират. В такъв случай към кого би се обърнала?
	— Към Памела Вайс.
	— Кое те кара да мислиш, че тя не е замесена? — Той имаше доста добри впечатления от Вайс и все пак не би се обзаложил, че тя нищо не подозира.
	— Защото когато се скарахме с Нейлър, тя настояваше Вайс нищо да не разбере. Изглежда я дразнеше самата мисъл, че губернаторката може да научи. Слушай ме какво ти казвам, трябва да се доберем до Вайс. — Кати забоде пръст в една от снимките. Виждаше се задната част на къщата й. Над зида се показваше клетката на Роки. — И да я убедим, че на всяка цена трябва да съберем доказателствата, уличаващи приятелките й в измама.
	— Предполагам, че Рамбо… така де, Роки, вдига доста шум. А ако те види, навярно ще изпадне в екстаз?
	— Да — съгласи се Кати. — Ще вдигне голяма врява. — Да не искаш да кажеш, че не можем да направим нищо, преди хората от ФБР да са си тръгнали?
	— Не и ако искаме да не ни заловят.
	— По дяволите.
	Декър обаче се усмихна. Беше му хрумнала идея.
	— Но нищо не ни пречи да задвижим нещата, преди да сме събрали всички доказателства. Имаме дискетата с данните на Акселман, а ти по принцип знаеш какво има в сандъка, нали?
	— Да.
	— И смяташ, че Памела Вайс трябва да бъде информирана за случилото се възможно най-бързо?
	— Разбира се. Но как? Не мога да се свържа лично с нея, а и дори да има начин, Нейлър ще ме хване.
	— Права си — съгласи се Декър и посегна към телефона. Набра някакъв номер. — Затова ни трябва посредник. Човек с достъп до важните особи.
	Кати го изгледа въпросително, но той нищо не отговори. Мати обаче се усмихна, сякаш се сети какво е замислил Люк. Слушалката даваше свободно и на петия сигнал нечий познат глас най-сетне се обади:
	— Ханк Бучър.
	Декър беше включил телефона на говорител и гласът на журналиста изпълни цялата стая. Звучеше доста притеснен.
	— Ханк, здрасти, Люк е на телефона. Спомняш ли си оня ден, когато разправяше, че ти е писнало да пълниш списанията със забавни историйки? Казваше, че ти се иска да попаднеш на нещо голямо, нали така? Как се изрази? На нещо, дето да ти донесе наградата „Пулицър“?
	Бучър се засмя.
	— Да, братко, бирата е голяма работа, а? Хей, Люк, не ме хващаш в удобен момент. Може би не си даваш сметка, но утре се провеждат исторически избори. Изявлението по повод проекта „Съвест“ обърна всичко с главата надолу. Дори си издействах покана за празненството в четвъртък с мисълта, че Вайс ще спечели и ще бъде първата жена-президент. В интерес на истината не виждам каква история можеш да ми предложиш, която да струва повече от това.
	— Ами ако ти кажа, че историята се отнася до звездата на това историческо празненство в четвъртък?
	— О, така ли?
	Декър погледна към Кати, която кимаше с разбиране.
	— Какво ще кажеш за едно ексклузивно интервю на тема проект „Съвест“ с учения, който стои зад първоначалната идея?
	Ханк презрително се изсмя.
	— Имаш предвид Алис Принс ли?
	— Не, имам предвид човека, от когото тя е почерпила идеята.
	— Давай нататък.
	— Ами ако проект „Съвест“ изобщо не е това, за което го представят?
	— Какво имаш предвид?
	— Това, че в момента се опитват да потулят истината. Ученият, автор на проекта, е бил отвлечен. Комисията за контрол на храните и лекарствата е била измамена, а властите крият смъртни случаи с първоначални тестове със „Съвест“.
	— Люк, не ми говориш врели-некипели, нали?
	— Не.
	— Надявам се, разполагаш с някакви доказателства?
	— Да речем, че разполагам с достатъчно, за да зададеш няколко неудобни въпроса на бъдещия президент. А нататък ще има и още. — Ханк толкова усилено мислеше оттатък линията, че чак се чуваше по жицата как си подготвя благодарствена реч за наградата „Пулицър“. — И така, Ханк, искаш ли го това интервю или не? Разбира се, ако не ти се струва интересно, винаги можем да се обадим…
	— Я не се будалкай, Люк — засмя се той. — Целият съм слух. Кажи нещо повече.


>>	21.

@@	„Вайро Вектър Солушънс“,
@@	Калифорния.
@@	Сряда, 5 ноември 2008 г.
@@	6 ч. сутринта

	Съединените американски щати се събудиха за пръв път с жена-президент. „ТИТАНИЯ“ обаче беше предсказала отдавна изборната победа на Памела Вайс и на този избор базираше много от по-далечните си предвиждания.
	Компютърът нямаше право на вот, но тъй като не му се налагаше да спи, цяла нощ се беше ровил из електронните урни и броеше гласовете. Само няколко часа след края на изборния ден знаеше със сигурност, че Памела Вайс е спечелила най-съкрушителната победа след тази на Рейгън през 1984 година. Всъщност успехът на Вайс беше само поредната паднала плочка от доминото, на което компютърът беше дал тласък отдавна.
	Както обикновено една малка част от обширната мрежа на „ТИТАНИЯ“ продължаваше да се занимава с проекта „Престъпност Нула“ и в момента актуализираше данните за различните фази от проекта и настройваше по-точно своите предвиждания за сроковете.
	Първа фаза вече беше приключила, също както и свързаният с общия план проект „Съвест“. „ТИТАНИЯ“ трябваше да провери как напредва Втора фаза. Беше от жизнено значение как точно протичат процесите, за да се вземе решение за начало на Трета фаза. Компютърът се включи отново и провери Интернет-пространството за информация от Ирак. Той се прикачи към базите данни на болниците в Ирак, както и в армейските мрежи. В същото време от на пръв поглед нямащи нищо общо информации от емисиите на Ройтерс, Си Ен Ен и Би Би Си и другите световни агенции и телевизионни мрежи „ТИТАНИЯ“ бързо сглоби определена схема, която показваше най-добре връзката.
	Необичайно високият брой на смъртните случаи, споменати в компютрите на военната болница в Багдад — все мъже под двайсет и пет години с вероятен мозъчен кръвоизлив, както и случайните съобщения за необяснима вълна от самоубийства в редиците на иракската армия — бяха достатъчни. Ирак щеше да се превърне в гореща зона и репортажите от мястото на събитието зачестяваха. „ТИТАНИЯ“ и занапред щеше да преглежда информациите, колкото да попълни отдавна построените графици с потвърдени данни. Но поне засега Втора фаза оправдаваше очакванията.
	Едва сега „ТИТАНИЯ“ насочи вниманието си към Трета фаза — най-трудния етап от проекта. Най-напред разпита компютрите по набелязаните летища, дали са получили бактериофаговите филтри и дали филтрите са включени и чакат команда. Едва тогава актуализира и предвижданията си.
	Втора фаза използваше инфекциозен вектор, който се предаваше при допир. Но Трета фаза щеше да се предава чрез дихателната система. Носеше се по въздуха и веднъж пуснат в пространството, щеше да се разпространява по-бързо от предишната модификация и следователно щеше да е по-труден за контролиране.
	Въз основа на данните от по-ранни тестове „ТИТАНИЯ“ знаеше с каква скорост вирусният вектор „Престъпност Нула“ — Трета фаза се инкубира в човешкото тяло. Можеше да предвиди и степента на разпространение сред населението, като манипулира с данните за разпространението на предишни епидемии с вируси, предавани по въздуха, най-вече инфлуенцата от 1918 година, която бе убила поне 50 милиона души, и по-късните случаи с китайска инфлуенца през 1957 и 1961 година, като използваше подобни данни за модел и като постоянно проверяваше емпиричните данни, намирани чрез Интернет, „ТИТАНИЯ“ беше в състояние да даде относително точни прогнози кога точно „Престъпност Нула“ ще достигне крайната си цел.
	Първоначалните предвиждания се оказваха горе-долу непроменени. Крайният резултат се очакваше около три години по-късно от най-ранните прогнози. При условие, че нищо не се промени и човешката единица Мадлин Нейлър изпълни успешно следващата си задача, компютърът просто трябваше да задейства Трета фаза в уречения ден и час и да изчака и последните плочки от доминото да паднат на земята.
	Докато „ТИТАНИЯ“ пращаше по електронната поща своя доклад до Принс и Нейлър, не съзнаваше моралната стойност на това, което вършеше. За компютъра беше важно, че проектът е технически осъществим и че с времето става необратим.


@@	Белият дом, Вашингтон.
@@	Четвъртък, 6 ноември 2008 г. Обяд

	Директор Нейлър мразеше да я целуват. При официални срещи винаги гледаше да се измъкне от тази европейска прищявка да се запознаваш с чужди хора, като ги целуваш — или се правиш, че ги целуваш по бузите. Едно ръкостискане беше достатъчно. Но на приема с шампанско в Белия дом, който Боб Бърбанк даваше във великолепната Източна зала, Мадлин остана. Докато се целуваше с президента, дори извъртя лицето си така, че да докоснат устните си. Алис Принс погледна на другата страна, за да не видят ужаса, изписан на лицето й.
	Голямата зала с полилеи от бохемски кристал и паркет в стил двореца Фонтенбло беше изпълнена с всички онези предани на каузата лица, които бяха помогнали на Памела Вайс да спечели. Предизборни съветници, секретарки, застъпници, че дори и неколцина журналисти се бяха смесили и взаимно се поздравяваха, докато келнери с ливреи обикаляха наоколо с подноси шампанско и сандвичи.
	Нейлър беше застанала до Алис Принс и Памела Вайс, разговаряше с Боб Бърбанк и жена му Нора, клюкарстваше с Алън, съпруга на Памела, и с Тод Съливан, шефа на предизборния щаб.
	Бившият вече президент беше самото олицетворение на мъжкия чар и на човешкото добродушие. Усмихваше се на Принс и Нейлър, както Грегъри Пек гледаше от екрана.
	— Значи вие двете сте истинските герои на кампанията. В такъв случай можете ли да обясните на едно просто момче от провинцията като мен _как точно_ действа „Съвест“?
	— Не питайте мен — измъкна се Нейлър и злорадо се усмихна. Едва се сдържаше да не избърше устните си след целувката. Президентът не беше момче от провинцията и сега се разтапяше в усмивки само защото проект „Съвест“ го беше превърнала в президент-оракул, същински пророк, заслужил мястото си в историята. Боб Бърбанк беше използвал чара си точно когато трябва и й беше позволил да постигне това, за което се беше борила — да влезе във властта.
	Мадлин се обърна към Алис, която на пръв поглед се беше възстановила след ужасяващата среща с мъртвата Либи. Погребението се беше състояло преди два дни и тя изглеждаше по-спокойна. Във всеки случай точно днес с голямо нежелание дойде на приема и Нейлър трябваше да й напомня за всички стари планове, за да я убеди.
	— „Съвест“ работи с помощта на науката — отвърна шефката на ФБР и погледна многозначително Алис.
	— Е? — обърна се Бърбанк към изследователката. — Можете ли да ми обясните?
	Алис погледна първо към Мадлин, сетне отново към президента.
	— С вектори, господин президент.
	— Какви вектори?
	— Вирусни вектори — отговори някак нервно Алис. Личеше си, че се ядосва на Нейлър, задето е насочила всеобщото внимание към нея. — Виждате ли, господин президент, проект „Съвест“ се състои в това да се внедрят правилните генетични секвенции в клетки. За тази цел трябва да се създаде и правилният вирус. Нещо средно между колет и совалка. Вирусният вектор може да носи в себе си всяка ДНК, с която го инжектирам. Вирусните вектори променят гените. Така съм в състояние да променя самата същност на всеки човек.
	Бърбанк отпи от шампанското си.
	— И колко точно могат да се насочат тези вектори?
	— Ами, при правилно проведен проект мога да създам вирус, който да въздейства на определена човешка група, на определен индивид или дори на определен тип клетки.
	— Искате да кажете, че ще подмине всички други цели и ще действа само където се предполага? Като умна бомба?
	— Точно това е идеята.
	— Иска ми се и ние да бяхме толкова прецизни при разрешаването на иракската криза.
	В този момент тонът на разговора се промени. Назряващият конфликт с Ирак хвърляше сянка върху празненствата във Вашингтон.
	— Да, какви са последните новини?
	Бърбанк вдигна рамене и Нейлър сякаш прочете облекчение в очите му. Като че ли се радваше, че точно този горещ кестен вече е прехвърлен в пръстите на наследника му.
	— Правим каквото можем. Надявам се Расът да постъпи благоразумно. Но както знаете, иракската армия продължава да се трупа от северната страна на трийсет и втория паралел.
	— Предполагам си дава сметка, че ако войските му преминат линията, независимо по каква причина, съюзниците ще се опитат да го спрат? — попита Алис.
	Бърбанк кимна.
	— О, да, в Залива вече са пристигнали френски и британски самолетоносачи, да не говорим за нашите. Сухопътните войски и бойните ескадрили в Саудитска Арабия, Кувейт и Турция са на крак. Ние сме готови да го посрещнем, но той, изглежда, не обръща внимание на това.
	— Защо?
	— Предупреди ни, че всеки опит да му попречим да си възвърне, както той се изразява, „иракската провинция Кувейт“, ще се смята за изключително груба провокация и ще предизвиква „съответната реакция“.
	— Но той не разполага с ядрени оръжия, нали?
	— Не, не и засега. Поне що се отнася за ядрените. Но имаме причини да смятаме, че биологичните му оръжия са доста сериозни. Въпреки всички инспекции разузнаването е на мнение, че е скрил в ръкава си сериозен коз.
	— И ако иракският президент прибегне до подобни оръжия? — интересуваше се Алис.
	Бърбанк смръщи вежди.
	— Тогава съюзниците няма да имат голям избор. Ще трябва да прибегнем до ядрения арсенал и да изтрием Багдад от лицето на земята.
	Нейлър се обърна към Памела Вайс. Новоизбраната президентка се изпълваше с ужас при самата мисъл, че може да се стигне дотам. Да бъдеш първата жена-президент беше чудесно, но да бъдеш първият президент, прибягнал до ядрени оръжия, беше ужасно.
	Сякаш за да потвърди, че ситуацията е доста напрегната, към Бърбанк се приближи висок чернокож офицер в парадна униформа. Генерал Линъс Клийвър стоеше начело на американските началник-щабове.
	— Господин президент, може ли да поговорим?
	Бърбанк се обърна за секунда на другата страна, след което веднага се приближи към Вайс и й прошепна нещо. Опитваше се да не сваля усмивката от лицето си, но колкото и тихо да говореше, Нейлър ясно го чу:
	— Съжалявам, че ще трябва да разваля празненството, но от Ирак са дошли тревожни новини. Уредил съм пресата да присъства на брифинг в залата за пресконференции. Мисля, че е редно и ти да бъдеш там. Трябва да покажем пред света, че прехвърлянето на щафетата не застрашава единния фронт. Нека се срещнем след десет минути в Овалния кабинет.
	— Благодаря, Боб, ще бъда там.
	Бърбанк се усмихна още веднъж, след което се върна при генерала. Заедно с него беше и държавният секретар Джак Менън и секретарят по отбраната Дик Доли.
	— Добре ли си, Памела? — попита Алис.
	— Да, но не се очертава никакъв меден месец след изборите. Ще се видим по-късно.
	— Успех — изпрати я Нейлър. Памела се раздели със съпруга си и роднините си, след което се запъти към Овалния кабинет. Малко преди да стигне изхода на залата, някакъв набит, русокос мъж, облечен в тъмен костюм, се отдели от тълпата и се залепи за нея. Беше Тошак, агентът от Сикрет Сървис, който отговаряше за охраната й. Нейлър не го харесваше. Този човек никога не показваше поне малко уважение към нея, нищо че любезничеше. А и като служител в Сикрет Сървис, не й беше подчинен.
	И изведнъж, в същия миг, в който Вайс беше до вратата, пред нея застана някакъв висок, слаб мъж с къдрава коса, който й подаде ръка. Тошак видимо настръхна, но не се намеси. Всички присъстващи бяха грижливо проверени. Вайс пое ръката на непознатия, но продължи да върви. Явно не желаеше да разговаря с него. Той обаче се усмихна и явно й поднесе поздравленията си.
	— Кой е този? — попита Алис Принс.
	Нейлър присви очи да види по-добре, замисли се, но накрая кимна.
	— Мисля, че е журналист. Работи за „Венити Феър“, ония, по-специалните материали. Преди три години взе интервю от Памела — по времето, когато започнаха да я споменават като основен претендент на демократите за Белия дом. Навремето интервюто много й помогна. Как се казваше. Ханк… ъ-ъ, Бучър май беше.
	Неочаквано Вайс се закова на място. Усмивката й беше изчезнала. Бучър нещо й говореше и тя напрегнато го слушаше. Изведнъж стрелна с поглед Нейлър, поклати глава и посочи часовника си. След като размениха още няколко думи, журналистът извади някакъв плик от сакото си и й го подаде. Двамата отново си стиснаха ръцете и той се оттегли. Вайс погледна плика и извика Тошак при себе си. Каза му нещо и забързано излезе.
	— Чудя се какво ли става? — обади се Алис. — Не изглеждаше много радостна.
	За голяма изненада на Нейлър Тошак се насочи към тях. Агентът се държеше почтително, но дори не се усмихна.
	— Извинете ме. Доктор Принс, директор Нейлър, губернатор Вайс иска да се срещнете довечера, за да обсъдите някакъв важен въпрос около проект „Съвест“. В осем часа, във вашата служба, директор Нейлър.
	— Добре — съгласи се тя и сухо му се усмихна. До нея Алис инстинктивно погали амулета на врата си.
	— Има и някакъв въпрос за вас — допълни агентът с видимо безразличие.
	— Така ли? — погледна го Нейлър. — И какъв е той?
	— Коя е доктор Кати Кер?


@@	Хотел „Мандрагора“, Вашингтон.
@@	Същия ден, 13 ч. и 17 мин.

	Ханк Бучър беше много доволен, докато бързаше към наетия автомобил в подземния паркинг на новия хотел „Мандрагора“. Беше прекарал нощта в хотела. Материалите, които Декър му беше предал във връзка с тайнствените събития около проект „Съвест“, се бяха оказали достатъчни да предизвикат интерес у избрания президент. Губернаторката изглеждаше шокирана. Ако успееше да събере още доказателства, щеше да се получи страхотна статия.
	При това _негова_.
	Това щеше да засенчи и Уотъргейт, и Моника Люински — най-големите скандали от миналия век. Ако се справеше добре, той самият щеше да се прочуе като човека, свалил първата жена-президент в историята — при това още _преди_ да е встъпила в длъжност.
	Той духна в ръцете си. Температурите бяха паднали значително. Вашингтон беше залят от студена вълна, дори обещаваха сняг. Бучър се прибра на топло в колата, отвори куфарчето и провери дали е взел самолетния си билет. До полета на „Американ Еърлайнс“ за Сан Франциско имаше час и половина.
	Бучър извади мобилния си телефон и натисна един от бутоните с програмираните номера. Декър беше изключил своя, затова той му остави съобщение.
	— Люк, здрасти. Тук е Ханк. Говорих с Вайс. Тя разигра прилично представление, като изглеждаше напълно шокирана. Склонен съм да мисля, че не знае нищо за случая. Обади се веднага щом научиш нещо повече. До довечера ще съм се прибрал.
	Точно в този момент на пустия паркинг се появи човек. Висока жена с дебело зимно палто. Бучър веднага я разпозна, но не вярваше на очите си: тя рядко се движеше сама, обикновено водеше цяла свита със себе си. Жената спря и погледна часовника си, сякаш се ядосваше, че колата, която трябва да я вземе, още не е дошла. Може би е имала тайна среща в „Мандрагора“. Нямаше да е за пръв път ФБР да сключва секретни сделки в неизвестен хотел. Навярно беше повикала колата в паркинга, за да избяга от любопитните погледи.
	Бучър мислеше да я заговори още в Белия дом, по време на приема, но в крайна сметка реши най-напред да измъкне някакъв отговор от новоизбраната президентка. Декър изрично го беше предупредил да не се занимава с жената насреща, преди да са се сдобили с повече доказателства. Но пък и това си беше случай, пратен от Господа. Бучър не устоя и отвори вратата на колата.
	— Директор Нейлър?
	Тя рязко се обърна към него. Никак не се зарадва, че я разпознаха.
	— Да?
	— Казвам се Ханк Бучър. Видях ви в Белия дом на приема преди малко. Мога ли да ви задам няколко въпроса?
	Тя се опита да го изпепели с погледа си.
	— Можете каквото пожелаете, но се съмнявам, че ще ви отговоря. Бързам. — Отново погледна часовника си и се насочи към изхода.
	Бучър излезе от колата си.
	— Хайде сега, директоре, ще отнеме минутка-две. Трябва да ви попитам някои неща около проект „Съвест“. Канех се да го сторя още в Белия дом, но исках да чуя някакъв коментар най-напред от Памела Вайс.
	— Съжалявам, но както вече казах, бързам. Трябва да стигна навреме до летището.
	Нейлър бръкна с ръкавицата си в джоба и извади мобилния си телефон.
	— Не, не се обаждайте на колата. И аз съм тръгнал за летището. Ще ви закарам. Така ще можем да поговорим. Става ли?
	— Не мисля.
	Бучър лукаво се усмихна.
	— Ами ако ви кажа, че знам за прикритите смъртни случаи, за неуспешните тестове по проект „Съвест“? И ако ви кажа, че ще се сдобия с нови материали, които ще вдигнат голям скандал? Дали пак ще откажете да разговаряте с мен?
	Тя присви очи, но не можа да скрие стъписването си.
	— Ами ако аз ви кажа, че сте получили лъжлива информация от хора, които искат да саботират най-сериозната инициатива срещу престъпността от ДНК-отпечатъците насам?
	Бучър й отвори вратата на колата си.
	— Може и така да е. Но трябва да чуя и вашата версия за случая. Новоизбраният президент беше твърде зает, за да ми отговори незабавно, но може би вие ще го сторите вместо нея.
	Нейлър се поколеба за миг, но накрая въздъхна в знак, че се предава.
	— Добре — съгласи се тя. — Само да се обадя на агентите си къде да ме намерят. — Вдигна телефона до устата си и остави кратко съобщение. — Но, господин Бучър — допълни тя, щом затвори, — разговорът ни няма да бъде записван. И ако се съгласявам да разговарям с вас, то е само за да разберете защо не бива да се саботира подобна инициатива.
	— Както ви харесва — прие той и Нейлър седна в колата.
	Докато излязат на брега на Потомак, вече прехвърчаха първите снежинки. Бучър започна да задава въпросите си.
	— И така, разкажете ми за доктор Кер. Тя е отправила доста сериозни обвинения.
	— Вижте, доктор Кер е блестящ учен и първоначалната идея за „Съвест“ без съмнение е почерпена от нейните открития. Но през последните шест години тя се държи все по-непредсказуемо. Напоследък работата й напълно замря и последните стъпки по проекта са дело изцяло на доктор Алис Принс. Кати започна да се чувства несигурна за мястото си в проекта, който продължава да разглежда като свой.
	Алис й предложи двете заедно да се подпишат под проекта, но тя поиска най-напред прекалено голям хонорар, а след това — и проектът да се води изцяло неин. Иначе ни заплаши, че ще го провали. Естествено не можехме да си позволим толкова сериозен проект като този да зависи от капризите на един-единствен човек независимо от големия му принос. Затова приехме оставката й, а сега разбираме, че тя се опитва да дискредитира всичко постигнато.
	Пред тях се показа безкрайният силует на летището. Бучър се взираше през стъклото.
	— Тя твърди, че сте я затворили в някаква лудница.
	Нейлър избухна в смях.
	— И какви доказателства има в подкрепа на подобна глупост? Мислех ви за отговорен журналист.
	— Кати Кер не е единствената, която твърди, че сте я затворили в лудница. Имам и друг свидетел.
	— О, така ли? Кой?
	— Това не мога да ви кажа. Не и засега.
	— Вижте, господин Бучър, човек не може да свидетелства за нещо, което не се е случило. Искам от вас доказателства, не слухове.
	— Всеки момент ще получа още доказателства — обеща Бучър. — Доктор Кер твърди, че си е водила пълни записки през последните десет години.
	Вече се бяха насочили към главния терминал на летище „Нешънъл“ — към пункта за оставяне на взети под наем автомобили. В мига, в който Бучър се обърна да я попита къде иска да слезе, Нейлър невъзмутимо бръкна под сакото си и с небрежен жест извади пистолет.
	— Господин Бучър — рече тя, като завря дулото в слабините му, — ако обичате, свийте към паркинга за дълъг престой. Ако не се подчините, _ще дръпна_ спусъка.
	Ханк усещаше оръжието, но за секунда-две не реагира. Умът му просто не можеше да побере това, което се случваше.


	Бучър шумно ахна и Мадлин Нейлър победоносно го изгледа: наглата му усмивка се стопи и лицето му пребледня.
	Не беше лесно да внуши на жертвата, че тя е ловецът. Но нямаше друг избор. Не можеше да си позволи да постави задачата на друг, тъй като трябваше да разбере какво знае Бучър. Освен това се налагаше да побърза с въпросите.
	Веднага щом Тошак ги попита за Кати Кер, Нейлър се свърза с Джаксън: Кер беше предадена на доктор Питърс, както се бяха уговорили. Мадлин не бе имал възможност да се чуе лично с него, но той не би пуснал Кати: имаше твърде много прегрешения. Нейлър трябваше да знае кой и защо е освободил Кати от Убежището. При самата мисъл, че Кер може да разговаря лично с Памела Вайс, сърцето й се свиваше. Опасността трябваше да бъде премахната възможно най-бързо.
	Нужни й бяха само две телефонни позвънявания, за да проучи къде във Вашингтон се е настанил Ханк Бучър. Разбра, че току-що си е платил сметката в хотел „Мандрагора“ и че си е запазил място в полета на „Американ“ за Сан Франциско от летище „Нешънъл“, в четири и четирийсет и шест следобед. Но колата му все още стояла на паркинга под хотела.
	След кратък разговор с Алис, на който обсъдиха какво да говорят пред Вайс същата вечер, тя беше взела такси до „Мандрагора“, където бе изчакала. Щом Бучър я забележеше, всичко щеше да се уреди.
	Сега _тя_ щеше да интервюира него.
	— Какво правите? — попита той. Гласът му изведнъж се беше извисил. — Едва ли се надявате да минете метър. Аз съм журналист за Бога.
	— Не говорете, ами карайте към паркинга за дълъг престой.
	Снегът се стелеше като пелена. Бучър мина през автоматичните бариери, като не преставаше да я увещава. В крайна сметка се подчини на нарежданията й и паркира в средата на просторния паркинг, на едно от малкото свободни места между покритите със снежни калъфи автомобили. Лицето му беше дори леко позеленяло от уплаха, по челото му бяха избили капчици пот. Бучър изгаси двигателя и се обърна към нея. По погледа му личеше, че всеки момент ще изпадне в паника. Това беше добре.
	— Подайте ми ключовете.
	Той извади ключовете и й ги връчи.
	— Какво искате? — попита Бучър.
	— Кой е извел Кати от Убежището?
	— Не мога да ви кажа. Обещах му да не споменавам. Нямам право да издавам източниците си.
	Нейлър го удари с дулото на пистолета и той изкриви лице от болка.
	— Аз на ваше място не бих се грижила толкова за източниците си. Повярвайте ми, господин Бучър, ако не ми кажете всичко, което искам да знам, ще ви застрелям, при това с най-чиста съвест. В момента сме се заели с нещо, от което ще зависи самото просъществуване на човешкия род. Нещо твърде важно, за да позволим на няколко души да го поставят под заплаха.
	Бучър наистина се беше изплашил.
	— Но ако ви кажа, каква е гаранцията, че пак няма да ме убиете?
	— Боже Господи, ама вие, журналистите, само въпроси знаете да задавате. Няма гаранция, но затова пък можете да сте сигурен, че ако не ми кажете, сам ще ме молите да ви убия.
	— Добре, добре, ще ви кажа. Казва се Люк Декър; свърза се с мен по телефона.
	— Декър? Специален агент Люк Декър? Божичко!
	— Да. Разказа ми как е освободил Кати Кер от Убежището и как вие сте заблудили комисията. Също така, че смъртта на Акселман е била грешка, която сте се опитвали да покриете… А може би било нещо друго.
	— И каза ли ви какво може да е това друго нещо?
	— Не, но според него Кати Кер имала някакви подозрения. Точно това попитах и Памела Вайс на приема, но тя даде вид, че е в пълно неведение.
	Нейлър се усмихна при последната реплика.
	— О, тя е в неведение, господин Бучър, така е. И така ще си остане. А сега бихте ли излезли от колата?
	По лицето на журналиста се изписа първо облекчение, после нова тревога.
	— Защо? Какво ще правите с мен?
	— Господин Бучър, слезте от колата или ще ви застрелям, както си стоите на седалката. Ако хукнете да бягате или се развикате за помощ, ще ви убия на място. А и в тази мъгла едва ли някой ще ви види и чуе.
	Щом излязоха от колата, тя го насочи към задния й край.
	— Отворете багажника.
	Бучър се подчини. Целият трепереше от страх и от студ. В багажника имаше малко куфарче и лаптоп. Иначе беше празен.
	— Влизайте вътре.
	— Но навън е под нулата!
	— Веднага! Или ще стрелям.
	За секунда Нейлър се изплаши той да не се съпротивлява, но той примирено седна на ръба на колата и й позволи да го набута в багажника. Бучър тракаше със зъби и я гледаше умолително през очилата си.
	— Нека ви кажа две неща за утеха — рече му тя. — Първото е, че така и така нямаше да живеете още дълго. Второто е, че се отървавате леко в сравнение с това, което чака доктор Кер и агент Декър.
	След което изпрати един куршум точно в челото на Бучър и затвори капака.
	Нейлър се огледа да не би някой да я е видял, сетне извади швейцарското си ножче от вътрешния джоб на сакото и отряза номерата на колата. Подмени задния с този на някакъв сааб, паркиран през десет коли, а предния — с номера на шевролета, който стоеше през една редица от колата на Бучър. Всичко това й отне дванайсет минути, но си струваше, защото така никой нямаше да намери колата на Ханк Бучър, следователно нямаше да се натъкне и на трупа му. Ако времето се задържеше студено, щяха да минат седмици преди някой да се сети да погледне. А тогава вече би било без значение.
	Нейлър се насочи към заслона за чакащите автобуса и се озърна да види дали снегът засипва следите й. Колкото и да се страхуваше някой да не я е видял, винаги се чувстваше удовлетворена, когато сама се е справила, и то добре, с някоя задача. Така си спомняше за младините, когато работеше като агент на ФБР. Само за първите шест месеца в Бюрото беше помогнала в разрешаването на две убийства и за благодарност беше отнесла по един куршум в дясното си рамо и левия си крак. Не изпитваше угризения от извършеното. Налагаше се, а и след време никой не би оценявал постъпката й като морална или не. Под навеса за автобусите Нейлър извади мобилния си телефон и се свърза с помощник-директора Джаксън.
	— Джаксън — заповяда тя, щом нейният човек вдигна, — иди при доктор Питърс и ни отърви от него. Оставил е птичето да избяга. След това намери Люк Декър. Доктор Кер сигурно е при него.
	— Декър?
	— Да, същия Декър, който всяка година те бие на турнира по стрелба в Куонтико. Ще спипаш и двамата, след което ще ги доведеш при мене. Естествено никой в Бюрото не бива да знае за това, с изключение на твоите хора. Разбра ли?
	— Да, но ако не мога да ги доведа живи?
	Нейлър вдигна поглед, защото автобусът, обслужващ летището, се задаваше. Провери часовника си и изчисли, че ако вземе такси от главния терминал, има достатъчно време да се срещне с Алис преди разговора с Памела Вайс.
	— Директоре — настоя той, — ако се наложи, мога ли да ги убия?
	Мадлин Нейлър отново погледна редицата заснежени автомобили на паркинга. Вече сама не можеше да разпознае къде е оставила трупа на Ханк Бучър.
	— Разбира се, че можеш, Джаксън. Прави каквото искаш. Но гледай да не ги изпуснеш.


>>	23.

@@	Ирак. Същия ден, 22 ч. и 7 мин.

	Президентският дворец във Вавилон, 100 километра южно от Багдад, беше една от петдесетте резиденции, построени от войната през 1990 година насам. Крещящото разточителство беше неуместно за страна, където заради продължаващите международни санкции хората живееха в мизерия. Като се включеха в сметката и старите дворци, расът и семейството му притежаваха общо осемдесет резиденции из цялата страна.
	Доктор Евгения Кротова се намираше в една от стаите, предвидени за военните, стоеше права и нервно прехвърляше тежестта на внушителната си снага от единия крак на другия. На стената пред нея имаше шест монитора, всеки от които излъчваше различна кабелна програма. Мигащите образи от модерния свят бяха в подчертан контраст с античния блясък на двореца — мраморните колони, халищата с дълъг косъм, позлатените столове с високи облегалки и алабастровите фонтани насред обляния в светлина вътрешен двор оттатък сводестите прозорци.
	Подобен натрапващ се разкош вече не й правеше впечатление. След като продаде душата си на дявола, вече нищо не я изненадваше. Преди десет години беше работила като заместник-директор в Руския държавен център по вирусология и биотехнология в Колцово и сътрудничеше на руските програми за забранените от международното право бактериологични оръжия. Но Русия беше бедна страна и държавният бюджет не можеше да изплаща навреме дори мизерната заплата на заместник-директорите си. Ирак й предложи по-добри условия от Иран и Северна Корея в замяна на познанията й и всички идеи, които можеше да донесе в страната.
	Една мразовита вечер през януари 1998 година Евгения, съпругът й и трите им дъщери напуснаха родината и вече цяло десетилетие тя ръководеше страховитата програма за биологични оръжия на Ирак. Плащаха й повече пари, отколкото можеше да изхарчи до смъртта си, тя се радваше на добър живот, но я държаха като затворник, все едно расът я беше купил за домашна робиня. На Кротова се забраняваше да напуска страната, семейството й беше под постоянно наблюдение. И все пак доктор Евгения Кротова дори не си позволяваше да разсъждава правилно ли е постъпила. Съжаленията нямаше да й помогнат.
	Сега обаче се оказваше в беда. Азиз беше умрял, преди да обясни нарастващия брой на смъртните случаи в републиканската гвардия, а след като я беше въвлякъл и нея в разследването, сега я бяха привикали в двореца да дава обяснения. Колкото тъжеше за загубата на Азиз, толкова повече се ядосваше на лошия си късмет. Покойникът я беше оставил да обяснява необяснимото на трима генерали. Поне да беше оставил някакви бележки, преди да умре… Единствената утеха беше, че бяха само тримата генерали. Самият рас не беше тук.
	След като поздрави тримата военни, Кротова остана насред стаята. Беше късно и тя беше изморена. Искаше да поседне, но те така и не я поканиха на примамливите позлатени столове край дългата маса. Вместо това я оставиха да стои права и се захванаха да я разпитват като престъпник. Опитваше се да не обръща внимание на мониторите на стената зад генералите и се концентрираше върху въпросите им.
	— Доктор Кротова, знаете ли причината за това? — попита генерал Акрам. Той беше най-високият от тримата. Очите му изпитателно я изгледаха. Въпросът беше изречен доста рязко. Очевидно Акрам носеше отговорност за медицинските проблеми на армията, нищо че беше идиот и изпълняваше командващи функции само заради далечната си родствена връзка с раса.
	— Не с положителност, но съм убедена, че доктор Азиз беше близо до целта. В началото беше решил, че войниците са били инжектирани със свръхдози стероиди, но тъй като той самият умря със същите симптоми, ясно е, че това, което е убило войниците, е инфекциозна болест.
	— Инфекциозна? — попита генерал Рашани: дребен, плешив мъж с очила. — Но тези хора са умрели или от мозъчен кръвоизлив, или вследствие на самоубийство. Как може самоубийството да бъде инфекциозно?
	— Точно това Азиз се опитваше да докаже. Може да става дума за комплексен вирус или за някакво принципно ново биологично оръжие, което е променило ДНК на войниците и е увредило процесите в мозъка им. Снощи Азиз е пишел доклада си. Опитах се да възстановя файла с доклада, но компютърът беше повреден и по-голямата част от текста се е изтрила. От няколко фрагмента, които се бяха запаметили на твърдия диск, извлякох сведения, насочващи в определена посока.
	— Но не знаете конкретната причина, нито как да се лекуват заболелите?
	— Не още. Хората ми проверяват всички тестове, които екипът на Азиз е провел върху пациентите. В момента извършваме щателна аутопсия на мозъка у жертвите, за да хвърлим повече светлина върху патологичната страна на проблема. Но ни е нужно още време.
	— Нямате повече време. Нямаме повече време. Чакаме всеки момент заповед от раса, за да настъпим към Кувейт.
	— Не можете да започнете военна кампания, без да сме напълно наясно какво се е случило. Епидемията се е разпространила извън рамките на лагера „Ал Таджи“. Мъртвите са поне стотина, броят им нараства постоянно. Трябва да проверим докъде се е разпространила епидемията, за да знаем как да я ограничим. Ако не го сторите, ще изгубите още много войници.
	— Във всяка война загиват войници — отбеляза генерал Акрам. — Ако не обясните къде е грешката, настъпваме според плановете. Ако не става дума за инфекциозно заболяване, значи няма проблем. Ако ли пък е, то войниците поне ще свършат нещо полезно, преди да умрат.
	— Но това е… — понечи да възрази тя, но третият генерал я стрелна с мрачния си поглед.
	— Това не подлежи на дискутиране.
	Евгения прехапа устни. Беше опасно да предизвиква още повече гнева им, достатъчно ги беше ядосала. Но преди да се е сетила какво да отговори, отнякъде се разнесе нечий глас. Говореше на английски. Тримата генерали се обърнаха с гръб към нея, за да погледнат телевизорите. Евгения си даде сметка, че някой е увеличил звука на апарата горе вдясно. Излъчваше Си Ен Ен, говореше американският президент. Беше застанал на трибуна за пресконференция, в долния край на екрана течаха субтитри: „Боб Бърбанк, на живо от Белия дом.“ Зад президента стояха четирима мъже и една жена. Един от мъжете беше униформен. Президентът говореше вече няколко минути, когато Евгения най-сетне започна да разбира думите му.
	„Надявам се и се моля президентът на Ирак да види цялата сериозност на положението и да не пресича Трийсет и втория паралел. Ако го стори, съюзниците са твърдо решени да се разправят с него. Нека разбере, че ще изпълнят решително и без колебание своите стратегически задачи. Смятаме, че ако се забавим, само ще му вдъхнем повече кураж. Разполагаме на място с достатъчно конвенционални сили, за да сломим всякаква съпротива. Ще използваме тези сили незабавно, щом първият иракски войник, танк или самолет пресече въпросния паралел.“
	Американският президент беше пребледнял, очите му излъчваха умора. Подобно изражение вдъхна голям страх у Евгения: така можеше да изглежда само човек, който говори истината.
	„Ние знаем, че иракският президент се е заканил да отвърне на нашия удар с неконвенционални оръжия, но това не е причина да го умилостивяваме. Ние не можем да го умилостивим. Последното нещо, което желаем, е да започнем война, още по-малко — да разширим един конфликт, ако вече е започнал. Но той не бива да се съмнява, че ако вдигне залога, ние нямаме друг избор, освен да приключим играта по най-бързия и окончателен възможен начин. Време е да сложим край на блъфовете и контраблъфовете, които президентът разиграва пред ООН през последните осемнайсет години. Търпението ни се изчерпа.“
	Президентът Бърбанк сякаш едва се държеше на краката си. Леко се олюля и избърса едрите капки пот от челото си. В първия момент Евгения си каза, че ораторът се е изплашил от словата си, но изведнъж си даде сметка, че не е само това. Бърбанк изглеждаше болен.
	„Точно в този момент от иракския президент зависи дали ще станем свидетели на най-големите разрушения в човешката история. Неговите действия ще определят дали да забавим своя ядрен удар, или да насочим цялата си бойна мощ срещу него и страната му. — Бърбанк спря и погледна право срещу камерата. Изглеждаше прежълтял. — Надявам се да избере по-мъдрото решение.“
	Щом речта му завърши, не само в иракския дворец, но и в Белия дом настъпи пълно мълчание. Тримата генерали сякаш се канеха да влязат в телевизора, до такава степен не смееха да откъснат поглед от екрана. Изведнъж, точно преди да започнат въпросите, пред очите на милиони зрители се разигра неочаквана сцена. Боб Бърбанк се хвана за гърдите, посегна да се улови за трибуната, но не успя и се свлечена земята. За секунда отново се възцари мълчание, след което настъпи хаос. Телохранители с тъмни очила се наредиха около падналия президент. Журналистите наскачаха от столовете си, за да видят какво става, и помощниците на президента изпаднаха в паника.
	Камерата изведнъж се фокусира върху един от мъжете, застанали зад трибуната. Висок и слаб мъж, представен от превъзбудения коментатор като вицепрезидента Смит. Беше като парализиран от уплаха.
	„Сигурен съм, че някой скоро ще овладее това ужасно положение“ — обясняваше коментаторът на Си Ен Ен, но изглежда, думите му бяха просто пожелание. По погледа на вицепрезидента ставаше ясно, че няма да е той, който ще наложи спокойствие.
	В този момент залата за пресконференции се огласи от глух тътен. Камерата отново се насочи към трибуната. Същата жена, която допреди малко стоеше зад президента Бърбанк на подиума, сега удряше с длан по микрофона, за да привлече внимание. Погледът й не слизаше от обектива на камерата, очите й не трепваха. Жената беше забележително красива, прецени Кротова, с гъсти светлостеняви коси. Имаше открито лице със силно излъчване и макар също да беше шокирана от случилото се, бе съумяла да се овладее.
	„Моля ви, заемете местата си; брифингът не е свършил“ — подкани тя журналистите. Гласът й не беше силен, но говореше с такова спокойствие, че отчетливите й слова сякаш с един замах разсякоха помещението. Всички насочиха погледи към нея. Един по един репортерите се върнаха по местата си, в залата се установи известен ред и агентите на Сикрет Сървис заедно с две медицински лица успяха да вдигнат президента от пода и да го изнесат. Някакъв човек с вид на лекар се приближи до жената и й пошушна нещо в ухото. Изглежда, не я зарадва, защото се видя как гърдите й се надигат от сподавено вълнение.
	„Казвам се Памела Вайс. Аз съм новоизбраният президент на Съединените щати. Току-що ми съобщиха, че това, което всички видяхме, е било сърдечен удар. Президентът Бърбанк в момента пътува към болницата, където ще бъде подложен на всички необходими грижи. Веднага щом стане известно състоянието му, ще бъде публикуван подробен бюлетин.“
	За по-малко от секунда жената се спря и погледна към вицепрезидента зад нея. Той продължаваше да стои като вцепенен. Памела Вайс се прокашля и набра смелост. Евгения нямаше как да не се възхищава на такава жена.
	„Сигурна съм, че в този момент всички мисли и молитви на американците са отправени към президента и неговото семейство. Но нека не останат някои с погрешни изводи. Нека приятелите и враговете ни знаят, че инцидентът не променя нищо. Позицията на САЩ и ООН по отношение на Ирак е ясна. Словата, които президентът произнесе преди малко, са в пълна сила.“
	Неочаквано звукът беше намален и остана само образ. Евгения се огледа от любопитство кой ли държи дистанционното. Но генералите стояха все така мълчаливи, с отпуснати ръце, сякаш осмисляха току-що видяното.
	Изведнъж един от столовете с високи облегалки се обърна към нея и на него се показа расът, облечен в бойна униформа. В дясната си ръка държеше дистанционното управление. Гъстите му коси и широкият мустак бяха неестествено черни за възрастта му. По негово изрично желание беше изслушал разговора скрит от Кротова, за да разбере какво мисли тя.
	— Ние със сигурност няма за кога да отлагаме, доктор Кротова — рече й президентът. — Разполагаме с чудесното оръжие, което вие създадохте за мен, а и виждате какъв случай ни се предлага. — Човекът широко й се усмихваше, но тя знаеше, че е доволен от това, което видя на екрана, не от разговора й с генералите.
	— Генерал Акрам — рече президентът, без да сваля поглед от изследователката, — вие и всички останали ще създадете нужната организация настъплението да започне по възприетия план. Моментът е много подходящ. Каквото и да говори Вайс, американците си имат други грижи в момента.
	— Елате — махна той с дистанционното, все едно командваше Кротова с помощта на уреда.
	Тя направи няколко крачки напред и застана точно пред него. Той й кимна да се приближи още повече, буквално да се наведе над него. Гъстите му мустаци почти докосваха лицето й. От устата му се носеше дъх на цигари.
	— Ще разберете кое убива войниците — прошепна й той, — иначе аз ще убия вас и цялото ви семейство.
	Дори докато говореше, усмивката му не изчезна. И все пак Кротова знаеше, че това не е напразна заплаха.


>>	24.

@@	Алеята „Мендоса“, Калифорния.
@@	Същия ден, 19 ч. и 37 мин.

	Стояха пред самотната къща на Кати Кер на алея „Мендоса“. Кати и Люк знаеха какво се е случило на Капитолия. Единствената им грижа беше как да проникнат незабелязани в къщата.
	— Отишли са си — съобщи Декър, след като за трети път през последния час проверяваше къщата. — Но пак не бива да се бавим. Съвсем скоро ще разберат, че си избягала. Както се разбрахме, само пет минути. Нито секунда повече.
	Кати кимна. Още не беше станала от седалката си в наетия форд таурус.
	Люк я погледна.
	— Сигурна ли си, че държиш да го направим?
	— Да — кимна тя и погледна към къщата. Изглеждаше й същата, но в този момент бялата фасада, на която винаги се беше радвала, й внушаваше страх, сякаш зад тъмните прозорци се криеха призраци. В съзнанието й Джаксън все така я чакаше зад вратата, въоръжен с пистолет и спринцовка. — Сигурен ли си, че никой не ни чака вътре?
	— Не мога да бъда по-сигурен — отговори Декър. — Проверих цялата къща. Вътре няма жива душа. Нали нямаш алармени инсталации, за които да не знам?
	Кати поклати глава.
	— Не. Преди да влезем, може би трябва да потърсим твоя журналист. Да го попитаме научил ли е нещо от Памела Вайс.
	Декър вдигна рамене и взе мобилния телефон от таблото на колата. Набра номера и сигналът огласи цялото купе. Никой не вдигна, само записаният на секретаря глас им каза да оставят съобщение. Вече го бяха правили, така че нямаше смисъл.
	— По дяволите — ядоса се Кати. — Защо не вземе да си включи телефона?
	— Не се тревожи, от съобщението му знаем, че Памела Вайс вероятно не е замесена. Едва ли ще се свърже с него, преди да е проверила сама данните. Ханк не е срамежлив човек. Ще се обади веднага щом получи отговор. А когато това се случи, ще иска да му предадем и останалата част от скъпоценните доказателства. — Декър й се усмихна и в очите му заиграха лукави искрици. — Готова ли си?
	Тя си пое дълбоко дъх, вдигна брезентовата чанта и излезе от колата.
	— Да вървим.
	Извади резервния ключ изпод дясната саксия и отвори входната врата. В къщата цареше тишина и като се изключеше миризмата на застояло, всичко си беше както преди. Сякаш последните няколко дни Кати беше преживяла жесток кошмар и нищо повече. Без да включва осветлението, тя обиколи с опипване жилището си и изведе Декър на двора.
	В мига, в който се появи на прага, Роки пощуря от вълнение. Беше се закрепил на телената мрежа и силуетът му се открояваше на лунната светлина. Зъбите на маймуната лъснаха в широка усмивка. Кати се затича към вратата на бараката, спусна резето и влезе вътре. Шимпанзето се хвърли отгоре й с писък и за малко да я събори на земята. Декър инстинктивно понечи да я улови, но Роки изведнъж се обърна срещу него и оголи заплашително кучешките си зъби.
	— Не, Роки — побърза да го успокои Кати и демонстративно погали Декър по лицето. — Той няма нищо да ми направи. Той е приятел.
	За всеки случай Декър се спря и остави Роки подозрително да го подуши. Най-накрая шимпанзето изпъна дългата си ръка и някак просташки го потупа по рамото. Жестът беше малко престорен, беше по-скоро за пред стопанката му, но все пак значеше, че маймуната е приела новодошлия.
	Кати провери хранителните запаси на Роки в отсрещния край на бараката. Роки почти ги беше омел. Водата също беше на свършване. Бараката се нуждаеше от почистване, иначе маймуната се беше държала добре през отсъствието й. Щом се увери, че никой не е влизал, тя застана до автомобилната гума, провесена от тавана в центъра на бараката. Бръкна в гумата, напипа някакъв скоч и го дръпна за единия край. Под скоча имаше ключ.
	Кати отиде до големия сандък, отключи катинара и отвори капака. Въздъхна от облекчение при вида на папките и личните си вещи — никой не ги беше пипал.
	— Всичко е тук — рече тя и посегна към чантата си.
	Декър погледна часовника си.
	— Чудесно, сега да бързаме.
	— Не се притеснявай. Трябва ми само минутка. След това събираме някои от нещата на Роки и тръгваме.
	— От нещата на Роки ли? Защо?
	Тя се беше навела и ровеше из дневниците си. Търсеше само най-важните, другите щеше да остави. Накрая прибра и дискетите и ги наблъска в чантата.
	— Не можем да го оставим тук.
	Декър поклати глава в недоумение.
	— И защо да не можем? Гледай го какъв е голям и зъл. За Бога, Кати, не той е в беда. Ти трябва да се криеш. Къде, по дяволите, смяташ да го държиш?
	— Познавам един човек в зоопарка в Атаскадеро. Той ще се погрижи за Роки. Хайде — подкани го тя. — Да вървим.
	Декър смръщи вежди, но нищо не каза. Тримата излязоха от бараката на Роки, подминаха високата ела и се запътиха към къщата. Кати вдигна очи към черното небе, осеяно със звезди, и се усмихна. Роки вървеше с нея. За секунда се беше изпълнила отново с надежда — за пръв път от няколко дни, — когато изведнъж Роки я пусна и се скри в тъмното. Кати се обърна смаяна на другата страна, но в същия момент Декър пусна чантата на земята и се хвърли върху нея. Събори я на тревата и заедно с нея се претърколи зад дървото.
	Чак тогава Кати ги чу — двама мъже, които излизаха от къщата. Говореха си шепнешком. Единият вдигна някакъв предмет пред себе си и след миг целият двор се обля със светлина. Толкова мощен беше фенерът, че тя трябваше да сведе очи към земята, да не я заслепи. На три метра от елата чантата с папките буквално се набиваше в очи. Съдържанието й се беше разпиляло по тревата.
	— По дяволите — ядоса се Декър и я избута към дървото. — Какво правят тия?
	— Не знам — отвърна тя, сякаш се чудеше защо й задава глупави въпроси.
	— Рамбо много ни помогна, няма що — подхвърли той.
	— Роки — поправи го Кати машинално. Онези бяха насочили фенера право към дървото, зад което се криеха.
	По лицето на Декър се изписа гримаса на отвращение. В ръката си държеше пистолет.
	— Трябвало е да го кръстиш Бамби.
	— Казах ти, той вече не е агресивен.
	— На твое място нямаше да се гордея с това. Точно в този момент малко животинска агресия щеше да ни е от полза.
	Мъжете пристъпиха към изпуснатата чанта и я вдигнаха от земята. Не беше приятно да ги наблюдават, но нищо не можеха да сторят. Светлината беше толкова силна, че не само ги заслепяваше, но и при най-малко движение щяха да ги открият.
	— Казах ти — просъска ядосана Кати. — Роки става агресивен само ако съм в опасност.
	Декър й се ухили, което предвид на обстоятелствата й се стори доста забавно.
	— Кати, не знам за теб и Бамби какво означава опасност, но според мен в момента сме в голяма беда.
	Изведнъж нещо изплющя: някой беше стрелял с пистолет със заглушител. Куршумът се заби в стъблото на дървото.
	— Излизайте, да не дойдем ние — извика един от мъжете.


>>	25.

@@	Хувър Билдинг, Вашингтон,
@@	главната квартира на ФБР.
@@	Същата вечер

	— Мадлин, нещата излизат извън контрол. Може би трябва да успокоим топката и да видим какво става.
	Алис Принс намести очилата си и пак се хвана за амулетчето на врата си.
	Директорката на ФБР седеше облегната на стола си и барабанеше с пръсти по бюрото. Двете бяха сами в кабинета й на петия етаж на Хувър Билдинг на Пенсилвания Авеню. Стаята създаваше потискащо усещане за мъжко присъствие, може би заради тъмната дървена ламперия по стените и портретите на всички предшественици на Нейлър. Ламперията скриваше оловната изолация, която не позволяваше в помещението да се инсталират подслушвателни устройства. Но това, което правеше най-голямо впечатление, бе прекалената чистота и подреденост. Дори папките и книгите на бюрото бяха струпани една върху друга в изрядни купчини, от които не се подаваше нито едно листче. На бюрото на Нейлър не можеше да се види и едно-единствено моливче оставено не на мястото му. Но това не учудваше Алис: приятелката й си беше маниачка на тема ред и чистота.
	— Алис, ще се успокоиш ли най-сетне? Всичко е под контрол.
	Алис Принс се надигна от мястото си и започна да крачи из стаята. Нищо не беше под контрол. И което беше най-лошото, тя самата беше изгубила контрол над себе си. Беше свикнала с академичната си дейност, с това да планира на теоретично ниво проекти като „Съвест“ и „Престъпност Нула“. Но винаги беше оставяла практическите задачи на други. А ето, че днес Мадлин Нейлър беше убила двама души с нейно знание и следователно с нейно участие.
	Макар че Мадлин беше отровила Бърбанк с червилото си, Алис се чувстваше лично отговорна за убийството на президента. В крайна сметка тя беше създала вирусния вектор, който приятелката й бе намазала на устните си: беше го създала с цел да засегне сърдечните съдове на определен индивид — президента — убийствено за личните му гени. Беше й достатъчно да намери слабите места в организма му и да насочи своя покосяващ удар там. Целувката на Мадлин беше напълно безопасна за всеки друг човек, но за Боб Бърбанк се оказа смъртоносна.
	Отровата беше свършила своята работа. Според поправката на конституцията от 2002 година само преди два часа Памела положи клетва пред Сената и Конгреса и вече беше встъпила в длъжност с няколко седмици по-рано, отколкото се очакваше. Вицепрезидентът не беше възразил.
	Но Мадлин беше убила и журналиста — само защото беше задал няколко неподходящи въпроса. Кати Кер беше на свобода, а тя беше навярно единственият човек на света с достатъчно задълбочени познания в създаването на вирусни вектори, за да я разобличи. Ако някой беше в състояние да предотврати „Престъпност Нула“, това беше Кати.
	Така че от гледна точка на Алис нещата бяха излезли извън контрол.
	— Може би е редно да се откажем от „Престъпност Нула“ и да се концентрираме върху „Съвест“. Все още имаме време.
	Мадлин Нейлър се наведе напред и поклати глава.
	— Стига си се притеснявала. Знаеш, че в дългосрочен план „Престъпност Нула“ е единственият сериозен избор. Вече сме обсъдили въпроса и ти самата знаеш по-добре от мен защо. Всичко ще бъде наред. Кати Кер няма да ни създава проблеми. Виж, Памела ще дойде всеки момент. Ще ти обясня всичко, щом си тръгне. Просто се дръж така, както се разбрахме. Нищо повече. Става ли?
	Алис седна на мястото си и тежко въздъхна.
	— Хайде, Али, знаеш, че съм права. Нима някога съм грешала? Помисли си за Либи. Помисли си за бъдещето. Помисли си за мечтите ни. Просто си дай сметка за ползата от всичко това — полза за всички ни.
	Телефонът иззвъня и тя вдигна слушалката. Изчака секунда, след което стрелна Алис с тъмните си очи.
	— Дошла е.


	Встъпилата в длъжност президентка предизвикателно захвърли два листа хартия на бюрото.
	— Имам точно десет минути. Ще ми обясните ли, какво по дяволите, става? Имам си достатъчно грижи, за да се занимавам и със „Съвест“. Последното нещо, от което имам нужда, е някакъв журналист да задава въпроси по проекта, който ме издигна на власт.
	Памела Вайс беше облечена в черно и лицето й беше пребледняло.
	— Памела, можем да обясним всичко, за което се тревожиш — отговори й хладно Мадлин. И сякаш да покаже, че гневът на Памела й се струва неуместен, отпи от чашата минерална вода пред себе си.
	— Добре. Този журналист, Ханк Бучър, ми връчи списък от въпроси, на които иска да отговоря, преди да е извадил наяве нови доказателства. — Памела удари с длан двата листа, които преди малко беше оставила на бюрото. — Ще ви ги изброя. Най-напред коя, по дяволите, е Кати Кер? Твърдяла, че проект „Съвест“ е само някакъв пробен тест за много по-сериозен план, че истинската цел била не да се лекуват престъпниците с опасни гени, а направо да се убиват. Това, разбира се, можеше и да са празни приказки, ако не бяха няколкото смъртни случая в „Сан Куентин“ вследствие мутации на вашия вектор.
	Тя се изправи, скръсти ръце пред гърдите си и закрачи из стаята. Не беше просто ядосана, даде си сметка Алис. Чувстваше се лично засегната.
	— И това не е всичко — процеди Памела през зъби. — Кер твърди, че серумът, който тайно сме тествали върху престъпници, е различен от този, който са одобрили от ККХЛ. Заявява, че е била вкарана в лудница, за да не издаде „конспирацията“.
	Алис скришом пипна амулетчето си и тихо си пое дъх. Мадлин внимателно я наблюдаваше.
	— Добре, нека започнем с доктор Кати Кер — взе думата Алис. — Може и да съм я споменавала преди. Тя е британски учен. Извършила е успешни експерименти с мъжки примати, у които е ограничила склонността към агресия. Именно нейните открития ми дадоха идеята за проекта „Съвест“. Наех я преди девет години да ръководи един от изследователските екипи. Оттогава е работила само за мен. Тя има блестящ ум, но е с лабилна психика. Като се изключат ранните й успехи, през последните години има малък принос към проекта и това силно я разочарова. Когато получихме одобрението от комисията за серума, в чието създаване тя нямаше никакво лично участие, Кер започна да ме заплашва открито. Обещах й да сложа и нея сред създателите на серума, но тя отказа.
	Алис се чувстваше неловко да лъже, но се налагаше. Мадлин вече я беше убедила в това.
	Памела я изгледа изпод вежди.
	— Какво искаш да кажеш? Че е измислила тези клевети само от злоба?
	— В основни линии.
	Памела още повече смръщи вежди.
	— В основни линии? Значи някои от твърденията са истина? Какво ще кажеш за смъртните случаи в „Сан Куентин“? На този лист са изброени цяла поредица от симптоми: симптоми, които водят или до самоубийство, или до мозъчен кръвоизлив.
	— Случило се е точно това.
	— Какво!
	— Но по погрешка.
	— Грешка? Не и според Кер, ако се вярва на Ханк Бучър. Защо тогава се чудим, че ви обвинява в намерение да умъртвявате престъпниците? Как е станало?
	Алис намести очилата си.
	— Въпросните затворници са били инжектирани с дефектни проби. Имало е пропуск в пратката. При рутинна проверка се натъкнахме на дефектните проби и успяхме да спрем по-нататъшното им използване. Фаталните проби нямат нищо общо със серума, който сме използвали при останалите пациенти. Няколкото проби просто са били пипани от чужда ръка.
	— От чужда ръка?
	— Нищо не можем да докажем. Но след като проверихме манипулациите, се убеждаваме, че единственото несигурно звено във веригата е Кати Кер. Тя има достъп до почти всички апаратури във „Вайро Вектър“, знае как да процедира. Единственото обяснение е, че лично се е опитала да саботира проекта. За щастие открихме грешката, преди случаят да се е разпространил.
	— Ами какво ще кажеш за Акселман, Алис? Може да изглежда, че си търсила лично отмъщение за Либи.
	В този момент се намеси Мадлин:
	— Алис не е знаела, че Акселман е виновен за смъртта на Либи. Научи едва след неговата екзекуция. Става дума за случайно съвпадение. И преди още да си попитала, да, Памела, наистина потулихме смъртните случаи. Нищо не можехме да направим за умрелите. Така или иначе това са все осъдени на смърт. Един скандал само би поставил под опасност успеха на „Съвест“, както и твоята победа на изборите. Страната се нуждае от теб, както и от проект „Съвест“. Не сме сторили нищо с цел да те предадем. Ние сме твоите най-предани приятели. Никога не бихме ти причинили зло. Трябва да ни имаш доверие.
	Памела ги изгледа продължително, сякаш премисляше дали да се задоволи с отговора им. Изглеждаше уморена, донякъде изплашена от събитията. Може би й се искаше да им повярва, за да може по-скоро да се заеме с други, по-сериозни въпроси.
	— Ами ако журналистът докаже, че гените на Акселман са били променени?
	— Няма никакво значение — заяви Мадлин. — Целият този сценарий как умишлено сме убивали престъпници е несериозен. Шестнайсет хиляди души са били лекувани през последните осем години, всички са в прекрасно здраве. Тялото на Акселман беше кремирано, както и тези на другите петима затворници в „Сан Куентин“, затова не могат да се намерят доказателства защо са им били променени гените. Акселман обаче беше сериен убиец. Човек без семейство и без деца. Дори журналистът да успее да събере всички възможни доказателства, никой няма да му обърне внимание. Кати Кер очевидно се е разровила тук-там и използва каквито сведения има, за да ни създаде неприятности. Но не разполага със съществени доказателства.
	— Ами какво ще кажете за серума, одобрен от ККХЛ? Кер твърди, че той е бил разработен едва преди четири години — много след като сте започнали неразрешените тестове върху затворниците. Различен серум ли сте използвали?
	Алис вдигна рамене.
	— Ако трябва да сме съвсем точни — да. Има незначителни разлики, но нищо съществено. Със сигурност нямаме причина да се тревожим за реакция от комисията.
	Памела седна и скри лице между ръцете си.
	— Защо тогава не сте получили разрешение от ККХЛ за серума, с който сте провели експериментите?
	— Защото го подобрихме. В първоначалния серум имаше някои несъвършенства, които биха могли да предизвикат странични ефекти.
	— Като например?
	Алис не отговори веднага, но Памела се приведе напред в очакване.
	— Имаше ниска степен на риск от рак на тестисите и простатата — обясни тя.
	— Рак? — Памела почти изкрещя от възмущение. — Лечението, което сме прилагали досега? Лечението, което ми помогна да стана президент, заразява хората с рак?
	— Не, не заразява никого. Има съвсем слаб риск, че може да се развие рак. Той е незначителен от статистическа гледна точка. Но решихме, че ще е най-добре първо да решим и този въпрос, затова произведохме подобрена версия — онази, която пробвахме върху доброволци, за да получим одобрението на ККХЛ. Одобреният серум е Девета версия. Естествено, че отсега нататък ще се ползва само подобреният вектор.
	— Значи просто сте излъгали ККХЛ? Излъгали сте и мен? — отбеляза Вайс.
	Мадлин поклати глава.
	— Памела, ти не разбираш. Провели сме теста върху шестнайсет хиляди души и в нито един случай не е имало причина за притеснение. Трябваше да поемем известни рискове, иначе целият проект би се провалил. Може би е трябвало да бъдем по-открити с теб, но аз се страхувах да не те компрометираме.
	— Но аз вече съм компрометирана.
	— Не, не си. Ако журналистът разполагаше с конкретна информация, вече да я е използвал. Доктор Кер навярно си има причини да мъти водата. Тя е една огорчена жена, в семейството й има случаи на психично болен човек. Не разполага с доказателства, а дори да разполагаше, това вече няма никакво значение. Гласоподавателите, медиите всички споделят твоето виждане за един лишен от престъпления свят. Те искат програмата да заработи. Ровенето в това до каква степен една генетична ваксина се различава от друга нищо няма да промени. Така или иначе престъпниците ще бъдат лекувани с ваксина, която действа и за която разполагаме с одобрението на съответните власти. Това е единственото, от което хората се интересуват. Журналистът не е подбрал добър материал за сензация. Повярвай ми.
	Памела погледна листа хартия пред себе си. Очевидно се колебаеше как да постъпи. Но Алис усещаше, че отстъпва.
	— И все пак това, което сме сторили, е било неправилно.
	Мадлин веднага реагира:
	— Ти не си направила нищо. Всичко е наше дело. Ако искаш да се откажеш от поста, давай. Нека проиграем единствения шанс, който обществото е имало от хилядолетия да се отърве от най-жестоките си язви. Ако държиш, и аз ще си подам оставката, но от това полза няма да има. Да, направихме няколко малки прегрешения, но в крайна сметка постигнахме много по-съществени положителни резултати.
	— Ами какво ще кажеш за обвиненията на доктор Кер, че си наредила нейното отвличане и си я държала в някаква психиатрична клиника на ФБР, за да си мълчи?
	Мадлин презрително изсумтя:
	— Това само доказва, че единствената й цел е да създава неприятности. Лудницата изглежда най-подходящото място за нея, но аз самата не съм я затваряла там. Памела, повярвай ми, имаш много по-важни неща, за които да се тревожиш, от една неудовлетворена изследователка и от един журналист, решил да пипне наградата „Пулицър“. Не им обръщай внимание. Съжалявам, ако съм те засегнала, задето не ти казах всичко, но тъкмо това съм имала предвид. Остави на нас да се занимаваме с по-дребните проблеми, а ти се опитай да предотвратиш започването на Трета световна война.
	Преди Памела да успее да отговори, мобилният телефон на масата иззвъня. Алис го вдигна и отговори:
	— Да, агент Тошак, президентът е тук. Да, ще бъде при вас до пет минути. Благодаря. — Усмихна се и остави телефона. — Е, госпожо президент, вашите телохранители ви чакат, за да ви отведат в Пентагона.
	Памела се изправи и тя пристъпи към нея да я прегърне.
	— Моля те, Пам, помни, че сме твои приятелки и винаги можеш да разчиташ на нас.
	— Така както аз виждам нещата, Пам — каза Мадлин, — ти започна отрано едно голямо и изпълнено с опасности пътуване. Наша е задачата да те пазим от вълните. Аз самата бих сторила всичко за теб. Всичко.
	Памела ги изгледа за секунда, след което кимна и им се усмихна. Изглеждаше щастлива, дори трогната.
	— Кажете ми само какво ще правите с Кати Кер? Тя изглежда е решена на всичко.
	Мадлин се засмя.
	— Не се тревожи за това, Памела. Ние ще поговорим с нея.
	Алис изчака Памела да излезе. Струваше й се, че представлението, което двете с Мадлин изиграха, е успокоило президентката. Но проблемът с Кати Кер си оставаше.
	Алис мислено си повтори всичко, което беше казано на срещата с Памела. Навярно и Мадлин това правеше в момента. Накрая погледна часовника си: самолетът на компанията трябваше да отлети за Сан Франциско след час.
	— Мислиш ли, че ни повярва? — попита тя на сбогуване.
	Мадлин кимна.
	— Да, защото няма доказателства. И защото сама иска да ни вярва.
	— Ами какво ще правим с Кати?
	Другата жена се усмихна многозначително и се облегна на стола, изпъвайки ръце зад главата си като истински мъж. Черните й очи дяволито блеснаха.
	— Ами от Ханк Бучър научих, че доктор Питърс я е оставил да избяга. Джаксън ми се обади малко преди Памела да дойде, за да ми съобщи, че той е бил наказан — веднъж завинаги. Джаксън е по дирите на Кати. Почти е сигурен, че знае къде да я намери. Знае и кой й е помогнал да избяга.
	— Кой?
	Мадлин не й отговори веднага.
	— Люк Декър.
	Единствената среща на Алис с Декър беше, когато откриха зловещата галерия, в която баща му беше намерил място и за нейната Либи.
	— Значи от него е научила и за Акселман?
	— Да. По всичко изглежда, че двамата се познават отдавна. Както и да е, това няма значение. Хората на Джаксън са специалисти в тази област.
	Докато я изпращаше, Мадлин подхвърли:
	— Между другото, прочете ли последните съобщения от „ТИТАНИЯ“? Всичко е в готовност. Отървахме се от Бърбанк, остава ни само да почакаме. Колкото до Кати Кер и Люк Декър, те няма да ни тревожат още дълго. Колко по-важни фигури паднаха, те ли ще се задържат.


	Докато пътуваше с черната лимузина към Пентагона, президент Вайс бръкна в палтото си и извади списъка с въпроси, който Ханк Бучър й беше връчил по време на приема. С него беше и дискетата. Вайс подаде дискетата на Тошак, началника на отдела в Сикрет Сървис, който отговаряше за нейната безопасност. Мъжът беше среден на ръст, но с внушителни рамене. Беше светлорус и имаше трапчинка на брадичката, което създаваше впечатление, че всеки момент ще се усмихне. Но той рядко го правеше.
	— Тази дискета да бъде предадена на генерал-майор Алардайс. Кажи му, че искам пълен анализ. Искам да провериш и за един човек — доктор Кати Кер. Няма да замесваш други служби. Колко време ще ти е необходимо?
	— Кога искате резултатите?
	— Веднага, ако може.
	— Няма проблем, госпожо президент.


>>	26.

@@	Алеята „Мендоса“. Калифорния.
@@	Същия ден. 19 ч. и 48 мин.

	Люк Декър избута Кати Кер до самия ствол на дървото. Бяха попаднали в клопка. Докато проверяваше пълнителя на пистолета, се чудеше дали може да протегне ръка и да уцели прожектора. Съмняваше се.
	От силата на светлината съдеше, че онези са включили портативен прожектор. Крушката беше две хиляди вата, рефлекторът беше с диаметър пет сантиметра, ако лъчът се насочеше към конкретна точка, интензитетът беше такъв, че можеше да изгори ретината на окото, дори роговицата. Подобни прожектори нощем се използваха за разпръскване на тълпите.
	— Предлагам ви да излезете иззад дървото — подкани ги гласът на човека с прожектора. — Ако ние дойдем, не можем да гарантираме сигурността ви.
	— Нали — изсумтя Декър. — Точно за нашата сигурност са се загрижили.
	Погледна вляво и като заслони очите си с ръка, с мъка успя да различи бараката на Роки. Това, в което беше сигурен, бе, че гласът не е на Джаксън. А ако Джаксън се намираше в градината, то той щеше да говори. Така или иначе горилите бяха поне двама. А това беше достатъчно. Единият можеше спокойно да държи прожектора, докато другият ги заобиколи.
	— Кати — рече й Декър, сякаш нямаше от какво да се бои, — гледай назад, дали някой няма да се опита да ни отреже пътя. На тази светлина всяко движение ще се усети.
	Макар че беше изплашена, тя успяваше да запази спокойствие.
	— Ти какво ще правиш? — попита.
	— Нямам представа, но ще трябва да побързам. — Пое си дълбоко дъх и прехвърли няколкото възможности през ума си. В крайна сметка изборът бе един: да се претърколи вдясно от дървото и да стреля по посока на гласа. Навярно нямаше да уцели, но най-малкото щеше да принуди онзи да отмести лъча встрани. Така Кати можеше да изскочи от прикритието. Декър се съмняваше, че ще посмеят чак да застрелят Кати: дори един директор на ФБР не би могъл да обясни защо една невинна жена е била убита в дома си. Но той нямаше защо да дава обяснения: беше с развързани ръце да стреля по всеки. — Кати — продължи Декър, без да я поглежда, — когато започна да стрелям, ти хукваш наляво.
	— Ами ти?
	— За Бога, хайде този път да не спорим.
	Тя понечи да възрази, но накрая въздъхна:
	— Добре.
	Декър се напрегна, стисна пистолета с две ръце и вече се канеше да се претърколи, за да стреля, но изведнъж в двора се разнесе яростен рев, а след това човешки вик на жестока болка.
	Лъчът от прожектора се разклати и Люк отново чу тъп звук, като от изстрел през заглушител. Снопът светлина започна бясно да играе из пространството, по небето се изписаха светлини, сякаш някой правеше лазерно шоу. Явно човек се бореше с кръвожаден звяр. Вторият човек се затича към борещите се и с насочен към тях пистолет започна да следи всяко движение. Очевидно се страхуваше да не улучи другаря си. Декър грабна Кати за ръката и й помогна да стане.
	— Хайде — извика й той. — Да бягаме.
	— Ами материалите?
	Декър я дръпна по-силно, заставайки пред нея.
	— Остави. Бягай.
	— Не можем да оставим Роки сам!
	Точно в този миг писъците секнаха, прожекторът изхвръкна във въздуха и падна в краката им. Лъчът беше насочен на другата страна и в бързането си Декър някак между другото забеляза, че за дръжката му се е вкопчила откъсната човешка ръка. Прескочи я и с погнуса отвърна:
	— Не бих се тревожил точно за Роки. — Надяваше се Кати да не е видяла покрай какво са минали. — Мисля, че добре се справя сам.
	Но скоро се оказа, че греши. Дочуха се два нови изстрела, Роки изръмжа и се умълча. Тялото му тупна на земята като безжизнен предмет.
	— Хайде — изкрещя Декър на Кати и двамата се шмугнаха през френските прозорци в къщата.
	Излязоха на улицата и подминаха сивия крайслер на нападателите им. Декър простреля гумите му, след което се добра до своята кола, скочи вътре и с нетърпение изчака Кати да се настани до него. Докато обръщаше и натискаше газта, за да избягат по-бързо, забеляза в огледалото, че от къщата се показва човек с вдигнати ръце, все едно се кани да стреля. Изведнъж стомахът му се сви. Не се страхуваше толкова, че агентът ще ги уцели, колкото от това, че е видял колата и може лесно да разбере кой я е наел.
	Ами ако вече знаеха, че и той е замесен? Фактът, че може да се намира в опасност, не го притесняваше. Отдавна беше свикнал да залага живота си на карта. Но се тревожеше за други хора.
	Нещата излизаха извън всякакъв контрол.
	Декър се обърна към Кати, която беше пребледняла от ужас.
	— Трябва да бързаме — рече й той и натисна още по-силно газта.


	Кати Кер тежко преглътна, летяха като обезумели по шосе 101 към светлините на Сан Франциско. А доказателствата, от които имаха нужда, единствената им надежда да докажат своите твърдения, бяха останали в дома й.
	Така и не забеляза другия сив крайслер, който профуча в обратна посока. За нея всички коли возеха усмихнати и безгрижни хора, които водеха нормален живот.
	Щом наближиха отбивката за летището, тя се обърна към Декър, но той не отмести поглед от магистралата пред себе си. Караше възможно най-бързо, но доколкото Кати усещаше, Декър не бягаше от преследвачи, а бързаше да стигне някъде навреме. Най-накрая не се сдържа и удари с ръка волана.
	— Как мога да съм толкова тъп!
	— Какво има?
	— Ако разберат за мен, ще използват Мати, за да се доберат до нас. Трябва да го отведем възможно най-скоро на безопасно място.
	Кати едва сега осъзна положението. Вече не ставаше дума просто да бъдат спрени Мадлин Нейлър и Алис Принс. Може би Люк Декър щеше да се окаже прав, когато я убеждаваше просто да се скрие. Какво беше постигнала, като не се отказа? Застраши живота на хората, които й бяха помогнали.
	На влизане в Сан Франциско Декър хвана Саут ван Нес Авеню и продължи към Марина Дистрикт. Подминаха Пасифик Хайтс и свиха по Бродуей. Той не казваше нито дума, но челото му се беше сбърчило от напрежение, очите му се присвиваха в няма закана. Двамата спряха пред дома на Мати. Вратата зееше отворена, но вътре не светеше.
	Декър сви встрани от движението и изгаси мотора.
	— Дядо винаги оставя поне една лампа — прошепна той на Кати. — И не държи вратата широко отворена. Кати, стой тук, докато проверя какво става.
	С тези думи изскочи от автомобила и хукна към къщата.
	Тя не го послуша и предпазливо го последва. Натисна електрическия ключ във вестибюла, но нищо не стана. Сякаш всички крушки бяха изгорели. Постепенно очите й свикнаха с мрака. Луната и уличните лампи хвърляха достатъчно светлина, за да се ориентира в къщата. В кухнята цареше хаос. Чекмеджетата бяха извадени от шкафовете и съдържанието им беше изсипано на пода. Столовете бяха обърнати надолу, и някой с нож ги беше разпорил. Вдясно, през отворената двукрила врата на хола с телевизора се виждаше подобна картина. Или беше обир, или някой се опитваше да го представи за такъв. Но ако е бил дело на Джаксън, как бяха успели толкова бързо да разберат за Декър и Мати?
	— Дядо? Къде си? — извика Декър от горния етаж. Кати го последва. Преди да се е качила на последната площадка, Декър отново извика, този път по-скоро от уплаха.
	Кати хукна към помещението вляво — стаята за музика. На пода лежеше Брутус, златистият лабрадор на Мати. Езикът му беше провиснал, очите му бяха безжизнени. Кати изтръпна от ужас. Копелетата бяха застреляли кучето-водач на слепия старец. Вратата на стаята за музика беше отворена, зееха и широките френски прозорци към терасата. В коридора имаше силно течение. Струваше й се, че и лунните лъчи нахлуват носени от вятъра. Един широк периметър от пода заедно с килима беше осветен, останалата част беше в сянка, но пак успя да забележи пораженията: снимките от пианото бяха съборени на земята, цигулката беше строшена, метрономът до нея — направен на сол.
	Декър коленичи на килима и по лицето му заблестяха сълзи. Прегърна главата на Мати и приближи ръката му към очите си. Кати с усилие се сдържа да не заплаче. Изпитваше огромна вина.
	— Строшили са му пръстите — отбеляза Декър и я погледна. Влажните му очи сякаш светеха в сумрака. — По-зли са и от нацисти.


	Люк Декър притисна тялото на дядо си до себе си, сякаш искаше така да сподави болката и гнева, които го задушаваха.
	Угризенията се просмукваха като отрова в душата му при мисълта какво е изстрадал този добър старец, преди да умре, за да го защити: същият старец, който беше изтърпял толкова мъки и несправедливости през живота си. Джаксън навярно е разбрал кой е помогнал на Кати да избяга и е пратил една от колите да провери нейната къща, докато той самият е дошъл при дядо му. Но как е разбрал Джаксън? Едва ли беше научил от доктор Питърс, той изобщо не го познаваше. Беше изключено толкова бързо да го издирят по номера на колата. Единственото възможно обяснение бе, че Ханк Бучър е проговорил.
	Но гневът и угризенията бяха едно, съвсем друго беше мъката от загубата на най-близкия човек. Без Мати се чувстваше като кораб без платна, оставен на вълните: моряк без компас и без посока. Мати беше единствената му утеха след разкритието, че е син на Акселман; мисълта, че е и негов наследник, му вдъхваше кураж и надежда.
	Но дядо му беше мъртъв.
	Декър затвори слепите сини очи на стареца. Погали го по главата и се закле не само да отмъсти за смъртта му, но и да докаже, че тя не е била съвсем напразна.
	Кати клекна до него и го прегърна през раменете.
	— Съжалявам, Люк — прошепна тя в ухото му. Нежните й ръце го погалиха по врата, също както той милваше умрелия си дядо. — Ако не ми бяхте помогнали, навярно това нямаше да се случи.
	— Но вече се е случило — отвърна й рязко Люк. Обърна се към нея и прочете страданието в очите й. — Кати, ти беше права. Става дума за нещо повече от „Съвест“. Трябва да разберем с какво са се захванали в действителност и как да ги спрем. Не бих го понесъл, ако се окаже, че Мати напразно е загинал.
	Изведнъж долови някакъв шум.
	Декър застина. Кати ахна, значи и тя го беше чула.
	Зад тях се чуха стъпки, а след това мъжки глас: плътен и мелодичен.
	— Имате нужда от помощ.
	Декър се извъртя и видя внушителен мъж. Зад него стояха още двама души. Декър разпозна синкавочерната коса и патрицианския нос на Джоуи Барзини. Човекът беше клекнал, но беше толкова висок, че пак изглеждаше като изправен. В сините му очи блестяха сълзи, устата му беше свита в гримаса на мъка и закана. Подобно на баща, който плахо посяга към новородения си син, той се пресегна и на свой ред докосна пръстите на Мати. В погледа му се прочете отвращение и той веднага извърна глава.
	— Приятелю мой, какво са направили с теб? — прошепна Барзини. След това се обърна към Декър и смени тона: — Дядо ти ми се обади да ми каже, че сте попаднали в голяма беда. Обясни ми за какво става дума и аз му обещах да намина тази вечер. Трябвало е да дойда по-рано.
	Барзини погледна към Кати, но пак се извърна към Люк.
	— За Мати вече е късно, но все още мога да помогна на вас двамата. Елате с мен. Ще ми се да науча нещо повече.
	Той млъкна и Декър се замисли за всичко, което знаеше за него. Самият Джоуи Барзини не беше обвиняван в нищо конкретно, но приятелите и роднините му представляваха справочник „Кой кой е в престъпния свят?“ Дядо му обаче го харесваше и го ценеше най-много сред приятелите си — до такава степен, че когато внукът му беше изпаднал в беда, той се бе обадил тъкмо на Джоуи Барзини. Ако този човек се е ползвал с доверието на Мати, значи заслужава и неговото.
	— Виж, Люк. — Барзини беше прочел съмнението в погледа му. — Знам от Мати какво ти е мнението за роднините ми. И аз често се срамувам от тях. — Аристократичното му лице изведнъж се разкриви в иронична усмивка и зъбите му се бялнаха на лунната светлина. — Но повярвай ми, понякога подобни връзки са от голяма полза.


>>	27.

@@	Александрия, Вашингтон.
@@	Петък, 7 ноември 2008 г.
@@	2 ч. и 30 мин.

	Директорката на ФБР с досада установи, че някаква групичка се е спасила от погледа й. Дръпна пак спусъка и продължи нататък. Дразнеше се при мисълта, че колкото и бързо да ги избива, те пак прииждат. Никога нямаше да успее да ги изкорени окончателно.
	Хванала спрея с инсектицид като пистолет, тя обикаляше лехите с юка, африкански теменужки и редки орхидеи в оранжерията до къщата й в Александрия — луксозното предградие на Вашингтон. През стъкления покрив на охлажданото с климатик помещение луната я гледаше безизразно през разкъсаните облаци. Вътрешната градина на къщата беше свързана с просторния хол и всъщност представляваше допълнителна стая. Беше цялата от стъкло и позволяваше пълен контрол над всичко, което живееше вътре.
	След като се увери, че си е свършила добре работата, Мадлин се прибра в хола, където си наля чаша бърбън и се излегна на ниското кресло до телевизора в ъгъла. Две от стените бяха заети — едната с голямата камина, другата — с входа към оранжерията. Третата се губеше зад огромната библиотека, претрупана с книги на всякаква тема, но най-често история или градинарство. Четвъртата стена пък беше заета с рафтчета за касетки и компактдискове.
	Нейлър се беше изкъпала и сега беше в синя хавлия. Дългите й бели коси се спускаха свободно над раменете й. Бледото й лице беше като от седеф — сякаш още малко и човек би могъл да проникне с поглед през кожата й. Жената насочи дистанционното към уредбата и цялата стая се изпълни с музиката на Вагнер. Престана да мисли за задълженията в службата, за „Престъпност Нула“, Кати Кер и Люк Декър, а се пренесе в един по-добър и мирен свят.
	Според „ТИТАНИЯ“ всичко вървеше по график, значи Нейлър нямаше какво повече да върши. Скоро щеше да си легне и да настрои будилника за шест часа — няколко часа сън й бяха напълно достатъчни.
	Както обикновено, когато искаше да се отпусне, тя си мислеше за градината си и за това, как да опази любимите си растения. И докато разсъждаваше над въпроса, неусетно се върна към онзи далечен рожден ден, когато навършваше четиринайсет, и подаръка, който беше получила от Алис.


	Единствената приятелка на Мадлин в училище беше Алис. Повечето деца гледаха на агресивното й поведение, както и на снежнобелите й коси като на причини да странят от нея, дори да се страхуват. Нищо чудно, че на четиринайсетия си рожден ден не получи нито подаръци, нито поздравителни картички, още повече че се падна събота.
	Но Мадлин не беше нещастна. Баба й, госпожа Престън, бе страхотна. Старицата й забраняваше да кани момчета на гости, а в къщата мъже изобщо не се допускаха. Баба й винаги обясняваше, че те са „различни“ и не може да им се има доверие. Но тя няма нищо против това, а пък баба й нямаше нищо против Алис. За рождения ден на Мадлин старицата й беше приготвила специална закуска от ягоди със сметана и чаша мляко с какао.
	Беше юни и навън грееше слънце. След закуска Мадлин излезе на двора. Къщата на баба й бе порутена и стара. За момичето беше голямо удоволствие да изследва изоставените помещения, но най-интересен беше дворът. Толкова бе голям, че Мадлин бе успяла да си огради едно кътче само за себе си. Там можеше да сади каквото си поиска. Беше сложила табелка на ръждясалата ограда никой да не влиза. Дори баба й чукаше на вратата, преди да влезе, за да донесе студена лимонада и бишкоти.
	Рождения си ден Мадлин прекарваше като всички други съботи — грижеше се за цветята си и скубеше плевели. Беше си създала строго подреден свят, в който съществуваха само лехи и добре разчистени пътеки. В съседство с оранжевите невени имаше няколко редици слънчогледи. Днес вниманието й бе насочено най-вече към изтребването на мравките по лехите и пътеките. Това бе нейното кътче и тя бе в правото си да осъди на унищожение всичко, което ненавижда във външния свят. Това беше мястото, където мислено наказваше убийците на баща си; пак тук мечтаеше как майка й, която я бе напуснала, се завръща. В това малко дворче всичко бе под неин контрол.
	Но мравките-нашественици я върнаха в реалността. Каквото и да правеше, каквото и да опитваше, не може да се отърве от тях. Лехите бяха надупчени като с перфоратор, понеже Мадлин се опитваше да открие мравуняка. Във всеки ъгъл на малката градинка имаше по един празен буркан от майонеза, където се складираха убитите мравки. Бурканите трябваше да служат за назидание на мравешкото войнство, но то като че ли само усилваше атаките си. Колкото повече мравки убиваше, два пъти повече се завръщаха на бойното поле.
	— Мадлин, Мадлин — чу се възбудено гласче през оградата. — Там ли си?
	— Да, прескачай.
	Задният двор на Алис опираше в оградата на голямата градина. Много често Алис прескачаше, за да й погостува във вълшебната градина. Мадлин се засмя, като видя приятелката си, която непохватно се прехвърляше през оградата.
	— Не се смей или няма да си получиш подаръка — закани й се Алис, след като се стовари между слънчогледите. Носеше огромни очила и въпреки лятната горещина бе облечена в рокля с дълъг ръкав.
	— Подарък? — Мадлин изпита непознато вълнение. — Донесла си ми подарък?
	— Е, малък подарък. — Приятелката й погледна дупките в краката си. — Но пък много полезен. — Бръкна в чантата си, но при движението единият й ръкав се надигна и Мадлин забеляза синкаво-жълтеникав белег на ръката й. Белегът беше толкова ясен, че Мадлин сякаш различи мъжките пръсти, които са стискали жестоко ръката на приятелката й.
	— Кой ти направи това? — попита тя. Не й бе нужно обяснение. Баща й доста често я биеше, затова се бе научила да разпознава синините.
	Алис поклати глава и бързо дръпна ръкава си.
	— Няма нищо.
	— Баща ти? — гадаеше Мадлин. Бащата на Алис бе уважаван лекар, но в това нямаше нищо чудно. Бащата на Мадлин също беше уважаван полицай, това не му пречеше да я бие. Тя се ядоса заради приятелката си, но изпита и известно удовлетворение. Винаги бе завиждала на Алис заради чудесните й родители, затова мисълта, че и нейният татко е лош, някак ги сближи. — Той често ли те бие?
	Но Алис бе дошла за друго.
	— Искаш ли подарък или не?
	Мадлин реши да остави въпроса за боя за друг път.
	— Разбира се, че искам.
	Алис извади от чантата си малък плик и го сложи в шепата й. В първия момент приятелката й изпита разочарование. Подаръкът представляваше продълговата кутийка, по-малка и от пръстите й.
	— Отвори де — подкани я нетърпеливо Алис и си намести очилата. — Надявам се да ти хареса.
	Мадлин разкъса синята хартия. Вътре имаше малко шишенце, подобно на онези за капки за очи, които ползваше баба й.
	Отвари шишенцето и помириса съдържанието.
	— Сироп от клен — отсъди тя. Поиска да го опита, но Алис с писък я възпря.
	— Не го опитвай!
	— Защо не? Какво е това?
	Приятелката й грабна шишенцето от ръката й и се наведе над редицата мравки край оградата. Откъсна листо от близкия слънчоглед и го постави на земята, точно на пътя на мравките. След това взе шишенцето и капна капчица сироп на листа.
	— Гледай сега.
	Мадлин видя как в първия момент мравките подминаха капката, сетне я наобиколиха.
	— Това отрова ли е? — пита радостно тя.
	— Много по-добро от обикновена отрова.
	Мравките продължиха по пътя си и оставиха и другите да опитат от сиропа.
	— И какво прави?
	— Ами — Алис сви вежди, сякаш не бе съвсем сигурна, — според книгите, които четох, сиропът и химикалите, които разбърках вътре, трябва най-напред да примамят мравките да опитат. След това, като се приберат в мравуняка, те ще изповръщат каквото са яли, та да може и цариците да се нахранят. Химикалите трябва да убият цариците, преди да са снесли нови яйца. Основата на отровата е трихлофон, но съм добавила и известни подобрения. Действа бавно, затова ще убие не само мравките, които я погълнат първи, но и целия мравуняк. Няма да ровиш вече: мравките сами ще ти свършат мръсната работа.
	Мадлин закрещя от радост.
	— Страхотно. И това си го направила сама?
	— О, да, не беше трудно. Татко има разни химикали, а всичко останало можах да го свърша в лабораторията в училище. Това би трябвало да те отърве от мравешкия проблем веднъж завинаги.


	Бип-бип-бип.
	Телефонът до телевизора настоятелно напомни за себе си. Звукът на уредбата се намали автоматично и от тонколоните се дочу нежен женски глас: „Имате извънредно спешно съобщение. Моля вдигнете.“
	Нейлър се сепна. Беше й нужно известно време да осъзнае какво става. Подобно внезапно обаждане в мига, в който се беше отдала на мислите си, я подразни. Дори когато посягаше към слушалката, продължаваше да мисли за вълшебната смес на Алис, която за броени седмици бе унищожила мравките в градината й.
	— Мадлин, тук е Бил Макклауд. Намирам се в залата за извънредни съвещания. В момента гледаме кадри от спътника. Мисля, че ще искаш и ти да видиш. Иракчаните като че ли се готвят да нахлуят в Кувейт.


@@	Хувър Билдинг, Вашингтон.
@@	Същия ден. 3 ч. и 7 мин.

	Половин час по-късно директорката на ФБР Нейлър беше в залата за извънредни съвещания на приземния етаж в сградата на ФБР на Пенсилвания авеню. На големия екран се разиграваха мащабни събития. Вдясно от Нейлър седеше заместник-директорът Бил Макклауд. На светлината от екрана косите му изглеждаха още по-сиви от обикновено. Край масата се бяха наредили още трима високопоставени служители в Бюрото. На подвижната маса до вратата имаше кана с горещо кафе и ароматът изпълваше цялата стая.
	— Ще го направят — ядосваше се Макклауд и потърка очите си. Обикновено говореше провлачено като типичен тексасец, но този път в гласа му се чувстваше напрежение.
	— Така изглежда — съгласи се Нейлър, която също не сваляше поглед от екрана. Опитваше се да не се издава. Според предвижданията на „ТИТАНИЯ“ това, което в момента се случваше, не трябваше да се случи. — Нашите сили в готовност ли са?
	— В пълна бойна готовност — отговори й вторият заместник-директор Рей Тейт, нисък и набит мъж, началник на контраразузнаването. — Наскоро актуализирахме списъка на потенциалните иракски поддръжници. Основните фигури сред тях са под постоянно наблюдение и при заповед могат да бъдат отстранени. Всички потенциални цели на терористични нападения се охраняват.
	Нейлър кимна. Това, което гледаха на екрана, бяха спътникови кадри, предавани по Си Ен Ен. От правителството нямаше да предоставят по-добра картина. В десния горен ъгъл на екрана златното лого на Си Ен Ен почти се губеше на златистия фон на пустинята. В първия момент нищо не бе различила от сенките по екрана: огромен брой размазани тъмни точки, които пъплят по жълтеникавия фон. Все едно наблюдаваше през микроскоп колония бактерии, която се разпръсва из пробата.
	— Искате ли да чуем коментара на Си Ен Ен? — предложи един от агентите зад нея.
	— Да — позволи му тя. Погледът й беше прикован в екрана.
	„Това е невероятно — говореше в ефира мъжки глас с британски акцент. — Чрез нашия достъп до спътника «Камагачи» сме в състояние да ви предадем кадри, които навярно представляват първия случай на военни действия, заснемани на живо. В момента сме свидетели на исторически събития. Докато говоря, инженерите ни правят всичко възможно да увеличат образите. Над Ирак е слънчево и скоро ще сме в състояние да различим всеки отделен танк. Армията се намира на по-малко от двайсет километра от Трийсет и втория паралел — няма нужда да напомням на зрителите, че преди осем години той се превърна от граница на забранената за полети зона в демилитаризирана зона, в която никакво иракско военно поделение не може да действа. Ако републиканската гвардия прекоси паралела и нахлуе в Южен Ирак, това ще бъде прието като знак, че искат да завладеят Кувейт. Щом това стане, а по всичко изглежда, че е неизбежно, коалицията под егидата на ООН, начело със Съединените щати, ще бъде принудена да реагира.“
	Нейлър се приведе напред. Ако не друго, то поне имаше оправдание защо е използвала тъкмо иракската армия за зона на усилено действие по Втора фаза на „Престъпност Нула“. Не само че иракският народ се беше показал най-агресивно настроен, но това щеше да е и най-убедителният тест за ефикасността на проекта, преди да се започне Трета фаза. Умишлено бяха изтеглили Втора фаза по-рано във времето, за да се възползват от иракската криза. Но като че ли бяха закъснели. Всичко това не беше по план. Не трябваше изобщо да се стига до война. Достатъчно време беше минало операцията да задейства.
	Нейлър отпи от чашата с кафе. Картината на екрана изчезна, след което образът се възстанови, многократно увеличен. Ясно се забелязваха отделните танкове. Хиляди бойни машини прекосяваха в стегнати редици пустинята. С повече усилие се забелязваха дори каските на офицерите, подали се през люковете на танковете. Нейлър се чудеше дали и Алис следи предаването. Памела със сигурност гледаше, навярно точно в този момент се намираше във Военната зала, дълбоко в подземията на Пентагона.
	„Президентът Вайс и другите световни лидери потвърдиха решимостта на силите на ООН да ударят редиците на Ирак и да унищожат всяка бойна единица, прекрачила Трийсет и втория паралел — обясняваше репортерът. — Въпросът, който всеки от нас си задава, е как ще реагира иракският президент? Имаме сведения, според които Ирак разполага с най-малко десет балистични ракети, заредени с бойни глави със смъртоносен вирус, които са насочени към определени градове по цялата земя. Всяка ракета е готова за изстрелване и ще бъде изстреляна, ако на иракската армия бъде попречено да завладее Кувейт, който иракският президент смята за иракска провинция.
	Съюзниците от своя страна са гарантирали, че ако Ирак пусне в действие бактериологично оръжие, то те ще подложат Багдад на ядрен удар. Това е истинско бойно кръщение за Памела Вайс, новия американски президент. Ако има хора, които се съмняват дали една жена има нужната решителност да започне война, те съвсем скоро ще получат отговор.“
	Камерата от спътника следваше бавно движението на войската. Екранът беше изпъстрен с тъмните силуети на бойните машини. Може би „ТИТАНИЯ“ беше сгрешила, мислеше си Нейлър. Може би предвижданията на компютъра бяха допуснали един-два дни грешка и пред очите й се разгръщаше последната война в историята на човечеството.
	При вида на цялата тази войска Нейлър се сети за разказа на Херодот как персийският цар Ксеркс наблюдавал армията си, докато прехвърляла Хелеспонта и нахлувала в Европа. Царят изведнъж заплакал. Попитали го защо, а той казал, че плаче за всички тези десетки хиляди човеци пред себе си, защото след сто години всички щели да са мъртви.
	Нейлър не заплака, а отпи от кафето си. Само един мъж може да изпитва подобни чувства, докато гледа как другите се канят да се колят като варвари. Тя знаеше, че всички тези войници на екрана ще умрат много преди да изминат стоте години — и не само те, ами много други. И все пак това не я изпълваше нито с тъга, нито с угризения.
	На екрана се забеляза раздвижване. Някои от танковете сякаш изоставаха. В същия момент камерата разшири ъгъла и образът стана по-неясен. На екрана изведнъж се появи червена линия, която трябваше да изобразява Трийсет и втория паралел. Подредените в строй черни точици на танковете се оказваха в смъртоносна близост. Нейлър си представяше как Вайс седи като на тръни във Военната зала и заедно със съветниците си обсъжда всички възможности, сякаш тя държи в ръцете си ключа към бъдещето.
	Нейлър присви очи и забеляза как машините нарушават строя. Някои танкове дори спираха на място. Но понеже на нея толкова й се искаше танковете наистина да спрат, не можеше да е сигурна: може би просто си внушаваше.
	„Намират се на около петнайсет километра от Трийсет и втория паралел — коментаторът повишаваше тон, все едно наблюдаваше спортно състезание. — Червената линия обозначава границата, която не бива да преминават. Чакайте! Нещо се случва…“
	Така беше, макар Мадлин да не можеше да каже какво точно. Застана на самия ръб на стола си, стисна чашата с кафе и внимателно се вгледа в екрана. Танковете спираха.
	— Дайте близък план, идиоти — ядосваше се Макклауд.
	Сякаш в отговор на думите му картината стана толкова ясна, че Нейлър още малко и щеше да различи отделните лица. Но нищо съществено не се случваше.
	„Целият свят следи напрегнато събитията — обяви коментаторът. — Какво ще сторят? Дали не чакат окончателна заповед за настъпление?“
	Изведнъж построените редици се разбъркаха и за броени секунди настъпи хаос. Някои от танковете обръщаха. Същото сториха и камионите с пехотинци. Войниците скачаха от машините, захвърляха оръжията си и поемаха обратно.
	— Боже мили — промълви тихо Макклауд. — По дяволите, какво става тук?
	Нейлър не му отговори. Трябваше да се увери, че нещата са такива, каквито й се иска да бъдат.
	„Ако не го виждах със собствените си очи, не бих повярвал — говореше смаян коментаторът. — Десетки танкове и камиони обръщат. Много войници захвърлят оръжията си и се отправят обратно към пустинята. По всичко изглежда, че офицерите и другите войници се опитват да им попречат. Някои дори стрелят по тях, но пак не могат да ги спрат. И което е най-необяснимото — дезертьорите, а те са хиляди, не отвръщат на стрелбата. Те просто напускат строя и се връщат назад.
	Повече от двайсет години съм бил свидетел въоръжени конфликти и такова чудо не съм виждал. Броят на дезертьорите нараства, някои танкове дори се обръщат и потеглят обратно на север. Изглежда, че в единайсетия час, когато бяхме на самия праг на войната, Армагедон беше избегнат.“
	Четиримата мъже край Нейлър се развикаха от възторг.
	Тя усети как нещо напира в гърдите й. Никога не се беше чувствала толкова горда и удовлетворена. Компютърът „ТИТАНИЯ“ се беше оказал прав, предвижданията му бяха точни до секундата. Беше предотвратена възможна ядрена война. Човечеството беше спасено от безсмисленото насилие на мъжете.
	Представяше си как хората в целия свят, включително Памела Вайс, си отдъхват в този паметен миг. След като е станала свидетелка на ефекта от „Престъпност Нула“, Памела по-лесно щеше да осмисли историческата полза от това, което бяха осъществили.


>>	28.

@@	Тибурон, Калифорния.
@@	Същия ден, 0 ч. и 11 мин.

	Кер пиеше червено вино и хапваше макарони, но пак не намираше покой, обзета от чувството за вина. Налагаше се все пак да вечеря, иначе не би могла да се съсредоточи. Така или иначе не можеше да избяга от мисълта, че всичко се е случило по нейна вина.
	Седеше на една маса с Люк Декър и Джоуи Барзини. Намираха се в най-обикновена домашна кухня. Колкото и богат да беше Барзини, хубавата къща в Тибурон представляваше най-вече уютно семейно огнище. По стените и шкафовете имаше снимки на петте му деца. Ала колкото и уютна да беше обстановката, Кати не можеше да се освободи от притесненията си. Явно Декър се чувстваше по същия начин. Личеше си, че за жилището се грижи прислуга, но засега поне не се беше появил никакъв прислужник. Макароните беше сготвила Кармела, съпругата на Барзини, която сега им приготвяше леглата в стаите.
	Декър пиеше от виното и дори не се докосваше до храната. Изглежда, още не беше преодолял шока. Бе оставил хората на Барзини да се обадят в полицията и да се погрижат тялото на дядо му да бъде отнесено. Барзини вече беше съчинил историята как случайно е наминал покрай приятеля си Мати и го е заварил зверски убит. Люк и Кати не биваше да имат нищо общо със случая. За да ги скрие, той ги качи в лимузината си и тримата заедно пресякоха моста Голдън Гейт за квартала Тибурон в другия край на залива.
	Щом пристигнаха в дома му, Барзини съобщи на гостите, че президентът е умрял и че Памела Вайс вече е положила клетва. Но двамата бегълци не обърнаха внимание на новината — мислите им бяха заети със събитията от последните няколко часа. Минаваше полунощ, но колкото и да ги убеждаваше Барзини да си легнат, и двамата настояваха да измислят някакъв план за действие, преди да заспят.
	— Започнете от самото начало. Разкажете ми всичко — подкани ги той, докато си разбъркваше кафето.
	Кати и Декър се спогледаха, сякаш още не бяха уверени дали могат да споделят всичко с Барзини. Но после се решиха.
	За около петнайсет минути Кати успя да обясни в какво се състои проект „Съвест“ и какво се е случило с нея през последните няколко дни. Разказа му как Акселман се оказал баща на Декър и как покрай ДНК-теста се натъкнала на промяната в гените на престъпника и научила за смъртните случаи в затвора „Сан Куентин“. Имало няколко затворници, които били умрели вследствие генна терапия подобна на проект „Съвест“. След това заговори за своето отвличане по заповед на Мадлин Нейлър и как Декър я спасил от Убежището.
	Спомена за разговора на Декър с Ханк Бучър. Искали да го използват, за да влязат във връзка със самата Памела Вайс и да й предадат доказателствата. Най-накрая се спря накратко и на последните събития.
	— Значи там сте били тази вечер? Искали сте да вземете материалите? — попита Барзини.
	— Да — отговори тихо Декър. — А в това време те са убили Мати. В крайна сметка останахме с празни ръце.
	— Колко важни са тези доказателства? Какво можете да докажете с тях?
	— Че върху затворниците се е провеждало незаконно изпитание с потенциално опасен за здравето вектор — обясни Кати.
	Барзини сбърчи вежди.
	— Нищо че вирусният вектор, който сте предложили на ККХЛ, е бил одобрен?
	— Точно така.
	— Нека подредим нещата. Незаконните тестове, които тези хора са провели, са застрашили здравето на неколцина закоравели престъпници, с цел да се изнамери оптимална формула, която да ограничи престъпността в страната. Ако имаше опасност това да се разчуе преди изборите, бих разбрал защо искат да потулят случая, но след като проект „Съвест“ вече е приет, а Вайс вече е на власт, защо да се вълнуват дали някой знае? Лесно могат да измислят някакво оправдание. Със сигурност не биха тръгнали да убиват хора, само и само да не се разчуе. Няма смисъл.
	— Но дискетата с генетичната информация на Акселман доказва, че са убили поне един човек — възрази Кати.
	Барзини поклати глава.
	— Винаги могат да се оправдаят, че е било грешка, че е станало случайно. А и жертвата на фаталната грешка е сериен убиец, осъден на смърт. Ползата от постигнатото има многократно по-голяма стойност от подобни нередности и инциденти. Но защо ще убиват Мати? Само и само да се доберат до вас. И защо да убиват вас? Сигурно има по-сериозна причина.
	Кати въздъхна.
	— Точно там е работата. Аз мога да докажа, че те умишлено са убили Акселман. Аз единствена си давам сметка колко сложно е било да се създаде вирусният вектор, който е довел до смъртта му, и колко близо е смъртоносният вектор от разработвания до мен самата. Затова не могат да ме оставят жива. Замислили са нещо и се тревожат да не осуетя плановете им.
	Декър се наведе напред.
	— Необходимо е да разберем какви са тези планове. Щом узнаем това, ще намерим и доказателства и ще успеем да ги спрем.
	Барзини отпи от кафето си.
	— А какво мислите, че представляват тези планове?
	Кати вдигна рамене.
	— Ами аз си помислих дали не възнамеряват да убият всички престъпници, но според Люк подобен план е неизпълним. Засега обаче нямам друго обяснение. Може би целта им не са всички затворници, а само извършителите на тежки престъпления? Ако най-жестоките престъпници просто се разболеят и умрат в килията, ще се спестят и пари, и проблеми. Колкото по-малко затворници, толкова по-спокойно ще е и обществото. Хората не се вълнуват какво се случва зад стените на затворите със строг режим. А ако това доведе до намаляване на данъците, кой ще има нещо против?
	Декър обаче не беше съгласен.
	— Не ми изглежда правдоподобно, но и аз не мога да измисля по-добро обяснение. Знам само, че заради този план са убили Мати. Ето защо съм длъжен да разбера какво става и да ги спра. Хайде, Кати, ти познаваш тези хора. Ако разработват таен проект, къде биха скрили материалите?
	Тя се замисли за миг.
	— Не знам. Имам свободен достъп навсякъде из „Вайро Вектър“, но не съм попадала на нищо съмнително. Божичко, и в същото време дори не съм знаела за тайните тестове със „Съвест“.
	— Не можеш ли да се сетиш за нещо подозрително? — попита Декър. — И аз не знам какво — да си попадала на някакви тайнствени документи?
	— Данните по проекта все трябва да се съхраняват някъде — подкрепи го Барзини, доволен, че разговорът им тръгва в определена посока. — Възможно ли е доктор Принс да ги държи заключени в личния си кабинет? Може би има някакъв сейф?
	Думата „сейф“ й подсказа отговора. Изведнъж се сети за последната си среща с Алис Принс във „Вайро Вектър“. Беше я заварила в Утробата точно след като беше научила за одобрението на комисията. Тогава Алис се беше опитала да скрие от нея някакви ампули. Когато Кати беше влязла, тя веднага ги бе прибрала в сейфа. Тогава си беше обяснила това с някаква инстинктивна реакция: Алис открай време си беше параноичка. Хладилният сейф на Алис Принс винаги е бил в Утробата — там си пазела най-любимите проекти, обясняваше тя, и никой не беше полюбопитствал какви са те.
	Кати се надигна от стола и отиде при чантата с вещите, които бяха взели от къщата на Мати. Взе лаптопа и мобилния телефон и ги сложи на масата. Включи модема на компютъра в телефона и се включи през Интернет в системата на „Вайро Вектър“. Озова се на основната страница и оттам се прехвърли на списъка на персонала. Беше познала: името й все още беше в общия списък, до него святкаше сребърният ключ, който означаваше, че не са й отнели привилегирования статут. Алис и Мадлин са били толкова убедени, че няма да им създава проблеми, че дори не бяха поискали от „ТИТАНИЯ“ да й забрани физически достъп до сградата.
	— Намери ли нещо? — попита Люк.
	— Е, има едно място, където можем да проверим.
	— Къде? — не се стърпя Барзини.
	— В хранилищата на „Вайро Вектър“ пазим проби от всякакви вируси и вирусни вектори. Всяка от ампулите има електронен код. Когато насочим лазерен четец към кода, той веднага отваря съответния файл в главния компютър, независимо кой държи четеца. Във файла се съхраняват всички технически данни около пробата, резюме на проекта, по който е създадена, както и цялата необходима научна информация. Това улеснява работата на изследователите, които нямат време сами да проучват пробите.
	Декър кимна.
	— Значи чрез електронния код можеш да се добереш до цялата информация около пробата, включително нейния биохимичен състав? И нямаш нужда от друг код?
	— Не, но трябва да намеря самата проба и да прокарам над нея лазерния четец, свързан с „ТИТАНИЯ“. Как да ви кажа, ампулите, за които си мисля, са на доста недостъпно място.
	Барзини се усмихна.
	— Никое място не е чак толкова недостъпно.
	— Това е почти недостижимо. Става дума за малък сейф в лабораторията на биозащита — пето ниво. Казваме й Утробата. Повярвайте ми, не е толкова уютно, колкото звучи.
	Кати им обясни накратко какво представлява Утробата, какви са мерките за безопасност, как трябва да се облече човек, преди да влезе, какъв е рискът от зараза. Била видяла няколко ампули, които Алис Принс прибрала в личния си сейф в Утробата при последната им среща в компанията.
	— Мисля, че бих могла да проникна там, защото още не са изтрили името ми от списъка на персонала. „ТИТАНИЯ“ отговаря за всички системи за безопасност, включително камерите, алармите и стоманените прегради. Вместо ключ използваме собствения си ДНК-код, но доколкото разбирам, моят профил все още е валиден. Но дори да вляза, ще ми е нужна помощ. Някой трябва да отвори сейфа и да ми помогне да изнеса нещата.
	— Не се тревожи за сейфа — успокои я Барзини. — Стига да ми го опишеш или да ми кажеш модела, ще намеря човек, който да се справи с него.
	Кати се замисли.
	— Черен, на височина стига до кръста, има широко сребърно кодово устройство. Отвътре представлява хладилник. В горния край на вратата има надпис с големи червени букви. Беше нещо… „Лемка“ или нещо подобно. Имаше и номер. Сто и едно, доколкото си спомням.
	Барзини кимна.
	— Големи червени букви? Хладилник? Звучи ми като „Леника Едно Нула Едно“. Швейцарско производство. Много добра машина, но не е непревземаема. Стига човек да разполага с правилно настроена квантова кутийка.
	— Какво? — попита Кати.
	— Не е важно, електронен уред за пробиване на кодове — обясни Декър. — На това ще се спрем по-късно. Но дори да намерим нещо, как да го да изнесем навън? Сигурно всяка вещ вътре ще бъде заразена.
	Кати вече бе измислила решение.
	— Ще запишем само информацията, нищо друго. Имаш ли лист и химикалка? — обърна се тя към Барзини.
	Той й подаде една.
	— Използвай салфетката.
	Кати набързо начерта схема на централната сграда на „Вайро Вектър“. Очерта концентричните кръгове на защитената лаборатория заедно с болницата и моргата под нея.
	— Повечето дейности във „Вайро Вектър“ се извършват под земята. По всяка вероятност съществуват тайни тунели, водещи извън лабораторния комплекс, но само хората със златен достъп могат да минат през херметично затворените врати. Ние ще трябва да минем през входа на приземния етаж.
	Тя посочи с пръст центъра на подземния лабораторен комплекс.
	— Аз ще сляза до Утробата ето тук. Ако Джоуи може да ми обясни как да отворя сейфа и ако намеря там нещо интересно, ще мога да го сканирам. — Сложи пръст върху приземния етаж. — Люк, ти ще ме чакаш във фоайето над лабораториите. Там има компютърен терминал и принтер. Терминалът може да се използва, за да се прехвърли информацията на дискета, а принтерът ще разпечата всичко на хартия. Ти само включваш принтера и пъхаш празна дискета във флопито. Аз ще ти изпратя най-важната информация от терминала вътре в Утробата до принтера, а по-подробните материали ще ги запишем на файлове върху дискетата. Това е стандартният начин за извличане информация от Утробата, без да рискува човек да се зарази.
	Декър кимна.
	— Добре, но как ще влезем, без никой да разбере?
	— Със своя достъп аз имам право да водя още един човек със себе си. Необходимо е само да ти сканираме ръката за ДНК-кода ти. Но все пак…
	— Хей, хей, хей, стига толкова за тази вечер — прекъсна я Барзини, стана от мястото си и вдигна ръце. — Знаете какво да търсите, знаете и къде да го търсите. Това е чудесно. Сега е време да поспите. Аз пък ще се обадя тук-там и до утре сутринта ще разполагате с охрана, транспорт и апаратура. Те ще намерят начин да ви вкарат на територията на фирмата. Ще получите квантова кутия, както и сейф, да потренирате. — Барзини се усмихна. — Хората си ги бива, но нека подчертая, че аз нямам нищо общо с тях. За съжаление — ухили се той още по-широко — не всички мои роднини спазват законите като мен.


>>	29.

@@	Белият дом, Вашингтон.
@@	Същия ден, 9 ч. и 30 мин.

	Най-напред облекчение и еуфория, след това — загриженост и най-накрая — страх. Цялата американска администрация премина от едната крайност в другата в онова историческо утро, когато иракската армия толкова изненадващо отстъпи. Но първата, която се изпълни със страхове за бъдещето, беше Памела Вайс, и то защото първа получи повече информация.
	Секретарят по отбраната и държавният секретар бяха изморени от цяла нощ бдение пред телевизорите, но все пак се усмихваха щастливо, докато председателят на обединените щабове ги въвеждаше в Овалния кабинет за съвещанието в девет и половина. И тримата обикновено гледаха мрачно, но този път бяха доволни; бяха отложили екзекуцията им за по-късно.
	В началото внезапното отстъпление на иракската армия изглеждаше невероятно. Първите сведения на ЦРУ и британската МИ 15 за някаква мистериозна епидемия, която се е разпространила сред иракските въоръжени сили, се появиха едва към единайсет. Отначало това не предизвика безпокойство. Иракчаните се славеха като войнолюбиви хора, затова всичко, което отслабваше военната им мощ, се смяташе за добро. Подобни инфекции можеха да се очакват от армия, чиито войници живеят наблъскани из тесни и нехигиенични казарми.
	В два без двайсет следобед разузнаването съобщи, че тайнствената болест е доста по-сериозна от обичайните епидемии, че водела или до самоубийство, или до мозъчен кръвоизлив, че по всяка вероятност вече е започнала да се разпростира и сред цивилното население. Друг източник на информация посочи, че били засегнати единствено мъжете.
	Фактът, че епидемията — или каквото там представляваше — е напълно непозната за науката, както и нейното бързо разпространение, предизвикаха сериозно безпокойство у президентката и нейните съветници. Веднага се постигна договореност с ООН и Световната здравна организация иракските граници да бъдат затворени и да не се позволява никакво движение на хора. Цялата страна се озова изведнъж под карантина.
	Но най-големите тревоги дойдоха и с най-подробните сведения по-късно. Вайс отвори едно от чекмеджетата си на внушителното бюро в Овалния кабинет и извади два листа. Щом прочете втория, челото й се сбърчи в недоумение. Помоли съветниците си да излязат за малко, посегна към прекия телефон и набра някакъв номер. На последната цифра обаче се спря и затвори.
	Беше два часът и една минута вашингтонско време, в Сан Франциско едва минаваше единайсет. Затова предпочете да позвъни на един от двата телефонни номера, записани в долния край на листа. Тъй като никой не вдигна, пробва и на втория с надеждата да е служебен. Обади се някаква жена.
	— Съжалявам — рече тя отсреща, без дори да попита кой се обажда. — Аз съм помощничка на господин Бучър и го очаквах да се прибере от Вашингтон вчера вечерта, но той е изпуснал полета си. Очаквам го всеки момент да се появи или да се обади. Извинявайте, но това не се случва често, обикновено ме осведомява къде може да бъде открит. Ще оставите ли съобщение? Сигурна съм, че ще ви потърси веднага щом има възможност.
	— Не, няма нищо — отговори президентката на САЩ. Беше пребледняла. — Ще се обадя по-късно. — Пое си дълбоко въздух и помоли телефониста на Белия дом да я свърже с Форт Детрик, Мериленд.
	— Тук е президентът. Искам незабавно да говоря с началника.
	След няколко секунди на телефона се отзова генерал-майор Томас Алардайс, началник на Изследователския център за инфекциозни заболявания към армията на Съединените щати.
	— Ало. Госпожо президент, предполагам, че се обаждате заради дискетата, която агент Тошак ми донесе.
	— Да, надявам се, не сте казали на никого за нея. Дори и на свои подчинени в Ю Сам Рид.
	— Съвсем не.
	— Какво ще ми кажете?
	— На дискетата има две копия на генетичната информация на един и същи човек. С тази подробност, че не са точни копия. Във второто се откриват трудно забележими промени в седемнайсет гена.
	— И тези трудно забележими промени съществени ли са?
	— Да, определено.
	— Обяснете.
	Генералът започна да докладва, а Вайс сравняваше чутото с донесенията от разузнаването и двата листа хартия, които Ханк Бучър й беше предал заедно с дискетата. Щом лекарят свърши, тя му зададе още един въпрос, изслуша отговора, благодари и затвори.
	Дълго седя на мястото си. Опитваше се да събере мислите си и да се успокои. Най-накрая взе някакво решение, натисна един бутон на бюрото си и извика началника на личната си охрана.
	Специален агент Марк Тошак се появи на вратата с папка в ръката. Мълчаливо й я подаде. Вайс отвори папката и прегледа набързо снимката и бележките. Всичко само потвърждаваше предположенията й.
	— Благодаря, Марк — рече Памела. — Сега искам да направиш нещо друго за мен. Искам да използваш само служители на Сикрет Сървис и да действате бързо.


@@	Близо до „Вайро Вектър Солушънс“,
@@	Калифорния.
@@	Същия ден по обяд

	— Ако искате съвета ми, на Ваше място не бих го сторил. Първи принцип в занаята: не се набутвай сам в мишата дупка. Винаги трябва да си сигурен, че имаш изход. А тази Утроба ми звучи като най-голямата миша дупка на земята.
	Декър отвърна със сумтене и взе бинокъла от ръцете на Франки Данза, братовчеда на Барзини, който ги беше довел при главната квартира на „Вайро Вектър“.
	— Благодаря, но точно този съвет не ни върши работа.
	Люк Декър и Кати Кер седяха в микробусчето „Мерцедес“, спряно на едно възвишение недалеч от сградите на „Вайро Вектър“. Другите двама мъже в колата не се бяха представили по име, а външният им вид не предразполагаше към разговор.
	Помощта на тези хора със сигурност не беше най-необичайното събитие в живота на Люк Декър от последните дни. Да си сътрудничи с другия отбор беше просто част от лудешкото хоро, на което се беше хванал. Сутринта Джоуи Барзини набързо ги беше представил един на друг. Франки и момчетата му бяха откарали Люк и Кати в някаква работилница близо до Рибарския кей. Там двамата безименни колеги връчиха на Кати квантова кутия и я научиха как да действа с нея върху сейф, подобен на този в Утробата. Урокът отне три часа.
	Сега Франки Данза, слаб като върлина тип с треперещи от нерви ръце, гола глава и цигара, залепена като с хирургическо лепило за устата му, се опитваше да им обясни проблемите, които влизането и излизането от подобни сгради носят със себе си.
	Микробусът на Франки беше паркиран встрани от голяма синя табела с надпис „Научен парк «Уайт Хийт»“. Само буквите бяха около метър високи. В парка имаше няколко малки сгради в стил хайтек, офиси на новопоявили се компании. Освен тях в околностите на „Вайро Вектър“ друг живот нямаше. От другата страна на компанията се намираше изкуствено езеро, а до него — единайсетата дупка на игрище за голф.
	Самият комплекс на „Вайро Вектър“ представляваше огромен изумруден килим от добре поддържани ливади и правилно подрязвани дървета, тенискортове, писта за хеликоптери, паркинги и няколко големи склада. Най-удивителната част беше кристалният купол, който стърчеше като огромен метеорит, забит в самия център на комплекса.
	Цялото това пространство беше оградено от стоманена ограда. Имаше само една врата — към шосето. По цялата площ на комплекса на ключовите места се забелязваха шестметрови стълбове, които вероятно бяха снабдени със сензори за човешка топлина и телевизионни камери.
	— Да влезеш вътре не е проблем — обясняваше Франки, — особено ако Кати има свободен достъп. Електронният пазач няма да те разпитва, нито ще ти създава проблеми, ако всичко със статута ти е наред. Но ще те наблюдава постоянно и от време на време лицето ти ще се появява в едър план на мониторите. Ако доктор Принс е вътре и те види, здраво ще загазиш. Но можеш да си сложиш някаква шапка да се скриеш. Другият риск е да се сблъскаш очи в очи с нея. Но ако влезеш късно, вероятността е по-малка.
	Големият ти проблем е, че имаш само един път назад. А ако не напуснеш навреме, компютърът-майка ще те затвори. Ако ли пък доктор Принс те види на някой от мониторите, докато си долу в Утробата, достатъчно е да включи алармата и отиваш в историята.
	Имах един познат, който работи в една банка в Хонконг. Първокласна сграда, с изглед към залива Коулун. Моят човек и хората му влезли лесно, заблудили всички сензори. Набутали се право в трезора. С една квантова машинарийка дори прецакали кодовете с нагласен час. Но тъкмо проникнали в трезора и компютърът ги затворил. Половин метър стоманена врата, освен това автоматично изсмуква целия въздух отвътре. Край на играта. На другия ден ги намерили — труп до труп. Ей такива ми ти работи с умните сгради. Пускат те да влезеш, но не те пускат да излезеш.
	— Много окуражително — отвърна Кати. — Някакви предложения?
	— Ами ако наистина трябва да влезете, мога да ви посъветвам единствено да прецените добре времето. От това, което научих от теб, комплексът затваря за персонала, с изключение на хората със златен достъп, в десет. Това означава, че трябва да сте излезли преди десет. Ако сте вътре, под купола, компютърът ще запечата всички изходи. Дори да сте вече на двора, пак не можете да избягате. Тези наглед леки огради са като кожата на компютъра. Където и да опитате да ги прескочите, той ще ви усети и ще ви включи няколко хиляди волта електрическо напрежение. Затова правило номер едно: трябва да сте вън преди десет. Правило номер две: ще влезете възможно най-късно, така че да избегнете срещи с повече служители. Кога си тръгват служителите?
	Кати вдигна рамене.
	— Повечето напускат сградата към седем. След това остават малко хора, ако изобщо има желаещи. Не съм чувала някой да е влизал в Утробата след шест. Това не е подходящо място за уморен човек, склонен да направи фатална грешка.
	Франки кимна доволен.
	— Правило номер три: дайте си достатъчно време за всичко. Това е най-трудното за изпълнение правило, защото никога не знаеш колко време ти трябва и за какво. Не забравяй да си отделиш поне половин час за отварянето на сейфа.
	Кати се замисли.
	— Преди това трябва да си облека биозащитен костюм, а на излизане да мина през обеззаразителните душове. При условие, че намерим каквото и да било, ще са ни нужни само десетина минути аз да прегледам файловете и да ги пратя на Люк за презаписване и разпечатване. Значи ще ни трябва общо около час.
	Франки пак кимна.
	— Значи два. Ще ви оставим на входа в осем и ще ви чакаме малко преди десет. Междувременно продължавай да се упражняваш с квантовата кутийка. И се моли някой да не те спипа в Утробата. На мен ми се струва ужасно място да умреш.


@@	„Вайро Вектър Солушънс“, Калифорния.
@@	Същия ден, 19 ч. и 59 мин.

	Около осем часа повечето помещения в сградата на „Вайро Вектър“ бяха празни, но „ТИТАНИЯ“ ПРОДЪЛЖАВАШЕ НЕУМОРНО ДА РАБОТИ. Електронните рецептори на биокомпютъра обикаляха цялата мрежа в търсене на информация, която има отношение към „Престъпност Нула“. Охладителните тръби ритмично поемаха и изпускаха въздух, а директориите записваха кажи-речи същите сведения, които Памела Вайс получаваше чрез своите разузнавачи.
	„ТИТАНИЯ“ не разполагаше с морален компас, спрямо който да оценява цифрата на увеличаващите се смъртни случаи. Компютърът бе програмиран единствено да брои умрелите и да сравнява обективните данни със собствените си предвиждания. Смъртта на Боб Бърбанк и полагането на клетва от Памела Вайс вече бяха отчетени върху графика на проекта, също както иракското отстъпление и разрастващата се епидемия. „ТИТАНИЯ“ прецени, че около девет хиляди човешки същества вече са умрели на територията на Ирак вследствие „Престъпност Нула“ и че нарастването им следва геометрична прогресия. Всички демографски групи, за които се очакваше, бяха вече засегнати. За разлика от президента на Съединените щати „ТИТАНИЯ“ не реагираше на сведенията със загриженост или чувство за отговорност.
	Пак по подобни причини компютърът не изпита никаква тревога, когато със своята изкуствена нервна система регистрира задействане на сетивните си органи: някъде беше задействан ДНК-скенер и човешки същества влязоха на територията на комплекса. В реакция подобна на подсъзнателните човешки актове основната оперативна система на „ТИТАНИЯ“, която контролираше мерките за сигурност в сградата, отбеляза генетичната информация на човешката ръка, опряна до сензора. Тя отговаряше на кода, записан в съответния файл. И след като човекът се ползваше със сребърен достъп, а второто човешко същество предостави и своите ДНК-данни, компютърът пропусна двамата в сградата, без да ангажира по-високите нива на изкуствения си интелект: все едно човешкото подсъзнание регулира дишането, без мисълта да се занимава с него.
	Многооката „ТИТАНИЯ“ обаче следваше с поглед новодошлите и щеше да наблюдава всяко тяхно движение.


>>	30.

@@	„Вайро Вектър Солушънс“,
@@	Калифорния.
@@	Същия ден, 20 ч.

	— Ако обичате, сложете дланта си на сензора — подкани ги гласът на главния вход на „Вайро Вектър“. Декър постъпи както му се нареждаше, но все пак беше доста учуден, че на входа не се вижда жив човек. Иначе нещо като портиер имаше.
	В малката кабина до входа стоеше висок пазач, който представляваше холограма с човешки вид. Лицето му съчетаваше чертите на всички по-известни мъже-кинозвезди от Холивуд. Ако се съдеше по стикера на стъклото, холограмата се създаваше от апарат марка „КРЕЕС“, шеста версия.
	— Този за какво е поставен? Да посреща или да плаши хората? — попита Декър шепнешком.
	В отговор Кати само повдигна рамене и махна ръката си от сензора, където той трябваше да постави своята. Изглеждаше доста напрегната.
	— Не се тревожи. Целта е да се покаже колко са напреднали в технологиите от „Вайро Вектър“.
	— Номерът мина — рече Декър. Нещо беше сгряло дланта му: сензорът беше отлепил микроскопичен пласт от кожата му, за да го подложи на генетичен анализ. Изведнъж го обзе паника да не би скенерът да различи гените на Акселман и да му откаже достъп.
	— Добре дошли, доктор Кер — поздрави холограмата, след като компютърът провери самоличността на Декър. — Моля, кажете на глас името на придружителя.
	— Люк Декър — изрече тя в малкия микрофон пред къщичката на портиера.
	— Благодаря, доктор Кер.
	Изведнъж двете крила на вратата се плъзнаха встрани и двамата влязоха в комплекса.
	Декър бързо се огледа. Фаровете на микробуса светеха на стотина метра от тях. Франки Данза и другарите му ги бяха докарали преди около час. През цялото това време бяха чакали вътре в колата последните служители да си заминат, но дори и след това останаха още половин час да се уверят, че някой няма да се появи неочаквано. Паркингът беше съвсем пуст, можеше да се предполага, че и вътре няма хора. Точно в осем часа Декър и Кати пристъпиха към входа с надеждата, че достъпът й не е бил отменен. Играеха на сляпо, но все пак проникнаха в сградата. Както ги беше предупредил Франки, това беше по-лесната част.
	Декър следваше Кати към внушителния купол, който светеше като извънземен кораб, кацнал на поляната. Изпитваше усещането, че стотици невидими очи следят всяко негово движение.
	— По това време вътре няма хора — успокои го тя, щом приближиха стъпалата към входа на сградата. — Но дори да срещнем някого, просто се усмихни.
	Пред тях имаше две двойни стъклени врати, всяка от тях с логото на „Вайро Вектър“ изписано на стъклото. Декър погледна вътре и се успокои, че с изключение на двама души, които си говореха пред тоалетната, фоайето е празно.
	— За да се отвори вратата, ще трябва пак да си сложиш ръката на сензора.
	— На всяка врата ли?
	— Да. „ТИТАНИЯ“ държи да знае кой къде се намира по всяко време.
	— Страхотно — изсмя се той и положи длан върху стоманената плочка.
	Щом влязоха във фоайето, Декър пак се обърна да види там ли е автомобилът. В този момент покрай сградата мина лимузина. Стори му се, че вижда белите коси на Мадлин Нейлър на задната седалка.
	— Майната му — ядоса се той.
	И Кати беше видяла колата.
	— Не мисли за това. Да вървим — подкани го тя и здраво стисна чантата си. Прекара го през някаква врата в другия край на фоайето и двамата се озоваха в дълъг коридор. В дъното на коридора имаше жълта врата със знак „опасно за живота“.
	— Тихо — прошепна тя, докато минаваха покрай стоманената врата с надпис „ТИТАНИЯ — Умна стая“. Отвътре се чуваше монотонно бръмчене.
	Щом стигнаха жълтата врата, компютърът отново прочете гените им. Вратата се отвори и Декър се озова в бяло, стерилно помещение, лишено от какъвто и да било уют. В мига, в който вратата се затваряше зад гърба му и ги откъсваше от външния свят, му се стори, че някой излиза от Умната стая.


	Декър смяташе, че е чул отваряне на врата, докато всъщност това беше електронният мозък на „ТИТАНИЯ“. Суперкомпютърът мислеше.
	В Умната стая кипеше трескава дейност. Основните апарати — телевизионната стена и прожекторът за холограми до масата, бяха включени. В задния край на стаята четирите малки монитора прехвърляха бързо сменящи се образи от различни кътове на комплекса, така както ги наблюдаваха шейсетте камери, контролирани от „ТИТАНИЯ“.
	Холограмата, която в момента стоеше на показ, представляваше триизмерен глобус с диаметър метър и половина. Глобусът бавно се въртеше на около метър от пода. Холограмата беше толкова прецизна, че сребърният глобус изглеждаше като истински, сякаш беше направен от метал. Границите на всяка държава по света бяха отбелязани с тънка черна линия. Три различни цвята — червено, зелено и синьо — определяха населението във всяка страна. Различните цветове означаваха определени демографски групи. Червеното на Ирак тревожно пулсираше.
	С докосване с пръст до която и да е страна разноцветните пластове се отделяха и образуваха графики с проценти и абсолютни стойности, които сочеха общия брой на хората от дадена демографска група и техния процент от населението на страната. Абсолютните стойности постоянно се променяха, отразявайки всички раждания и смъртни случаи, така както „ТИТАНИЯ“ извличаше данните от Интернет. Нарастващият брой на населението по целия свят също се променяше. При последната актуализация показваше 6 567 987 601.
	Под графиките с населението имаше лаконична легенда. Червеното отчиташе „мишените“, зеленото — „носителите“, синьото — „поправените“. До всеки цвят имаше брояч, който даваше общия брой на отнасящите се към съответния сегмент.
	Алис Принс беше сама в стаята и съсредоточено наблюдаваше глобуса. Ярките цветове се отразяваха в дебелите лупи на очилата й. След като предишната нощ бе видяла по телевизията отстъплението на иракската армия, Алис Принс се чувстваше като преродена. Третата световна война беше осуетена. Каквито и колебания да беше изпитвала досега, вече ги беше забравила. „Престъпност Нула“ беше една справедлива кауза, при това проектът даваше резултати. Втора фаза протичаше толкова гладко, че само след няколко дни можеха съвсем спокойно да дадат ход и на Трета фаза. А и мечтата й се оказваше толкова по-красива, когато я наблюдаваше в експериментална обстановка, вместо да се поддава на отрицателни реакции при прекия допир с човешките реалности.
	„ТИТАНИЯ“ започна да разгръща върху глобуса своите предвиждания за развитието на Трета фаза.
	В горния край на големия екран се появи хронометър. Текущият ден и час представляваха нулата, към която автоматично се прибавяха месеците и годините според етапите от реализирането на проекта.
	Във всяка една от избраните за показатели страни оцветените полета се раздвижиха. В същия миг, в който епицентровете се осветиха, от тях изникнаха черни параболи, които обозначаваха въздушен, морски и сухопътен пренос на заразата и се разпространиха по целия свят като краката на зловещ паяк. Само за няколко дни, отчетени на хронометъра, цветните сегменти в страните от така наречения „Първи свят“ щяха на свой ред да пулсират. Само най-затънтените краища на Южна Америка, като Амазония и Патагония, заедно с Антарктика, Централна Африка и най-отдалечените тихоокеански острови оставаха незасегнати.
	В срок от десет дни във всички по-големи страни червената ивица, обозначаваща „мишените“, преставаше да пулсира и започваше да излъчва собствено сияние. Другите страни скоро щяха да ги последват. За няколко седмици деветдесет на сто от червените сектори по глобуса щяха да засветят, след което да изгаснат и да изчезнат окончателно. До един месец нямаше да има страна, останала незасегната. На големия екран общият брой на спадащите към червената категория престана да се увеличава с досегашните темпове. Скоро всяко увеличение замря и максималният брой се закова на цифрата 2 408 876 654. Оттам нататък започна драстичен спад. До два месеца и половина цифрата сочеше с триста милиона по-малко; до шест месеца намалението щеше да се удвои, до една година към червената графа щяха да спадат само милиард и четвърт души. След трийсет и шест месеца щяха да изчезнат и последните следи от червено по света.
	По графиките на намалялото глобално население щяха да останат само два цвята: зелено и синьо. Носителите и поправените.
	За три години общият брой на населението щеше да намалее с близо два милиарда и половина — петдесет пъти по-жестоки поражения от нанесените от инфлуенцата през 1918 година.
	Хронометърът прехвърли двайсет години напред и числата започнаха повторно да се увеличават. Към разширяващите се полета на демографските групи се появяваше нов оттенък на синьото. Червеното беше унищожено.
	Докато „ТИТАНИЯ“ продължаваше да разкрива една след друга тайните на бъдещето, Алис се изпълваше със страхопочитание, сякаш Господ й пращаше откровение: всемогъщата река на очищението, която тя самата бе позволила да се отприщи. До такава степен беше обсебена от мисълта за величието на проекта, че дори не усети кога Мадлин Нейлър е влязла в стаята.
	— Красиво е, нали, Али? — попита Мадлин.
	— И никой не може да ни възпре — въздъхна тя.
	— Има една малка работа, която все пак трябва да свършим — напомни й Нейлър.
	— Каква?
	— Декър и Кер все още стоят на пътя ни. Джаксън работи по въпроса, но…
	— Вече няма значение, нали? — попита Алис, без да сваля очи от бляскавия глобус, изобразяващ възвърнатия Рай.
	— Надявам се, че не. Но просто ми се иска да знам къде са…
	По ирония на съдбата достатъчно беше да попита „ТИТАНИЯ“ и компютърът би й съобщил точното местонахождение на Люк Декър и Кати Кер. Нещо повече, можеше сама да погледне четирите монитора зад гърба си и да забележи някакъв човек, облечен в син защитен костюм, който тъкмо влизаше в Утробата.


>>	31.

@@	Утробата, „Вайро Вектър Солушънс“,
@@	Калифорния.
@@	Същия ден, 20 ч. и 32 мин.

	Остъклените врати зад нея се затвориха и по челото на Кати Кер избиха капчици пот. Стана нервна още докато влизаха в комплекса, но на двора все още беше в състояние да се контролира. Дори появата на Нейлър в лимузината й по-скоро я подтикна да действа. Но тук, в Утробата, се парализира от уплаха. Не смееше да мръдне и единственият признак на живот бе, че още дишаше. Това й посещение в лабораторията беше доста по-различно от предишните.
	Часовникът над вратата показваше 20:32. „ТИТАНИЯ“ щеше да затвори Утробата точно в девет и половина. Трябваше да си остави трийсет минути, за да изчака всички санитарни процедури на излизане, а и без това компютърът щеше да заключи целия обект в десет часа. Това означаваше, че разполага с петдесет и осем минути да използва квантовата кутийка, да отвори сейфа, да намери каквото й е необходимо, и да прехвърли информацията до компютърния приемник на горния етаж, където Декър я чакаше. Времето й изглеждаше недостатъчно. Ако не друго, то поне не очакваше някого да влезе в лабораторния комплекс.
	Пое си дълбоко въздух, мина покрай няколкото хладилника в ъгъла и застана пред сейфа. Над бутоните за кода имаше надпис около сантиметър широк. Всичко беше точно както си го спомняше, а и сейфът доста приличаше на модела, който й бяха донесли да тренира. И все пак не можеше да е сигурна.
	На работната маса до сейфа на Алис Принс имаше компютър със скениращо устройство. Кати го включи и веднага щракна на връзката за терминала на горния етаж — там, където в момента Декър чакаше с цяла кутия нови дискети, готов да копира каквито файлове му изпратеше.
	Клавиатурата беше два пъти по-голяма от стандартните, всеки от големите плоски клавиши беше опакован в стерилизиран найлон. Кати написа няколко думи с неудобните си ръкавици и ги прати до Декър: „Тук съм. Намерих сейфа. Готов ли си с дискетите и принтера?“
	Отговорът се забави за момент и тя се притесни.
	„Горе всичко изглежда наред. Успех.“
	Насочи цялото си внимание към малката метална кутийка, която държеше в едната си ръка. Приличаше на калъф за чекова книжка: това беше то, квантовата кутийка, ключът към успеха на цялото начинание. Квантовата кутия действаше с ядрено-магнитен резонанс и течни молекули. Същественото беше, че паметта й не се съхраняваше в класически бинарни битове, а в така наречените кубитове, които могат да заемат няколко различни положения едновременно. По този начин отделните елементи от кода можеха да бъдат разшифровани едновременно, а не един след друг. Машината действаше бързо и резултатно, но дали щеше да е достатъчна? Имаше малък дисплей с течни кристали и две тънки като копринени конци жички, които висяха като антени на насекомо. Кати си припомни набързо каква е процедурата. На гърба на уреда имаше магнитна плоча, с която се закрепваше за вратата на сейфа, точно над клавишите за кода. Увери се, че е здраво закачен, и за сетен път си повтори предупреждението на Франки: „Ако те хванат, отиваш в историята.“ Оставаше й да залепи със скоч капака на бутоните на сейфа, така че да не й пречи. Хвана висящите жички и започна да търси с тях две дупчици в горния край на малката клавиатура. „С малко повече практика няма да ти е трудно.“
	Но и след цял ден практикуване не й беше лесно, а тук, в Утробата, всичко беше много по-трудно. В началото дори не можа да открие дупчиците и от отчаяние за малко да прати всичко по дяволите. Ръкавиците, които трябваше да носи, бяха с по-дебели пръсти от онези, с които бе тренирала в микробуса. Бяха направени така, че лаборантът да използва пълноценно пръстите си, но очевидно създателите на защитния костюм не очакваха човек да пъха с тях жички в почти невидими за окото дупки.
	„Спокойно. Имаш време“ — повтаряше си Кати. Но точно време не можеше да пилее напразно. Запази самообладание, изпъна жичките в едната си ръка и ги постави пред двете дупки. Ако не уцелеше от първи път, щяха да се свият като конец, затова не биваше да бърза. Беше жизненоважно и двете жички да се свържат с електронната система на сейфа. Хората на Франки я бяха научили как да ги усуква, като с леки, кръгови движения ги пъхне в празното пространство. Но усукването изискваше по-вещи пръсти от нейните, а ръкавиците допълнително я затрудняваха.
	Челото й беше изпотено и на Кати й се искаше да свали шлема си и да се избърше. Но не можеше. Не знаеше колко пъти й се струваше, че е успяла да пъхне и двете жички в гнездата, когато се оказваше, че едната е излязла. Най-накрая, двайсет и шест минути по-късно, когато ръцете вече я боляха от усилията, апаратът тихо изписука и се включи.
	Кати веднага се обърна към компютъра и откачи лазерния четец от гнездото му. Прокара го над една от ампулите в главния хладилник, колкото да се увери, че работи. На екрана веднага се появи пълен опис на съдържанието на ампулата, включително генетичната информация на ДНК-молекулите, правените клинични тестове, резюме на научната разработка и целите на проекта. Кати прибра ампулата на място и зачака пулсовата кутийка да отключи сейфа.
	На апарата му бяха нужни само пет минути и половина и магията беше готова. На дисплея се изписаха заветните знаци: 666%L5. Кати внимателно вдигна показалец и набра кода върху клавиатурата на сейфа. Вратата безшумно се отвори.
	„Отворих“, написа Кати на компютъра и погледна часа. Имаше малко повече от половин час да прехвърли каквото им беше нужно. Времето трябваше да й е достатъчно. Извади малка поставка с оцветени ампули. Всяка беше с размерите на пура. Постави ги на масата пред себе си и започна да чете етикетите. Първите две бяха червени, на тях пишеше „Съвест“. Не я интересуваха. На зелените обаче стоеше друг етикет: две думи, от които цялата настръхна.
	_„Престъпност Нула“_
	По какво се различаваше съдържанието във всяка една от ампулите? За да може сама да си отговори, трябваше да свали информацията от всяка от тях. Изведнъж оставащите двайсет и седем минути й се сториха недостатъчни.
	Отново се свърза с Люк.
	„Мисля, че проектът се казва «Престъпност Нула». Бъди готов с още две дискети. Най-малко три ампули. Всяка може да е важна.“
	„Имаме ли достатъчно време за трите?“ — незабавно попита Декър.
	„Надявам се.“
	Кати вдигна от гнездото й първата ампула. Надписът гласеше: „Престъпност Нула (Първа фаза — тест върху теломери)“. Без да губи време, прокара лазерния скенер върху кода.
	Кати веднага натисна иконката за копиране и прехвърли файла на драйвъра, до който имаше достъп Люк.
	Файлът беше голям. Часовничето в долния край на монитора бавно отмерваше прехвърлянето на информацията. Щяха да са нужни седем минути, за да бъде презаписан целият файл. При условие, че и другите бяха такива, щеше да се радва, ако успее да се измъкне навреме от Утробата. Почуди се дали да не използва и другите компютри в лабораторията, но горе Декър разполагаше само с един компютър, затова трябваше да му прехвърли файловете един по един.
	Докато чакаше, Кати откачи квантовата кутийка, издърпа жичките от дупчиците и се огледа къде може да скрие уреда. Вече го беше заразила, затова не можеше да го изнесе от Утробата. В същото време, ако някой се натъкнеше на малкия лъскав уред, веднага щеше да вдигне тревога. Алис Принс щеше да разбере, че Кати е влизала. Най-накрая го пъхна в една кутия за епруветки, затвори капака и натика кутията в дъното на най-долното чекмедже на най-големия хладилник.
	Докато свърши и се върне на компютъра, файлът за Първа фаза вече беше прехвърлен. Оставаха й осемнайсет минути.
	„Готов ли си за втория?“ — попита тя Люк.
	„Готов съм.“
	Без да се бави, Кати грабна втората ампула: „Престъпност Нула (Втора фаза — прилагане под наблюдение)“ и размаха магическата пръчица на четеца. Щом екранът отвори файла, веднага го прехвърли на горния етаж при Люк. Още веднъж погледна часовника: щеше да отнеме осем минути. Нямаше да им стигне времето да запишат и третата фаза.
	Не искаше да губи напразно малкото останало време, затова реши да провери сама съдържанието на третата ампула на съседния компютър и включи апарата до геноскопа.
	Точно тогава я прекъсна нежен женски глас:
	„Часът е девет и петнайсет. Пето и четвърто ниво на биозащита ще бъдат затворени точно след петнайсет минути. Ако не сте го сторили, трябва незабавно да разчистите работните маси и да се приготвите за излизане. Комплексът на «Вайро Вектър» ще бъде запечатан точно в десет часа.“
	Кати погледна към екрана на компютъра, който прехвърляше в момента Втора фаза. Оставаха повече от три минути. Насочи вниманието си към информацията на втория компютър.
	Отвори страницата с техническите данни по Трета фаза на „Престъпност Нула“ и набързо прегледа резюмето. В очите й се набиваха отделни ключови думи и изрази: „изкуствено създаден вектор за инфлуенца — химера — предаване по въздуха — начало в Y-хромозомата — контролиращи гени на проект «Съвест» — хормонален дисбаланс — началото се определя от теста върху теломери.“ Всяка дума сама по себе си не будеше чак такъв интерес, но всичко събрано заедно внушаваше ужас.
	Сърцето на Кати биеше силно. Вече четеше целите на проекта — това, което виждаха очите й, беше толкова невероятно, че чак дъхът й секна. Но най-шокиращото беше, че въпреки чудовищната си неморалност на научно равнище проектът беше напълно обмислен и съвършено проведен. Пред Кати се разкриваше една ужасяваща истина: „Престъпност Нула“ представляваше делото на нейния собствен живот, само че доведено до пълната му абсурдност. В известен смисъл тя също носеше отговорност за това, което Алис Принс и Мадлин Нейлър искаха да постигнат.
	Сърцето й се сви.
	Може би те _вече_ бяха постигнали много от това.
	„Имате десет минути, след това пето и четвърто ниво ще бъдат затворени“ — напомни й нежният женски глас.
	Кати си пое дълбоко въздух и хукна към първия монитор.
	„Готов ли си с третата дискета?“ — попита тя.
	„Няма време — отговори й Декър. — Излизай оттам.“
	„Време има. Ще обяснявам.“
	„Както кажеш — отговори й моментално той. — Готов съм с третата дискета. Бързай!!!“
	Тя притича до другия компютър, намери устройството, до което имаше достъп Декър, и пак натисна бутона за копиране. Щяха да й останат точно няколко секунди, ако държеше да изключи уредите, преди да излезе. Никой не биваше да знае, че е влизала в Утробата.
	Все така следейки часовника, Кати отново подреди ампулите на поставката и ги прибра обратно в сейфа.
	„Лабораториите на нива четвърто и пето затварят точно след пет минути.“
	„ИЗЛИЗАЙ!“ — написа й Люк.
	Но тя трябваше да прикрие следите си.
	„Четири минути.“
	Ако Нейлър и Принс научеха, че е била тук, щяха да избързат с активирането на Трета фаза. Разбира се, при условие, че вече не са го сторили. Кати затръшна вратата на сейфа.
	„Три минути.“
	Отново застана пред големия хладилник и се увери, че квантовата кутийка е скрита на възможно най-недостъпното място.
	„Две минути.“
	Изключи първия компютър и провери дали всичко на масата е така, както го беше заварила.
	„Една минута.“
	— Хайде — изкрещя от нетърпение Кати на втория компютър.
	Най-накрая прехвърлянето свърши. Тя изключи компютъра и забърза, колкото й позволяваше костюмът, към вратата. Натисна бутона за отваряне и напусна утробата.
	Плъзгащите се врати се заключиха зад гърба й. Бяха й останали точно четирийсет и три секунди.


	„Утробата е затворена“ — обяви безплътният женски глас. „Главният вход на «Вайро Вектър» ще бъде запечатан след половин час. Целият комплекс затваря в двайсет и два часа нула нула. Ако още не сте го сторили, пригответе се да излезете.“
	— Добре, добре, чух — извика Декър. Успокояваше се, че Кати е излязла навреме от Утробата. Иначе щеше да звънне алармата.
	Чакаше все така пред компютъра в боядисания в бяло вестибюл. Вляво от него имаше врата, водеща до транзитната станция. През нея беше изчезнала Кати, оттам трябваше и да излезе. Вдясно беше главният изход — към коридора и фоайето.
	Декър извади третата дискета от флопито, надписа я и я прибра при другите в чантата. Изключи компютъра и зачака на стола. Нямаше какво друго да прави, освен да поглежда към изхода, дали няма някой да го изненада.
	Свери часа. Кати трябваше да прекара известно време под душовете, след това — да се преоблече, и едва тогава можеха да избягат от този високотехнологичен кошмар. А не им оставаше много време да го сторят.
	Докато чакаше, си задаваше въпроса, защо Кати е рискувала да остане залостена в Утробата, само и само да копира и третата ампула от „Престъпност Нула“. Двете със сигурност бяха достатъчни.
	— Да вървим — изскочи от вратата вляво тя и хукна към отсрещната.
	Декър грабна чантата, скочи от стола и я последва.
	— Имаме около дванайсет минути. Да се махаме оттук.
	Притичаха по коридора, покрай Умната и Хладната стая и се озоваха във фоайето. На двора отново цареше тишина.
	На главния вход Декър сложи две ръце на скенера и изпита непознато облекчение, щом портите се отвориха. Секунди след това микробусът на Франки Данза се появи и с писък на гумите закова пред тях.
	Декър шумно въздъхна и се приближи до опушеното стъкло на шофьора. Кати вървеше плътно до него. Отвориха вратата и замръзнаха на място.
	Зад волана не седеше Франки Данза. Не че Декър можеше да види човека, защото точно срещу очите си имаше дуло на пистолет.
	— Оставете чантата! Веднага! — нареди мъжът с пистолета и опря дулото в челото му.


>>	32.

	Нещастието, което се стовари над иракската армия, беше наречено от медиите „Епидемия от миролюбие“. Намираха се американски и британски таблоиди, които дори твърдяха, че тя е нещо добро: божествено наказание, спуснато над главите на войнолюбците.
	След иракското отстъпление в петък Световната здравна организация с подкрепата на Съвета за сигурност наложи пълна карантина на Ирак. Всяка от страните, граничещи със сполетяната от епидемия държава, съвестно прилагаше карантината от страх епидемията да не се разпространи и на нейна територия. Изчисляваше се, че смъртните случаи са над трийсет хиляди, като все повече иракчани — военни и цивилни — били покосявани от болестта. Засега поне не се знаеше жена или дете да са пострадали.
	Световната здравна организация, „Лекари без граници“ и Червеният кръст незабавно пратиха специално оборудвани екипи в Ирак с цел да установят естеството на тайнствената болест и да предложат съвети какви предохранителни мерки да се вземат. Дори американската армия изпрати на място екип от епидемиологичното разузнаване, един от отделите към Центъра за контрол над болестите в Атланта. Само за няколко часа в очите на световното обществено мнение Ирак се превърна от заплаха в обект на състрадание.
	В събота се появиха и първите предположения за въздействията на болестта: заразата засягала отделянето на хормони и биохимичните процеси в мозъка. Изследователите все още се надяваха, че болестта не се предава по въздуха, че с по-строги мерки огнището на зараза може да бъде ограничено.
	Скоро започнаха да се цитират и информации, според които дори известният със своята безскрупулност иракски президент е изразил съжаления за политиката на насилие спрямо кюрдското малцинство, след което пратил нота до кувейтското правителство с молба да простят агресивното поведение на страната му. В първия момент подобни акции — ако се окажеха истина — се оценяваха като лукав опит президентът да се сдобри с доскорошните си врагове в момент, когато Ирак се сгромолясва. Но впоследствие на тези сведения започнаха да гледат като на доказателство, че самият иракски лидер е станал жертва на епидемията.
	Сред американското общество започна да се заражда истерия и нетърпеливата преса подложи Белия дом на безмилостна обсада. Новият президент трябваше да излезе с обръщение. Репортери от различни медии с вкус към сензациите дори задаваха въпроса, дали епидемията не е причинена умишлено — някакъв блестящ превантивен удар от страна на новото правителство. Дали управляващите, въодушевени от успеха на проект „Съвест“ — биологично решение на проблема с престъпността, — не използваха епидемията от миролюбие, за да сложат край на проблема с войните?
	Подобни твърдения бяха категорично отхвърляни от президентката Вайс, която подчертаваше, че гледа на епидемията в Ирак като на изключително тревожен факт и че Америка предлага на Багдад пълна подкрепа. Каквито и различия да съществуваха между двете страни, човечеството трябваше да бъде единно срещу своя общ враг: болестите.
	Интересно защо никой журналист не се сети да попита дали епидемията е в състояние да достигне Съединените щати. И ако отговорът е положителен, то кога?
	Това беше въпрос, на който Памела Вайс не можеше да отговори.


@@	Събота, 8 ноември 2008 г. сутринта

	Кати Кер трябваше да пропътува доста разстояние с превръзка на очите. Самолетът летя в продължение на четири часа, а може би и повече. Глухият шум от моторите и завързаните й ръце само подсилваха чувството й за безсилие. Кабината миришеше на евтин одеколон и на санитарни помещения за масово ползване, но самолетът със сигурност не принадлежеше на авиокомпания.
	Заедно с тях в кабината пътуваха поне още двама мъже. Тя обаче нямаше представа къде са седнали. Единственото, което я утешаваше, бе, че Декър се намира през три седалки вляво от нея. Откакто ги бяха вързали в микробуса и ги бяха прехвърлили на самолета, почти нищо не си бяха казали. Тя успя само да му прошепне набързо в какво най-общо се състои „Престъпност Нула“ — поне това, което знаеше за Трета фаза.
	Кати потъваше във все по-дълбоко отчаяние. Заговорът беше толкова мащабен, толкова невероятен, че вече не виждаше какво би постигнала дори да успее да се свърже с властите. Декър се оказа прав: трябваше да се оттегли, докато е още време. Това, че бе спомогнала за този кошмар, не означаваше, че може да го спре.


	Декър се мъчеше да се намести по-удобно на седалката и се чудеше защо ги оставиха живи. Ако това, което Кати му каза за проекта, бе истина, то отдавна трябваше да са ги ликвидирали. Нейлър имаше причини да вярва, че знаят достатъчно за проекта, и отдавна би се погрижила да замлъкнат завинаги.
	Той поклати глава: обяснение просто нямаше. Алис Принс беше една съсипана жена, затова едва ли беше отмъстителна. Участието й в проекта най-вероятно беше следствие от наивния й идеализъм, който й помагаше да не мисли за човешките жертви. Водещата фигура в заговора със сигурност беше Нейлър. Декър беше убеден, че от самото начало тя е била движещата сила.
	Защо тогава двамата с Кати все още бяха живи?
	Най-накрая чу колесниците да се спускат и скоро самолетът кацна на твърда земя. Скоро щеше да научи отговорите на въпросите си.
	Машината се установи на едно място и Декър беше изведен навън. Беше студено. Двамата с Кати бяха прехвърлени в друг микробус. Едва сега им свалиха превръзките и той можа да огледа хората, които им правеха компания в плътно затворената задна част на автомобила. Чантата с дискетите лежеше в краката на нисък, русоляв мъж. И двамата имаха типичен вид на тайни агенти — бяха облечени в тъмни костюми и гледаха с каменно изражение пред себе си. И все пак Декър не ги познаваше.
	Той започна да анализира фактите. Самолетът беше или правителствен, или военен — фактът, че ги чакаха на самата писта, подсказваше, че не са кацнали на гражданско летище.
	Ако не друго, то на земята човек можеше и да избяга.
	Декър тъжно се усмихна на Кати. Тя беше пребледняла от умора, но също му се усмихна.
	Той се обърна към по-ниския агент. Беше се отпуснал повече от другия, значи беше началникът.
	— Знаеш ли какво има на тези дискети?
	Мъжът не реагира, сякаш изобщо не беше чул въпроса.
	— Нима дори не _искаш_ да узнаеш какво има на тези дискети? — настоя Декър. Започваше да се ядосва. — А би трябвало, защото се отнася и до теб. То има пряко отношение към твоя живот. Това поне малко не те ли вълнува?
	Но онзи пак не отговори.
	Декър винаги се беше гордял със своето самообладание, с това, че и в най-критични ситуации се вслушваше в гласа на разума. Сега обаче цялата злоба и гняв, които се бяха насъбрали в душата му, се отприщи. Колата изведнъж спря и той премина към действие.
	Нямаше време да си изработи план, нямаше дори представа какво иска. Просто му хрумна да се възползва от ситуацията. В момента, в който шофьорът изгаси мотора, двамата им пазачи сякаш си отдъхнаха с облекчение и погледнаха напред. Точно в този миг Декър скочи и като замахна с двете си ръце, фрасна с все сила по-едрия агент в главата. Човекът се строполи на пода. Използвайки замаха от удара, Декър се изви вдясно и все едно удряше с бекхенд топка за тенис, удари другия в брадичката. Русокосият удари тила си в преградата. Декър чак го заболяха кокалчетата на ръцете.
	— Вземи пистолета — извика той в ухото на Кати.
	Тя се наведе и се разрови в дрехите на втория агент. Извади оттам черен револвер. Декър направи същото с по-едрия от двамата, който се беше хванал за главата и лежеше безжизнен в краката им. Взе и чантата и я срита към вратата. За секунда се спря, защото не знаеше как най-лесно да я отключи. Но за негова голяма изненада някой отвори отвън.
	Декър вдигна пистолета и го насочи към няколкото човешки сенки, които се открояваха на фона на нощното небе. Една жена се отдели от групата и застана пред него. От двете й страни стояха четирима души с прицелени към Люк оръжия.
	— О, Боже! — неволно възкликна Кати.
	Декър зяпна удивен. Какво търсеше тя тук?
	— Какво, по дяволите, става тук? — попита строго дамата в тъмното. Погледна най-напред Кати, сетне и Декър. Най-накрая забеляза и русокосия агент, който се надигаше от пода.
	— Агент Тошак, какво се е случило? — обърна се към него дамата. И тя изглеждаше изтощена от безсъние, но лицето й издаваше желязна воля и решителност. — Казах ви само да ги доведете, не да се биете с тях.
	Декър се обърна смаян на другата страна. Русокосият се беше навел над поваления си колега, който също се размърдваше. Тошак се почеса по брадичката и някак кисело се усмихна на Люк.
	— Мисля, че агент Декър има свои собствени разбирания. И знае как най-добре да ги изрази.
	— Как е Браун? — попита жената.
	Тошак провери за всеки случай.
	— Ще се оправи.
	Дамата поклати глава в израз на дълбоко възмущение и без да се съобразява с пистолета на Декър, подаде ръка на Кати.
	— Добре дошли във Форт Детрик, доктор Кер. След като се уверих, че двете сме от едната страна на барикадата, не ми остава друго, освен да ви поздравя. Казвам се Памела Вайс.
	Кати стисна ръката й, без да знае какво да отговори.
	Най-накрая Вайс се обърна към Декър и посочи чантата в краката му.
	— Агент Декър, ще ме застреляте или какво? Защото ако нямате намерение, най-добре да погледнем какво сте открили във „Вайро Вектър“.
	Той не реагира веднага. Опитваше се да осмисли ситуацията. На чия страна беше президентът? Но най-накрая свали дулото и вдигна чантата.
	— Мисля, че всички искаме да видим какво има на тези дискети, госпожо президент.


>>	33.

@@	„Вайро Вектър Солушънс“,
@@	Калифорния.
@@	Същия ден, 10 ч. и 9 мин.

	Двама старши научни сътрудници във „Вайро Вектър“ откриха металната играчка в хладилника на утробата още в събота сутринта. И двамата разработваха вирусен вектор срещу синдрома на Алцхаймер и бяха притиснати от сроковете. Неприятно им беше, че някой колега си е присвоил място в хладилника, което по право се полагаше на тях.
	Когато се оплакаха на Алис Принс, в първия момент тя просто се подразни. Последното, с което й се занимаваше, беше да разрешава спорове кой какъв хладилник използвал. Но след като никой от сътрудниците не си призна да е собственик на загадъчния предмет и след като никой не можа да обясни как е попаднал той в лабораторията, тя се разтревожи.
	Надяна защитния си костюм и се пъхна в Утробата да разгледа на място тайнствения уред. Според думите на колегите били го намерили скрит в кутия за епруветки в долното чекмедже на един от хладилниците. Принс се допита до „ТИТАНИЯ“ и се увери, че през последните няколко дни само хора с разрешение са влизали в Утробата. За всеки случаи компютърът изброи имената на всички колеги, получили достъп до лабораторията. Алис ахна, когато прочете в списъка името на Кати Кер. Изненадата й беше още по-голяма, след като се разбра, че и Люк Декър е бил в сградата предишната вечер. Беше невъзможно. И Алис, и Мадлин се намираха по същото време в комплекса. Но след това си даде сметка, че не бе наредила да се отнеме достъпът на Кати — Мадлин лично я увери, че нямало нужда. За „ТИТАНИЯ“ Кати Кер продължаваше да се ползва с правото на свободно движение из сградите.
	Алис бързо отиде до сейфа и набра кода. Отвори вратата, погледна вътре и веднага извади поставката със запечатаните ампули. Всичко си беше както го беше оставила. Взе една от ампулите с „Престъпност Нула“ и прокара лазерния четец по кода. Погледна на монитора, където се отвори съответният файл. В долния десен ъгъл стоеше датата и часът, в който файлът е бил преглеждан за последен път: 7 ноември, 21:22 ч. С други думи, предишния ден.
	Алис се насочи към телефона и без никакво желание набра номера на Мадлин Нейлър.


@@	Летище „Хийтроу“, Лондон.
@@	Същия ден, 14 ч. и 12 мин.

	„Хийтроу“ винаги е било едно от най-оживените летища на земята, но от 2005 година, когато влезе в експлоатация първият етап от Петия терминал, вече нямаше конкуренция. С над сто хиляди служители и близо осемдесет милиона пътници годишно летището представляваше истински град.
	Сред толкова хора, които използваха съботата за пътуване, никой не си даваше сметка, че три от ръкавите за качване и слизане от самолетите вече два часа стоят затворени. Пътниците бяха отклонявани към други врати и неудобството почти не се усещаше. Малцина обръщаха внимание на двамата мъже със сини комбинезони, които влязоха в затворените ръкави заедно с количка, натоварена с бели картонени кутии. На всички кашони бяха залепени едни и същи етикети: „Еършийлд Индъстрийз“. В долния край на кутията имаше тънка синя лента, на която се обясняваше, че „Еършийлд Индъстрийз“ е подразделение на „Вайро Вектър Солушънс Инкорпорейтид“ с център Пало Алто, Калифорния.
	Изпълняваха рутинна задача. Компютърът беше съобщил на отговорните лица, че някои филтри са се изхабили по вина на производителя и че филтрите с определени серийни номера трябва да бъдат сменени с нови. Двамата служители си вършеха работата. Дори не им хрумваше да попитат защо. Нямаше как да знаят за последствията от това, което вършат.
	Ръкавът беше напълно пуст, на електронния дисплей, който сочеше номера и дестинацията на полета, стоеше надпис: „Затворено за профилактика“. Подобно на повечето големи летища и „Хийтроу“ използваше въздушни филтри с бактериофаги в ръкавите за слизане и качване от самолетите. Пътниците едва ли си даваха сметка, че в движение биват подлагани на щателна санитарна процедура и че филтрите убиват всички бактерии, които са донесли или могат да отнесат със самолета. Всичко се заключаваше в един лек и приятен полъх с мирис на сапун, който създаваше по-скоро приятно впечатление. На подобна процедура гледаха като на благоразумна проява на предпазливост.
	Двамата служители по поддръжката подминаха празното гише за паспортен контрол и пустата чакалня и се отбиха в служебната кабина встрани. От нея се слизаше в лабиринт от пресичащи се коридори, които минаваха под отделните ръкави и даваха достъп до кутиите с филтрите. Веднъж влезли в кабината, работниците оставиха количката, взеха по един кашон и слязоха по стълбите. Пред тях се откри дълъг коридор с метални стени. От лявата страна на коридора имаше редица херметически затварящи се врати. Всяка си имаше номер, съответстващ на ръкава над нея.
	Единият от работниците извади ключ и отвори врата номер двайсет и осем. Под въздушната тръба за бактериофагите имаше място колкото да клекне човек. Колегата му продължи към следващата врата. Първият от двамата се пъхна под тръбата и влезе в малката контролна кабина. Лесно намери квадратната кутия на системата за пречистване на въздуха, която висеше от тавана. Отвинти решетката и отдолу се показа червен бутон с надпис „запечатване“, а до него — зелена лампичка. До бутона имаше лост, чрез който се освобождаваше цилиндричният пълнител. В него имаше шест отделни ампули — всяка с определен бактериофаг.
	Човекът натисна бутона и изчака вратата да се затвори зад гърба му. Когато зелената лампичка стана червена, което означаваше, че в помещението не влиза въздух отвън, човекът за всеки случай провери номера на кашона, отвори го и го остави на земята.
	Протегна ръка, дръпна лоста и освободи заредения пълнител. Като внимаваше да не счупи стъклата на ампулите, работникът свали пълнителя и го постави в празния кашон. Както обикновено провери съдържанието на цилиндричното устройство. За негова изненада повечето ампули бяха все още пълни наполовина. Но не му трябваше да си задава въпроси: плащаха му, за да следва инструкциите на компютъра.
	Без да се замисли, човекът бързо пъхна новия пълнител във филтъра. Между този, който махаше, и този, който слагаше, нямаше никаква видима разлика. Дори не обърна внимание, че една от ампулите съдържаше течност с леко различен цвят. Не му беше работа да преценява цветовете. Не го заинтригува и антената, която се показваше от единия край на устройството. Намести обратно решетката, прибра кашона и напусна тясната кабина. Беше свършил и тази работа.
	Навремето смяташе, че работата му е отговорна, защото спомага за доброто здраве на хората. Вече не го интересуваше. Трябваше да си плати ипотеката.
	Може би точно днес щеше да се позамисли, ако знаеше, че десет негови колеги по света точно днес извършват кажи-речи същите процедури като него и приятеля му в други пет летища по света. И че заедно бяха помогнали целият свят да се промени.


>>	34.

@@	Изследователски център за инфекциозни заболявания към армията на Съединените щати,
@@	Форт Детрик, Мериленд.
@@	Същия ден, 12 ч. и 23 мин.

	— Всички видяхте най-важните данни от дискетите, които доктор Кер и специален агент Декър донесоха от „Вайро Вектър“. От материалите по Трета фаза разбираме, че в най-скоро време е предвидено нейното активиране чрез дистанционна команда. Следователно трябва да сме готови за най-лошото.
	Необходима ни е също така обща стратегия как да се справим с епидемията в Ирак следствие от Втора фаза, включително и как да я ограничим, ако започне да се разпространява. Кажете мнението си. Ако трябва и друг човек да се включи в нашия екип, за Бога, предложете името му още сега. В момента действаме според седма директива по националната сигурност. По-сериозна ситуация от тази не е имало…
	Докато Вайс наставляваше събрания по спешност екип около масата в голямата зала за конференции, Кати си обясняваше причината за големия интерес на Вайс към проблема: ако _самата Кати_ се чувстваше гузна, задето е помогнала с разработката на проекта, извратен впоследствие от Принс и Нейлър, как ли се чувстваше президентката… Двете бяха нейните най-близки приятелки. Проект „Съвест“, който стоеше в основата на това престъпление, беше причината тя да спечели изборите. А сега Принс и Нейлър бяха превърнали това, което тя беше смятала тяхна обща мечта, в най-чудовищен кошмар.
	Кати беше научила на съвещанието, че опасната прилика между симптомите у Акселман и епидемията от миролюбие в Ирак подтикнали Вайс незабавно да изпрати Тошак по дирите им. Той се снабдил с нейна снимка от факултета в Станфорд и се залепили за директорката на ФБР с мисълта, че тя ще ги отведе при изследователката. Миналата вечер, след като проследили Нейлър до комплекса на „Вайро Вектър“, агентите от Сикрет Сървис заловили Франки Данза и помощниците му, които бяха паркирали на известно разстояние нагоре по пътя, и изчакали появата на Кати и Декър.
	Бяха пристигнали във Форт Детрик преди три часа: оттогава бяха изгубили само няколко минути да се нахранят. Трябваше да прегледат набързо съдържанието на дискетите и да се запознаят с другите участници в екипа за бързо реагиране. Кати седеше край масата и се оглеждаше: до Декър беше президентът на Съединените щати заедно с още шестима души, които се опитваха да осмислят тази лудост.
	Едрият цветнокож военен, който се беше настанил вдясно от Вайс, беше генерал Лайнъс Кливър, председател на обединените генерални щабове. Вдясно от него седеше набит мъж с остри черти, отново военен, генерал-майор Том Алардайс, началник на Изследователския център за инфекциозни заболявания към армията на Съединените щати. Той държеше всички да го наричат „Том“. Следваща поред беше жена с изпито лице, дълги черни коси и буден поглед — доктор Шарън Биб стоеше начело на Епидемиологичното разузнаване към Центъра за контрол на болестите в Атланта. До нея седеше Бил Макклауд, заместник-директор на ФБР. Беше висок, строен мъж с късо подстригана коса и южняшки акцент. Той отговаряше за Отдела за борба с опасните вещества. Двамата с Люк се познаваха. Последните двама присъстващи бяха Тод Съливан, началникът на президентската канцелария, и Джак Блум, който ръководеше комитета за Деня на Страшния съд. Денят на Страшния съд беше част от Националната агенция за сигурност и съществуваше единствено с цел да намира светкавични решения за всякакви ужасяващи катаклизми и да разработва планове за тяхното прилагане. Самият факт, че Блум присъстваше на съвещанието, беше стряскащ.
	Пръв взе думата генерал-майор Том Алардайс. На масата пред него бяха разхвърлени графики, които представляваха резюме на данните от дискетите.
	— Предлагам най-напред да проверим дали сме проумели напълно последиците от „Престъпност Нула“. Така ще сме в състояние да гласуваме следващите стъпки и да си разпределим задачите. Кати, тъй като си най-запозната с проекта, как би резюмирала трите му фази?
	Тя погледна графиките и накратко обясни основата на проект „Съвест“. Когато спомена как доктор Принс и Нейлър използвали нейните разработки върху „Съвест“, за да създадат нов вектор, Памела Вайс видимо се напрегна.
	Кати отпи от чашата с вода пред себе си.
	— Първа фаза представлява тест, извършен върху шестима затворници в „Сан Куентин“, включително и Карл Акселман. Въвели са модифицираните гени във вирусен вектор с ограничено действие, който се наместил в клетките на пациента. Това означава, че лечението — ако може да бъде наречено така — е действало изключително върху човека, на когото векторът е бил инжектиран. Векторът е бил насочен към клетките на хипоталамуса в мозъка, както и към тестисите. Новата генетична информация е ускорила отделянето на хормони и невротрансмитери до нива на непоносимост; от една страна, пациентът е подтикван към още по-жестока агресивност, от друга страна, е обзет от самоубийствено чувство за вина. Основната цел на тази фаза е била да се провери дали подобна терапия ще успее най-напред да лиши пациента от склонност към насилие и след това в определен срок да го доведе до смърт.
	— Определен срок ли каза? — намеси се Тод Съливан.
	— Ако векторът и модифицираните гени са били правилно проектирани спрямо възрастта, датата на смъртта на пациента би могла да бъде предопределена.
	— Как? — попита доктор Биб и погледна графиките пред себе си. — Като се използва дължината на теломерите?
	— Именно.
	— Какво значи теломери? — попита генерал Лайнъс Кливър.
	— Това са защитни частици по краищата на хромозомите, подобно на крайчетата на връзките за обувки. Клетките ни непрекъснато се делят и с възрастта теломерите намаляват. Ако вирусът е проектиран с такава цел, той може да разпознае възрастта на пациента по дължината на теломерите. Трябва да имате предвид, че Алис Принс разполага с невероятна колекция от вирусни вектори. Може да прави с тях практически каквото си поиска.
	Втора фаза е имала за цел да се премине от изолирани тестове към реална ситуация. Избрали са си един войнствен народ, защото са искали най-добре да докажат правотата и силата на своето дело. Навярно са се опитвали да се представят като големи миротворци. В крайна сметка войната е най-жестокото престъпление.
	— Предполагам, че са разчитали да направят впечатление на вас, госпожо президент — подхвърли Декър.
	Памела Вайс се намръщи, но нищо не каза.
	Кати продължи:
	— Дискетата ясно показва, че са използвали една-единствена подменена проба от своята ваксина биощит, за да дадат начало на инфекцията. Като повечето военни сили по света Ирак е клиент на „Вайро Вектър“. Навярно те са поръчали ДНК-ваксини, за да предпазят войниците си от бактериологични оръжия. Не е било трудно за доктор Принс да поръча на „ТИТАНИЯ“, компютъра, който ръководи цялото производство във „Вайро Вектър“, да пъхне в пратката за Ирак една подменена ампула. За разлика от Първа фаза в този случай вирусът е силно инфекциозен. Предава се от човек на човек чрез пряк допир.
	— Но защо не са използвали от самото начало вирус, способен да създаде масова инфекция? — попита Джак Блум.
	— Мисля, че са искали да бъдат сигурни, че вирусът може да бъде ограничен — отговори Кати. — Ирак е само поредният експеримент, който има за цел не само да се разбере кой ще бъде засегнат, но и кой _няма_ да бъде. Векторът има за цел да _се предаде_ на всеки, докато ДНК-модификацията, която той създава, има за цел да _въздейства_ единствено върху мъжете. Алис Принс и Мадлин Нейлър са искали да бъдат сигурни, че интелигентният убиец, който са създали, ще порази само когото трябва.
	— Според нашите сведения точно така и става — съгласи се генерал Кливър. — По всичко изглежда, че жените и децата в Ирак все още не са засегнати от болестта.
	Кати кимна и прехапа устна.
	— Те навярно са носители, но я носят, без да показват външни симптоми. Гениалността на вектора „Престъпност Нула“ е, че той действа само върху хората, към които е насочен, но използва всеки човек за носител. Навремето вирусите ебола и марбург не можаха да се разпространят в голям периметър, защото практически всеки засегнат умираше толкова бързо, че нямаше време да предаде болестта на друг човек. „Престъпност Нула“ действа другояче. Векторът от Втора фаза знае как да оцелява по-дълго: инфекцията ще продължава безкрай.
	— Но как, по дяволите, са способни да координират всичко това? — възкликна Макклауд. — Масовите инфекции не се подчиняват на никакъв контрол. Как могат да са сигурни, че епидемията ще се развива според предвижданията им?
	— Благодарение на „ТИТАНИЯ“, суперкомпютъра на „Вайро Вектър“ — обясни Кати. — Алис Принс и Мадлин Нейлър са композиторите, но „ТИТАНИЯ“ е без съмнение диригентът, който прави оркестрацията и който първо свършва с дадена фаза от проекта, за да започне следващата. Последната фаза е най-забележителната. Тя е неумолимият убиец.
	Кати разлисти книжата пред себе си, докато най-после с треперещи ръце извади последните няколко листа.
	— Трета фаза представлява вектор, променящ генетичната информация на всяко човешко същество, на което попадне. Дори ако човек вече е бил изложен на Втора фаза, Третата ще подмени възприетите модификации с други. Този вектор е истински шедьовър. Подобно на Втора фаза и той се внедрява у всички, но въздейства само върху част от населението на планетата. Дори тези въздействия са различни според възрастта на жертвата. В Трета фаза е съчетано най-доброто от „Съвест“ и най-лошото от „Престъпност Нула“. Планът е забележителен.
	— Обясни — подкани я Вайс.
	— Най-напред този вектор е създаден така, че да засегне всички жени, без да дава никакви симптоми. Жените носят вирусния вектор в клетките, покриващи дихателния тракт, и могат да го предават на всички край себе си, но те самите остават в добро здраве, в най-лошия случай може да се наблюдава лека кашлица. Това е гаранция, че вирусът не може сам да се унищожи, ако болните умрат твърде бързо, без да са го предали на други. При момчетата, които още не са навлезли в пубертета, настъпват изменения, но само в рамките, в които и моят проект „Съвест“ изменя гените. Те няма да умрат. Всяко заразено с вируса момче ще премине през генетични трансформации, водещи до ограничена склонност към насилие, независимо от първоначалното им състояние. Ще бъдат засегнати и сперматозоидите им, за да могат и техните деца да унаследят модификациите. Но все пак момчетата са щастливци в сравнение с останалите хора от мъжки пол, които вече са навлезли в пубертета.
	Кати замълча и си пое дъх.
	— Както и при Втора фаза, всеки полово зрял мъж, заразен с Трета фаза, ще бъде лишен от възможността да извършва насилствени действия, след което ще умре. Но при този вирус, който се ръководи от теломерите в хромозомите на жертвата, времето на настъпване на смъртта ще се определя от възрастта на жертвата. Най-общо първи ще умрат по-младите. Всички полово зрели мъже под двайсет и пет години ще измрат в първите няколко месеца. Последни ще си отидат възрастните — хората, които са най-малко склонни към насилие и които в същото време в най-голяма степен имат какво да предадат на поколенията. На тях им остава около три години живот. Другата важна характеристика на вектора е, че той има за своя основа вируса на инфлуенцата, което означава, че се предава чрез дихателните пътища. Носи се по въздуха. Човек се заразява просто като диша. При сегашните комуникации заразата ще се разпространи из целия свят за срок от двайсет и четири часа.
	Настъпи кратко мълчание, след което думата взе Шарън Биб. Говореше механично, сякаш бълнуваше.
	— Мога ли само да подредя фактите? Най-жестоката епидемия, която до този момент е сполетявала човечеството, се е появила през 1918 година, след Първата световна война. Инфлуенцата се развихря като унищожителен пожар из Азия, Америка и изтощената от войната Европа. Всички знаем, че през войната са загинали милиони хора, но испанската инфлуенца поразява петдесет милиона. Само в Индия са умрели двайсет милиона души. Но тази цифра изглежда незначителна с това, което ни очаква. Ако Трета фаза влезе в действие, близо два милиарда и половина души ще умрат през следващите три години.
	— Всички мъже — добави Декър. — Логиката е блестяща. Тежките престъпления се извършват от закоравели престъпници. Закоравелите престъпници са мъже. Ако няма мъже, няма да има и тежки престъпления. Само жените и момчетата с подменени гени ще останат да живеят на тази планета. Тежките престъпления, войните и всички останали случаи на безсмислено насилие ще бъдат премахнати чрез една-единствена проява на безгранично насилие. Само след няколко десетилетия ще се появят едни възродени, миролюбиви мъже, а всички лоши хора ще останат в миналото. — Той тежко въздъхна. — Не можем да отречем, че планът има с какво да учуди. Госпожо Вайс, мисля, че са избрали вас да станете част от този план.
	Памела Вайс се обърна към Люк. На лицето й беше изписан ужас.
	— В такъв случай дали не бих могла да ги вразумя?


	Докато слушаше останалите да обсъждат трите фази на „Престъпност Нула“, Люк Декър се убеждаваше в изключително важната роля, която президентката се е предвиждало да играе във величествения план на Мадлин Нейлър и Алис Принс.
	Проект „Съвест“ не беше просто предвестник на „Престъпност Нула“, той беше пътят към нейния избор. Макар Принс и Нейлър да имаха намерение да разсрочат действието на заразата през идните три години, подобно дело изискваше огромни разходи и материална подкрепа. На двете им е бил нужен президент-жена, който да прояви нужната смелост и решителност, за да спаси света, най-малкото САЩ, от пълния хаос, който би настъпил с началото на масовите смъртни случаи.
	— Защо Принс и Нейлър още не са арестувани? — попита Джак Блум от Комитета за Деня на Страшния съд.
	— Защото третата дискета не ни казва как и къде вирусът ще бъде пуснат в действие — отговори заместник-директорът на ФБР Бил Макклауд. — Оставаме с впечатление, че е твърде възможно за целта вече да стоят в готовност множество апарати. Това, което знаем, е, че според доста прецизните срокове пускането в ход на Трета фаза не бива да се очаква в идните няколко дни. Нейлър е умна жена. И тя, и Алис Принс се намират под наблюдение, но не искам да ги плаша, преди да сме сигурни как да ги лишим от възможността да действат.
	Браун свъси вежди.
	— Но те всеки момент могат да пуснат вируса в действие. Със сигурност рисковете от техния възможен арест са по-малки от тези да ги оставим на свобода.
	Декър поклати глава.
	— Мисля, че Бил е прав. Единственият коз, с който разполагаме, е, че Нейлър и Принс не подозират, че ние знаем. Те нямат основание да бързат, а това е в наша полза. Двете не гледат на себе си като на терористи или психопати, а по-скоро се смятат за лекари, заели се с излекуването на тежка болест. Планирали са всичко грижливо и няма да прибягват до прибързани действия, освен ако не ги принудим. Те нямат намерение да разрушават света, а да го спасят. Те са добрите герои от филма.
	— Тогава какво предлагате? — попита Вайс. — Да изчакаме да спасят света наистина?
	Декър се усмихна.
	— Не, госпожо президент, мисля, че вие трябва да говорите с тях. Те правят всичко това донякъде заради вас и трябва вие да им помогнете. Преди да сте се срещнали с тях, не бива да подозират, че знаете каквото и да е. Използвайте епидемията в Ирак като повод за спешно заседание. Обърнете се към тях като към приятелки. Съсредоточете усилията си върху Алис Принс, внушете й какви жестокости над човешкия род се кани да извърши. Тя е слабото звено. Убеден съм, че Нейлър е твърдо решена да доведе плана докрай, затова не можете да я разубедите. Доколкото разбирам, Принс е одобрила идеята за „Престъпност Нула“, но не държи да е лично замесена в нейното прилагане. Има ли човек от вашето семейство, към когото да е привързана?
	Вайс пребледня.
	— Най-малкият ми син. Сам. Тя му е кръстница.
	Декър кимна.
	— Колко е голям?
	— Вече е навлязъл в пубертета, ако това имате предвид. На тринайсет. — Жената не можа да скрие уплахата си. — Той ще е от първите.
	Люк отново кимна.
	— Използвайте това. Споделете мъката си с нея. Направете връзка между загубата на Либи и опасността за сина ви. Убедете я, че това, което тя се кани да направи, е да убие детето ви по същия жесток начин, по който Акселман е убил нейното. Ако Алис бъде убедена, може би ще ни помогне да спрем и Нейлър и да не позволим духът да излезе от бутилката. Може дори да ни помогне да спасим хората от сегашната епидемия.
	Вайс гледаше пред себе си, без да реагира.
	— Ще се срещна с двете във „Вайро Вектър“.
	— Много добре — отбеляза Алардайс. — Можем да блокираме целия комплекс. Ще ги заловим, а също и евентуалните помощници. Както и да протече разговорът ви с тях, ще ги арестуваме.
	Шарън Биб потропа с пръсти по масата.
	— Всичко изглежда прекалено лесно. Но да се подготвим за най-лошия вариант. Трябва отсега да изработим ваксина както за епидемията от миролюбие, така и за Трета фаза, ако и тя влезе в действие.
	Алардайс кимна.
	— Проблемът е, че това са изключително сложни вирусни вектори, склонни да се реконструират. Повечето от сътрудниците ми нямат необходимия опит. Не и дотолкова, че да намерят бързо решение. Принс е разработвала с години проекта си; ние разполагаме в най-добрия случая с няколко месеца…
	Биб въздъхна.
	— Същото е и при нас в Атланта. Ние сме заети най-вече с борбата срещу естествено появили се вируси.
	Всички се умълчаха и насочиха погледи към Кати.
	— Кати, откога работиш в тази сфера? — попита Вайс.
	Тя нервно прокара пръсти през косата си и сякаш раменете й увиснаха под тежестта на невидим товар.
	— Близо десет години.
	— Заедно с Алис Принс? — попита Шарън Биб.
	Кати кимна.
	— И „Престъпност Нула“ всъщност е създадена въз основа на вашите изследвания? — допълни Алардайс.
	— Да, страхувам се, че е точно така — отвърна тя смутено. Памела Вайс погледна Кати в очите.
	— Искам да застанеш начело на специален екип, който да разработи ваксина. Ще го направиш ли? _Можеш_ ли да го направиш?
	Кати се поколеба за миг, но накрая кимна.
	Тогава президентката се обърна към Биб и Алардайс:
	— Вие двамата ще осигурите на доктор Кер всички необходими материали, както и способни сътрудници.
	И двамата приеха без възражения.
	— Къде да разположим главната лаборатория? — попита Биб. — В Атланта или тук?
	— Аз самата предпочитам да работя в позната обстановка — обади се Кати. — Освен това на място, където има голямо количество от подходящи проби. Какво ще кажете за „Вайро Вектър“? Утробата е най-модернизираната вирусологична лаборатория, за която се сещам.
	Алардайс вдигна рамене, сякаш не му се спореше.
	— Така или иначе след разговора между госпожа президентката, Алис и Нейлър, ние ще завладеем комплекса, затова предложението е изпълнимо. А лабораторията си има мандало, нали?
	— Има си и подводница — увери го Кати.
	— По дяволите, какво значи мандало? — полюбопитства Тод Съливан.
	— Болница с четвърто ниво биозащита — отговори Алардайс.
	— А подводница?
	— Съответната морга — обясни Кати.
	Настъпи кратко мълчание.
	— Добре тогава — рече Вайс. — Всичко е решено. Да действаме. — Тя се обърна към Джак Блум: — С какви средства разполагаме, ако планът се провали?
	Блум отмести русия кичур от челото си и извади някакъв лист от папката пред себе си. Хартията беше съвсем тънка, почти прозрачна — само да се докосне до пламък и щеше да изчезне за частица от секундата.
	— Естествено фактите не бива да се изнасят извън тази стая. Трябва да се подготвим за най-лошия вариант, но в същото време сме длъжни да представим пред обществеността събитията във възможно най-добра светлина. На всяка цена трябва да предотвратим възникване на паника. Всички учения, провеждани от наши и чужди служби, са доказали, че в случай на патогени, разпространявани по въздуха, ако паниката обхване населението, всякакви усилия отиват на вятъра.
	Това важи и на международно равнище. Няма да съобщаваме на никой друг правителствен лидер какво точно е Трета фаза, преди да сме сигурни, че тя вече е пусната в ход. Златното правило е да се дава информация на другите само когато те могат да извлекат полза от това.
	В момента интересът на медиите е насочен към епидемията от миролюбие. Помагаме да се изнамери ваксина, докато в същото време вземаме мерки, в случай че болестта се разпространи извън пределите на Ирак. Това няма да се огласява публично, но ако случайно пресата научи за тях, ще обясним всичко като извънредни мерки за сигурност.
	Да започнем с най-лошия сценарий. В страната разполагаме с петдесет и пет масови гроба — поне по един във всеки щат. Те съществуват от десетилетия и най-големите могат да поберат до петдесет хиляди трупа. Повечето от гробовете представляват изоставени мини, кариери или пък естествени пещери. Така или иначе, ако проблемът възникне, наличностите няма да покрият нуждите. Затова вече търсим други терени. — Блум вдигна очи от листа и мрачно се усмихна. — Ако не друго, то поне Нейлър и доктор Принс, нашите ангели-унищожители, ни оставят достатъчно време живите да погребат мъртвите.
	Актуализирали сме списъка на най-важните държавни служители — включително онези, чието присъствие е необходимо за поддържането на основните инфраструктури. За всички тях е предвидено място в изолирани от околната среда сгради. Ангелите-унищожители и за това са се погрижили. Дали са си сметка, че за всяка жизненоважна функция в страната са обучени и жени, те са сигурни, че дори да се случи и най-лошото, ще има кой да поеме управлението на страната.
	Блум млъкна и огледа пребледнелите лица на хората около масата.
	— Е, не е чак толкова страшно. Не и засега — добави сухо той. — Страната има необходимите средства, за да ограничим разпространението на епидемията и да не позволим големи поражения. — Блум се обърна към Макклауд: — Бил, ще ни запознаеш ли с това, с което разполага Бюрото?
	Макклауд се облегна на масата.
	— Разполагаме със стандартните средства. Във всеки голям град имаме части за борба с тероризма, екипирани за всякакъв вид дейности, включително костюми за биологична защита и спрейове за обезвреждане на химически вещества. Точно тези поделения ще бъдат използвани в комплекса на „Вайро Вектър“ след срещата на президента с Мадлин и Алис. Ще привлечем и екип от компютърни специалисти да проникнем в защитната система на „ТИТАНИЯ“.
	Декър знаеше, че екипите за борба с тероризма са много способни. Обаче се надяваше да не се стига до тях и до всички оръжия, които носеха със себе си.
	Съвещанието беше към своя край, Вайс само преповтори какво трябва да свърши всеки един от тях. Декър вече мислеше за утрешния ден. Още щом пристигнаха в базата, се обади на Барзини. Беше му забранено да споменава „Престъпност Нула“, но все пак го успокои, че двамата с Кати са добре. Барзини бил уредил погребението на Мати за следващия ден и Люк обеща да присъства.
	Макклауд ставаше от мястото си, когато Декър се обърна към него:
	— Бил, няма да ме забравиш, нали? Утре се налага да присъствам на едно погребение, но искам и аз да участвам.
	Макклауд го потупа по рамото и някак пресилено се изсмя:
	— Да участваш? Таласъм, та ти и да искаш, не можеш да се измъкнеш.


>>	35.

@@	Умната стая, „Вайро Вектър Солушънс“, Калифорния.
@@	Неделя, 9 ноември 2008 г.
@@	10 ч. и 30 мин.

	Алис Принс се опитваше да не се тревожи. Това, че Памела я молеше за съвет по въпроса за иракската епидемия, не я изненадваше. Тя беше от най-старите й приятели, а „Вайро Вектър“ можеше да предложи и практическа помощ. Учудваше се, че Памела я търси едва сега. Откритата в Утробата квантова кутийка имаше с какво да я разтревожи. И все пак дори Кати Кер да е разбрала за „Престъпност Нула“, това не означаваше, че Памела Вайс също знае.
	Алис седеше в единия край на голямата маса вдясно от Мадлин. И двете гледаха към вратата и щяха да видят всеки, който влезе в Умната стая. Зад тях се намираше екранът-стена и цялото помещение се озаряваше от своеобразно сияние.
	Каквото и да чувстваше Алис в този момент, мерките за охрана, които Мадлин беше взела, я убеждаваха, че всичко е възможно. Ами ако президентката наистина знаеше за замисления от тях проект „Престъпност Нула“? Само при мисълта Алис изтръпваше от ужас.
	Ако ли пък Вайс наистина идваше да получи съвет по въпроса с иракската епидемия, случаят беше много подходящ да й подхвърлят какво _би могло_ да се случи, ако подобен проект влезе в действие. Щяха да я подготвят за всичко, което я чакаше след „Престъпност Нула“.
	Алис си играеше с медальона си и се надяваше помощник-директорът Джаксън да не ги е излъгал. Той беше доста уверен, че ще успее да се добере до Люк Декър и Кати Кер. Двамата трябваше да бъдат отстранени.
	По вътрешния телефон им съобщиха, че президентката е пристигнала и че след няколко секунди ще бъде в стаята. Щом двама души, членове на президентската канцелария, въведоха Памела, Алис се изправи, но остана до стола си. Служителите настаниха президентката и се оттеглиха. За голямо облекчение на Алис Вайс не понечи да ги прегръща и целува както обикновено. Изглеждаше доста изморена и пренапрегната.
	Оказа се, че Памела не води със себе си никакви съветници или помощници.
	Алис усети как пулсът й се ускорява.
	— От колко време се познаваме? — попита с тъжна усмивка Памела. — Май има трийсет години.
	Алис погледна към Мадлин и отвърна:
	— Да, някъде толкова.
	Памела кимна.
	— И ние сме приятелки, нали?
	— Най-добри приятелки — потвърди Мадлин.
	— И аз никога не съм ви лъгала. Никога не съм ви заблуждавала.
	Сърцето на Алис биеше толкова силно в гърдите й, че се чудеше как така двете жени не го чуват.
	— И аз никога не съм те лъгала — отговори й Мадлин.
	— Малко ли са лъжите около проект „Съвест“?
	— Те не бяха опасни. Ако сме те излъгали, било е за твое добро — невъзмутимо отвърна Нейлър. Алис не можеше да си обясни защо е толкова спокойна.
	Памела не отговори веднага, но потърси погледа на Алис. Възхитителните й сини очи сякаш се забиха като с нож в душата й.
	— Знаете ли, че симптомите около епидемията в Ирак са еднакви с тези, които са били наблюдавани при Акселман и някои други осъдени на смърт в затвора „Сан Куентин“?
	Изследователката не знаеше какво да отговори.
	— Нуждая се от вашата помощ, за да разрешим един проблем. Ще ви задам един-единствен въпрос и ако нашето приятелство означава поне малко за вас, то ще искам да ми кажете истината. Настоявам и като човек, и като президент на САЩ. — Този път Памела се обърна към Мадлин. — Знаете ли кое е причинило епидемията в Ирак?
	Хладни и горещи тръпки обземаха Алис. Сега им се удаваше случай да си признаят всичко и да споделят плановете си с Памела.
	— Не — отвърна Мадлин и свъси вежди, сякаш й задаваха глупави въпроси. — Разбира се, че не. Откъде да знаем?
	Памела се извърна към Алис и в очите й сякаш заблестяха сълзи.
	— А какво ще каже другата най-стара приятелка?
	Тя изгаряше от желание да отговори с „да“, но Нейлър я стрелна със смразяващия си поглед.
	— Не — отговори Алис и в същия миг осъзна всички последици от тази лъжа.
	Памела бавно кимна, без да сваля поглед от нея.
	— И вие никога не бихте сторили нещо, с което да ме нараните?
	— Разбира се, че не — увери я веднага Мадлин.
	— Мен или моето семейство?
	— Не — потвърди тя.
	Но Алис този път не можеше да излъже толкова бързо.
	— Не — промълви без желание.
	— Тогава, Алис, помогни ми да си обясня нещо. — Памела се беше просълзила. Алис мразеше да влиза в спор, особено с близки хора, затова се беше напрегнала като пред най-жестоко изпитание. — Кажи ми защо тогава искаш да убиеш мъжа ми и синовете ми? Защо искаш да убиеш своя кръщелник?
	Другата жена ахна от изненада. Гърлото й се стегна и тя едва си поемаше въздух.
	— Памела, за какво говориш? — престори се на изненадана Мадлин.
	Но Алис не можеше да бъде спокойна като нея.
	— Аз не искам да убивам никого от семейството ти — енергично поклати глава тя.
	— Тогава, Алис, в името на моите деца, в името на Либи, ще ми помогнеш да спрем „Престъпност Нула“.
	Настъпилото мълчание сякаш продължи с часове. Алис се обърна за помощ към Мадлин, но тя изглеждаше не по-малко сащисана от нея.
	— Ти трябва да разбереш, Памела — надигна се от стола си Мадлин, — че всичко това сме направили заради теб. — Изглеждаше по-скоро разгневена, отколкото разтревожена. — Ние можем всичко да ти обясним.
	В този миг и Вайс се изправи, отиде до вратата и я отвори.
	— Искам и един друг човек да ви изслуша. Друга ваша приятелка, която има много по-големи научни познания от моите.
	В стаята влезе Кати Кер. Втората жена, която Алис беше предала.
	— Кажете ни всичко — подкани ги Вайс и кимна на Кати да застане до нея. — Слушаме ви.


>>	36.

@@	Гробището „Хълмове на вечността“,
@@	Колма, Калифорния.
@@	Същия ден, 11 ч.

	Колма беше единственият мегаполис в света, в който мъртвите многократно надвишаваха живите. Намираше се от западната страна на летището на Сан Франциско и побираше в себе си всички някогашни гробища около залива. Още през 1902 година градската управа на Сан Франциско беше забранила да се извършват погребения на територията на селището и те се пренасяха в Колма.
	Люк Декър помагаше да пренесат ковчега на Мати през тучните ливади на „Хълмовете на вечността“ — един от трите юдейски парцела в гробището. Побиваха го тръпки при вида на надгробните камъни. Спомняше си как още като ученик един негов учител му беше обяснявал как ако се съберат всички хора, родили се и умрели през вековете, те пак щели да бъдат по-малко на брой от живите в момента. Чудеше се дали ако Трета фаза видеше бял свят, сметките на стария учител нямаше да излязат криви.
	Приближаваха гроба и започнаха да свалят ковчега на земята. Декър не можеше да повярва колко тежи дядо му: Мати винаги е бил дребен човечец.
	— Всичко наред ли е? — прошепна му Джоуи Барзини, докато спускаха ковчега с въжетата в гроба.
	Люк кимна и се усмихна на едрия мъж до себе си. Беше трогнат при мисълта, че в негово отсъствие тъкмо Джоуи, католик по изповедание, се беше свързал с всички приятели на Мати и беше уредил погребалната церемония да протече според юдейската традиция. Декър не беше религиозен, нищо че майка му го беше посветила в католическото християнство заради баща му. Но пак намираше утеха във факта, че дядо му е изпратен както подобава.
	Както беше традицията, погребението трябваше да бъде извършено възможно най-скоро — за да се позволи по-бързо да оздравее душата. След прочитане на молитвата „Кевод Хамет“ така наречените хевра кадиша грижливо бяха измили тялото на умрелия и го бяха облекли в специални, ушити на ръка ленени дрехи. Накрая покойникът беше положен в дървения ковчег.
	Въпреки мъката и гнева си Декър беше доволен от погребението и от тържествената церемония, която го беше предшествала. Времето беше слънчево, на изумрудените морави на гробището имаше над двеста души, включително и двамата агенти от ФБР, които Макклауд беше назначил да охраняват Декър. По време на церемонията неколцина колеги на Мати, музиканти от симфоничния оркестър на Сан Франциско, бяха изпълнили неговите любими пасажи от Паганини и Дебюси. Ако не друго, то погребението му се превърна в химн на волята за живот, която никога не беше напускала покойника.
	Докато слушаше кадиша, Декър изведнъж усети колко е самотен. С изненада установи, че му се иска в този момент Кати да е до него. Изглеждаше му дори странно, че след всичко, което бяха преживели заедно през последните няколко дни, тя не беше тук.
	Мислеше си за това, в което дядо му винаги беше вярвал, повтаряше си думите на Мати, че човек е много повече от сбора на гените си. Припомняше си онази мрачна вечер, когато дядо му го беше утешавал след откритието кой е биологичният му баща. Беше го галил по лицето, беше му внушавал, че е добър човек, че е много повече внук на Мати и син на майка си, отколкото — на Карл Акселман, нищо че във вените му течеше кръвта на престъпника.
	На фона на лудостта, която „Престъпност Нула“ представляваше, Декър си даваше сметка колко правдиви са думите на дядо му. Човек можеше да бъде съден единствено по делата му. Нищо друго нямаше значение. Човек носеше върху себе си последиците от определени въздействия, наследени от миналото или преживени в настоящето, но делата му в крайна сметка се определяха от неговия избор. За пръв път от доста време насам Декър изпитваше душевен покой.
	Но докато засипваха гроба с пръст, в очите му се появиха сълзи. Декър не беше отмъстителен по природа — беше видял твърде много страдание край себе си, затова знаеше от опит, че отмъщението носи съвсем кратко удовлетворение и много повече тъга и болка. Но ако някой ден се срещнеше с помощник-директор Уилям Джаксън или неговите кучета, може би щеше да размисли.
	Преглътна сълзите си, но не видя крайслера, който паркира в малката дъбрава на петдесетина метра от последните опечалени. В колата седяха трима души. Лицето на едрия мъж, който се бе настанил на седалката до шофьора, беше скрито от големия бинокъл, който държеше пред себе си. Човекът огледа внимателно тълпата и накрая се усмихна доволно, щом забеляза русите коси на Декър до някакъв висок мъж в предната редица.
	Ако Люк Декър се беше обърнал точно в този момент, щеше да разпознае колата и да разбере, че срещата с Джаксън приближава.
	Помощник-директорът Уилям Джаксън сам го беше намерил.


@@	Умната стая, „Вайро Вектър Солушънс“,
@@	Калифорния.
@@	Същия ден, 11 ч. и 12 мин.

	Кати Кер застана до президента Вайс насред умната стая и си даде сметка до каква степен двете жени насреща им са убедени в правотата си. Разбра, че Алис Принс много държи да привлече и президентката към делото.
	Мадлин Нейлър и Алис Принс познаваха Кати от почти десет години, а само преди седмица се бяха опитали да я убият. И все пак докато в очите на Нейлър се четеше само гняв и омраза, Алис не смееше да я погледне. Зад тях на стената екран Кати забеляза няколко миниатюрни камери, насочени към нея и президента. „ТИТАНИЯ“ внимателно ги наблюдаваше.
	— Трябва да разбереш, Памела — приведе се напред Принс, сякаш я наставляваше. Кати за пръв път я виждаше толкова възбудена. Очите й светеха от въодушевление и страх едновременно. — „Престъпност Нула“ е лек за всяко насилие. Само след три години ние ще сме изкоренили престъпността, ще сме забравили войните. Надявам се, Пам, в правителството си давате сметка, че при наличието на оръжия за масово унищожение хомо сапиенс е единственият биологичен вид, способен да се самоунищожи. Иракската криза, която за малко щеше да ни доведе до ядрена война, доказва, че човечеството има само един смъртен враг, от който трябва да се страхува — от себе си.
	В миналото ние сме се нуждаели от мъжете. Освен че осигуряваха физическото ни възпроизводство, те ни защитаваха и ни осигуряваха храна и подслон. Тяхната физическа сила и склонността им към насилие ни позволиха да прогресираме и в крайна сметка — да овладеем планетата. Но ние твърде бързо се развихме интелектуално, а биологичната ни еволюция изостана. Сега, когато сме господари на света, ролята на мъжете се промени, но не и тяхната природа. Технологичният напредък в много сфери на живота е достатъчен, за да не ни е нужна повече тяхната закрила, още по-малко — тяхната роля на ловци. Физическата сила, тяхното най-голямо достойнство, е безсмислена. А и ние дори нямаме нужда от тях, за да се възпроизвеждаме.
	Алис говореше бързо и неспокойно. Лицето й светеше, сякаш я беше обхванала треска. Изглежда, очакваше от Вайс не само да проумее мотивите им, но и да ги одобри. Дори ако президентката се опиташе да я прекъсне, не би могла. През цялото това време Памела Вайс стоеше така, сякаш се съпротивляваше на мощно въздушно течение, което се опитва да я изтласка назад.
	— Именно склонността към насилие у мъжете, която навремето беше тяхното най-силно положително качество — продължаваше да обяснява Алис, — не им позволява да оценят нашето водещо положение на земята и способността ни да владеем земните ресурси. Сега те са насочили своя хищнически нрав едни срещу други. Памела, те вече не представляват необходимост за нашето оцеляване, а напротив — потенциална заплаха. Над деветдесет на сто от тежките престъпления са извършени от мъже. В останалите десет процента пак най-често са замесени мъже. Практически всяка война е била започната и водена от мъже — без всякакъв смисъл от гледна точка на нашето благополучие. Ние сме биологичен вид, който сам се унищожава, защото мъжете не успяха да се развият, както трябва.
	Еволюцията се нуждае от помощ и ние можем да осигурим тази помощ чрез „Престъпност Нула“. Не виждаш ли? След три години ще съществуват само жените и децата. Всички момчета ще минат през необходимите корекции и за в бъдеще ще дадат живот на нова раса от мъже, чиято генетика в по-голяма степен ще отговаря на днешните нужди. Само след едно поколение светът ще бъде като прероден, бъдещето му ще бъде подсигурено за вечни времена. Няма да има повече престъпления, войни и масови унищожения. Не го ли разбираш?
	Преди президентът или Кати да са успели да отговорят, думата взе Мадлин. Гласът й издаваше спокойствие и прагматично мислене, каквото трудно щеше да се открие у Алис. Но очевидно и тя беше дълбоко убедена в делото си. Тъмните й очи светеха като лъскави диаманти, бледото й лице се беше изчервило от вълнение.
	— Помисли, Памела: една решителна чистка и целият свят ще се промени към по-добро. И това е самата истина, вече сме го проверили на практика. След случая с Ирак ние сме сигурни, че мъжете повече няма да могат да извършват насилие. Втора фаза на „Престъпност Нула“ предотврати един конфликт, който можеше да прерасне в Трета световна война. Освен това знаем, че децата, които още не са навлезли в пубертета, няма да пострадат. На момчетата ще се позволи да израснат и да станат по-добри мъже от родителите си. Няма да има повече изнасилвания, повече неоправдани убийства.
	— Няма да има повече убити момичета като Либи — настоя Алис.
	— Няма да ни трябва ФБР, няма да са ни нужни войници и оръжия. Божичко, та ти дори не можеш да си представиш с какви чудеса сме се сблъсквали в Бюрото или в съдилищата, какви потресаващи престъпления извършват мъжете без всякаква причина или оправдание. Тяхното насилие дори не им носи полза. Памела, „Престъпност Нула“ е единственият начин на това да се сложи край. Ние защитаваме човешкия род от самоунищожение. Ако някога в човешката история е трябвало да се прибегне до една малка злина, за да се предотврати голямата, то сега е моментът. Не го ли проумяваш? Тук не става дума за убийство на хора, за тяхното _спасение_, а за спасението на всички нас.
	— Но защо просто не продължихте с проект „Съвест“? — попита Кати, която упорито се опитваше да открие някакъв смисъл зад тази лудост. — Донякъде бих ви разбрала, ако бяхте решили да заразите всички мъже с вектора „Съвест“. Но да избиете близо два милиарда и половина души, за да изкорените насилието…
	— Ти просто не разбираш — отчаяно възрази Алис. — Проект „Съвест“ никога не би могъл да е достатъчен. Той ще се прилага със закъснение и неговите резултати ще са недостатъчни. Всички мъже, които в момента живеят на земята, са генетично и исторически опетнени. Мъжете са се превърнали в рак за обществото. Навремето те бяха най-здравите клетки в „човешкото тяло“, но сега заплашват самото съществуване на човешкия род. За да се излекува ракът, нужно е да се премахнат _злокачествените_ клетки, и то _всички_ злокачествени клетки, защото всяка една е способна да възпламени отново болестта. Трябва да започнем начисто, с ново поколение мъже, което ще облагороди човешкото тяло, а няма да го разяжда отвътре. Трябва да го направим именно защото не искаме да изтрием мъжете от лицето на земята. За да ги защитим, трябва да ускорим тяхната еволюция.
	— И за да стане всичко по-ясно — намеси се Нейлър. — Какво са няколко изгубени десетилетия и определен брой смъртни случаи? Ние сме се развивали в продължение на хилядолетия, а сега действаме с единствената цел да продължим да се развиваме и в бъдеще. След трийсет-четирийсет години мъжете също ще се убедят в мъдростта на нашето дело. Те ще живеят в едно по-справедливо, матриархално общество, а миналото им ще бъде само лош спомен.
	Нейлър притисна ръце, сякаш се молеше.
	— Памела, ти можеш, ти ще застанеш _начело_ на прехода. Ти си единствената жена, която стои начело на голяма държава. Ти си в идеалното положение да преведеш страната и целия свят през периода на преход.
	Вайс беше посивяла от ужас. Сякаш имаше пред себе си не стари приятелки, а непознати, с които за пръв път разговаряше.
	— Ами какво ще стане с добрите мъже? Не _всички_ мъже са лоши. Какво ще стане със съпруга ми? Какво ще стане със синовете ми, Алис? Сам е твой кръщелник, за Бога, а той току-що е навлязъл в пубертета. Как ще оправдаеш убийството на _всички_? Смъртта на моите деца няма да върне живота на твоето.
	На Кати й се стори, че Алис инстинктивно се отдръпва назад. На лицето й се изписа дълбока печал.
	— Всичко си има цена — отговори вместо нея Нейлър. — Знаеш го. Нищо на този свят не е безплатно.
	— Алис, навярно съществува ваксина срещу Втора и Трета фаза — обади се Кати. — Ти създаваш противоваксина срещу всеки създаден от ръката ти вектор. Винаги си ми повтаряла, че това е правилната практика, в случай че векторите мутират и трябва да бъдат неутрализирани.
	— Алис — умолително изрече президентката, — все още не е късно. Можем да спрем ширещата се смърт в Ирак. Все още има време да се сложи край на тази лудост.
	Алис Принс погледна към Нейлър, сякаш се чудеше какво да отговори.
	— Няма лек за „Престъпност Нула“ — заяви твърдо Мадлин. — „Престъпност Нула“ _е_ лекът. Памела, на теб не ти остава друго, освен да се примириш.
	На Кати й дойде твърде много. Някак инстинктивно тя се приближи към двете жени. В същия миг Вайс се обърна към вратата и я отвори. Вътре нахлуха Бил Макклауд и четирима агенти с черно облекло и бронирани жилетки.
	— Не вярвах, че съм имала такова погрешно мнение за вас — въздъхна Памела. — Как сте могли да си помислите, че аз ще взема участие в подобно злодейство? — Тя се обърна към Бил: — Арестувайте ги и ги дръжте под въоръжена охрана.
	— Ти няма да спреш „Престъпност Нула“, Памела — закани се Нейлър. — Не можеш да избягаш от съдбата си.
	Алис погледна в краката си — израз на дълбока нерешителност.
	— О, напротив, може, и още как — възрази Кати и застана близо до Мадлин.
	В същия момент тя разтвори дясната си ръка и там се показа черен предмет, напомнящ миниатюрно дистанционно управление.
	— Мисля, че е време Трета фаза да започва.
	В този момент Кати се хвърли върху Нейлър.
	Не успя да хване ръката й и изгуби равновесие. Изправи се, направи крачка напред и посегна да я удари. Обаче ръката й срещна празното пространство.
	В първия миг Кати изпадна в дълбоко недоумение, но погледна в краката си и видя черния капак на пода. Зелената лампичка на апарата беше включена.
	Всичко си дойде на мястото. Тя самата беше използвала технологиите на „KREE8“, за да изучава уголемени триизмерни образи на ДНК-молекули. Сети се за пазача на входа на комплекса и си обясни защо през цялото време камерите са следели нея и Памела Вайс: Принс и Нейлър са ги наблюдавали единствено през „ТИТАНИЯ“.
	Макклауд беше объркан, а Вайс беше като замаяна.
	— Те не са тук — рече Кати. — Нито Мадлин Нейлър, нито Алис Принс присъстват физически в стаята.
	— Какво искаш да кажеш? — Той пребледня. Хората му бяха видели Алис и Мадлин да влизат в комплекса и бяха блокирали цялата сграда. — Трябва да са тук някъде.
	— Това отдолу е проектор на холограми. „ТИТАНИЯ“ е възпроизвела триизмерния им образ, пратен чрез сигнал от другаде.
	— Тогава къде са? — попита Вайс, докато гледаше ухилените лица на някогашните си приятелки. — Али, Мадлин, прекратете тази лудост. За Бога, къде се намирате?
	— Там, откъдето да завършим делото — отговори Нейлър и погледна дистанционното в ръката си. — В момента поне шест летища по целия свят са снабдени с нужните устройства, за да се разпространи векторът на Трета фаза чрез определени въздушни филтри за бактериологична защита. Мога да активирам всеки един от тях, както си седя.
	На лицето й се изписа смразяваща кръвта усмивка и двете с Алис изчезнаха.
	Кати скри глава в ръцете си.
	— Боже Господи, трябва да ги намерим на всяка цена. Те са в състояние… — Така и не довърши изречението си.
	Но по изражението на Вайс и Макклауд си личеше, че добре са я разбрали.


>>	37.

@@	Салон за пътници бизнескласа,
@@	летище Сан Франциско
@@	Калифорния.
@@	Същия ден, 11 ч. и 47 мин.

	Мадлин Нейлър се раздвояваше между гнева и чувството на облекчение. От една страна, беше ядосана, задето Памела Вайс е научила за „Престъпност Нула“, преди да са успели да отстранят Кер и Декър, от друга — се радваше, че е взела необходимите предохранителни мерки. Може би Джаксън щеше да ликвидира Декър. Докато прибираше камерите, които създаваха триизмерните им образи, тя погледна през прозореца какво става във фоайето.
	— Горе главата, Али, краят на света е още далеч — усмихна се тя и започна да върти дистанционното управление в ръката си. Въздушните филтри вече бяха активирани. — Напротив, предстои новото начало.
	Но Алис отвърна:
	— Не ми се искаше да лъжем. Може би, ако Памела не беше изгубила доверието си в нас, бихме я убедили в това, което се опитваме да постигнем.
	Нейлър поклати глава.
	— Няма начин. При всички обстоятелства Памела трябваше да бъде държана настрана. Тя е демократка, за Бога, либерал по убеждения. Никога не би се съгласила с подобен акт. Но дали го иска или не, вече няма избор. Ако не друго, поне не й позволихме да ни спре.
	Нейлър беше дала идеята да отидат в комплекса на „Вайро Вектър“ още около шест и половина сутринта, след което Алис да подреди Умната стая и накрая да се възползват от златния си достъп, за да се измъкнат през един от двата подземни тунела. Навън ги чакаше кола, взета под наем. Бяха потеглили веднага за летището, където си наеха отделен салон на нивото на мецанина над главното фоайе. За подобни цели Нейлър разполагаше с шест кредитни карти, всичките на различни имена. Салонът включваше зала за конференции и санитарен възел.
	В стаята имаше вграден цифров телефон, чрез който Алис включи лаптопа си и трите триизмерни камери към „ТИТАНИЯ“ и създаде впечатлението, че двете седят в Умната стая и разговарят очи в очи с Памела.
	— Хайде, Алис, трябва да се приготвим. Няма за какво повече да се тревожим.
	Нейлър бръкна в една от масленозелените чанти с вещите, необходими за бягството им, и извади пликовете с черна и светлокестенява боя за коса, заедно с цветните контактни лещи. Може би след няколко години, когато светът щеше да се отърси от шока, хората щяха да проумеят тяхното дело и двете щяха да бъдат обявени за героини. Дотогава трябваше да изчезнат.
	Нейлър се насочи към банята и се обърна към Алис — тя продължаваше да седи на стола с празен поглед.
	— Имаме да вършим работа, а не бива да изпускаме самолета.
	— Дали постъпихме правилно? — попита Алис.
	Нейлър отиде до компютъра и се включи в програмата с разписанията на полетите. Най-напред провери какво става на „Хийтроу“. Самолетът, изпълняващ полет 344 на „Бритиш Еъруейз“, застанал на врата номер 28, вече посрещаше пътници. Същото беше и в Сидни, Рио де Жанейро, Сингапур, Найроби и Лос Анджелис. На лицето на Нейлър се изписа удовлетворение.
	— Разбира се, че постъпихме правилно. Така или иначе, вече е твърде късно да се тревожим. Нещата са извън нашия контрол. Еволюцията започна.


@@	Хълмовете на вечността, Калифорния.
@@	Същия ден, 12 ч. и 1 мин.

	Люк Декър изпитваше неприятното чувство, че някой го наблюдава, и се обърна да се огледа. Вървеше към черния мерцедес, който Джоуи Барзини му беше дал за случая, и може би нямаше да забележи познатия крайслер встрани от алеята.
	Погребението беше свършило. Повечето от присъстващите се бяха запътили за дома на Барзини, където да прекарат вечерта, но Декър бе пожелал да остане сам, за да отдаде последна почит на Мати. Беше пратил и двамата агенти напред с обещание да ги настигне до двайсет минути.
	Влезе в мерцедеса и намести огледалото, за да види по-добре сивия крайслер, спрян на стотина метра зад него. В колата, паркирана между дърветата, чакаха трима души. На предната седалка стоеше чернокож мъж: помощник-директор Уилям Джаксън.
	Декър запали двигателя и бавно потегли. Не сваляше очи от крайслера в огледалото. Не изпитваше страх, по-скоро проявяваше предпазливост. Колата зад гърба му не представляваше опасност, а неочаквана възможност.
	Припомни си всички завои по криволичещата алея. Искаше да си представи къде Джаксън ще нанесе своя удар. След това си избра мястото, където щеше да направи своя.
	Провери пистолета в джоба на сакото си и намести предпазния колан. Крайслерът се приближаваше, но Декър нямаше намерение да ускорява. Движеше се с достолепните трийсет километра в час по пустия път и се оглеждаше: оттатък портата на гробището шосето беше все така пусто. Той и тримата мъже в крайслера бяха единствените живи хора в града на мъртвите.
	Крайслерът вече беше зад него. Лицето на Джаксън се виждаше съвсем ясно в огледалото. Беше усмихнат.
	Декър мина през широката порта и сви вдясно по главния път: широко шосе, оградено с дървета, минаващо покрай всички гробища в Колма. Без да увеличава скоростта, чакаше крайслерът да се приближи още повече. Мишето лице на шофьора показваше колебание. Дали да го задмине, или да спре и да изчака? Очевидно Джаксън не знаеше какви указания да му даде.
	Декър реши проблема вместо него. Внезапно натисна спирачките, превключи на задна и натисна с все сила газта.
	Ударът беше страхотен, но той се беше приготвил. Крайслерът закова на едно място, шофьорът се просна върху таблото и докато Джаксън успее да го издърпа, Декър превключи отново на преден ход и повторно натисна газта. Мерцедесът буквално полетя напред. Беше изминал четвърт километър, преди крайслерът да го подгони. Вместо да се възползва от спечелената дистанция, Декър отново закова на едно място, изскочи от автомобила и застана на средата на пътя. Извади пистолета си, хвана го с две ръце и го насочи към приближаващия крайслер. Онези увеличиха скоростта, но той нямаше да ги пропусне. Беше улучвал къде-къде по-неудобни мишени.
	Първият куршум проби предната лява гума и колата се извъртя на една страна. Втори изстрел се оказа ненужен. При резкия завой крайслерът с все сила се удари в близкото дърво. Декър се затича към колата и в движение забеляза безжизнен мъж на задната седалка — не знаеше дали е шофьорът или третият агент. Джаксън седеше зад волана и се опитваше да се измъкне. От челото му течеше кръв, лявата му ръка изглеждаше счупена.
	Декър отвори вратата отвън, издърпа го и го събори на тревата. Долепи дулото на пистолета до тила му и се надвеси над него.
	— Защо трябваше да му трошите пръстите, а?
	— Не съм виновен — изхленчи Джаксън. Само като чу гласа му, Декър още повече се разбесня. — Нейлър ме накара. Трябваше да те намеря. Ако той ни беше казал къде сте, всичко щеше да се размине.
	Декър опипа спусъка.
	— Е, намери ме.
	— Но аз нямах за задача да те убия. Искаха, щом ви намеря двамата с Кати, да ви отведа на летището. Обадиха ми се да…
	Изведнъж Декър забрави гнева си и го прекъсна с въпрос:
	— Кога ти се обадиха?
	— Не знам. Преди няколко часа.
	— И е трябвало да ме отведеш на летището…
	— Да, там щях да се срещна с тях.
	Декър внезапно се успокои, сякаш беше изтрезнял след жестоко пиянство.
	Бръкна в левия си джоб, извади мобилния си телефон и набра номера на Бил Макклауд. Преди да успее да изрече и дума, потресеният Макклауд му съобщи за изчезването на Нейлър и Принс.
	— Кой ги знае къде са — тюхкаше се тексасецът. От притеснение говореше много бързо. — Според нашите техници холограмният образ може да се прати по цифров телефон отвсякъде. Хората ни вече са установили частичен контрол над „ТИТАНИЯ“, но, изглежда, че най-сериозните функции се активират само от потребители с широк достъп. Момчетата работят, но докато не се справим с компютъра, нищо не можем да научим.
	— Аз мисля, че знам къде са — прекъсна го Декър.
	— Така ли? — смая се Макклауд.
	— Тук при мен е Уилям Джаксън. Според него те са на летището.
	— По дяволите. Ще го затворим незабавно. Ще го блокираме. Ще застанем отвън, за да не плашим пътниците.
	Тексасецът се обърна към човека до себе си и му даде нареждания.
	— До няколко минути цялото летище ще бъде блокирано. Но трябва да пипнем Нейлър и Принс, преди да са задействали каквото и да е. Разбира се, ако вече не са го сторили.
	— Имам идея — предложи Декър, — но ми трябват подкрепления.
	— Какво смяташ да направиш?
	— Единственото, което ми е по силите: да послужа като примамка. Принс и Нейлър са казали на Джаксън да ме отведе при тях. И нашият приятел ще стори точно това.


@@	Салон за пътници бизнескласа,
@@	летище Сан Франциско,
@@	Калифорния.
@@	Същия ден, 12 ч. и 37 мин.

	Мадлин Нейлър беше хваната натясно. Предохранителните й мерки не предполагаха такива внезапни усложнения.
	Беше застанала в банята пред огледалото и се възхищаваше на късата си червеникава коса с тъмни коренчета. Дългите й бели кичури бяха изчезнали. Беше се боядисала, при това два пъти, за да изглежда като брюнетка. Радваше се колко лесно е променила вида си. Сините контактни лещи също помагаха за целта, както и дългата рокля на цветенца. Нейлър рядко слагаше рокля и никога не бе помисляла за плат на цветенца.
	— Твой ред е, Алис — подкани тя приятелката си, като излезе.
	Но Алис още не се беше преоблякла. Дори не беше помръднала.
	— Ама хайде, де, още не си започнала.
	— Знам.
	— Тогава побързай! Трябва да вървим.
	Другата жена свъси вежди и по навик хвана амулетчето на врата си. Сякаш изобщо не чуваше.
	— Алис?
	В същия миг се чу позвъняване. Нейлър се наведе над зелените чанти и извади мобилния си телефон.
	— Да — изрече тя в слушалката.
	— Хванах Декър — съобщи й Джаксън. Връзката беше лоша, но дори и с толкова много шум носовият му тембър не можеше да се сгреши. — Казахте, че го искате. Държа го при себе си на летището. Новостроящият се търговски център на източния мецанин, до рекламата на „Калвин Клайн“. Наоколо няма хора.
	Нейлър се намръщи. Не й трябваше точно това.
	— Кой е? — попита Алис.
	— Джаксън, хванал е Декър. — После нареди на своя подчинен: — Убий го.
	— Чакай! — изкрещя внезапно Алис и грабна телефона от ръката й. — Не, оставете го. Искам да говоря с него. Къде е той?
	Нейлър се изсмя.
	— Не можеш да говориш с него. Да не си си изгубила ума? Нямаме време.
	Посегна да си прибере телефона, но Алис не й го върна. Обърна гръб и се надвеси над чантите.
	Нейлър се вбеси. Не беше очаквала подобно упорство у Алис.
	— Алис, няма да се срещаш с Декър. Преобличаш се и тръгваме. ВЕДНАГА!
	— Не, няма да стане — възрази тихо тя и бръкна в чантата си.
	Нейлър направи крачка към нея, но преди да я стигне, Алис се извъртя и с треперещи ръце насочи към нея миниатюрен пистолет.
	— Мадлин, не искам да те убивам, но ще го направя, ако трябва. Пусни ме да вървя.
	Нейлър не знаеше какво да отговори. Алис се беше изчервила от вълнение, очите й плуваха в сълзи. Нейлър си даде сметка, че ако наистина я предизвика, милата й приятелка би я застреляла.
	— Не разбирам. Какво искаш да направиш?
	— Влез в банята.
	Мадлин се подчини.
	— Свършихме всичко по план. Какво, по дяволите, ти става?
	Алис затвори вратата след нея и я заключи отвън. Извади ключа и го прибра в джоба си.
	— Ще дойда да те взема след това — обеща тя.
	Нейлър се чудеше дали не сънува.
	— Кажи ми какво си решила да правиш, за Бога!
	Настъпи кратко мълчание, прекъснато от вопъл. Най-накрая с разтреперан глас Алис й обясни.
	Нейлър веднага се втурна към вратата и започна да я блъска с рамо.


>>	38.

@@	Летище Сан Франциско,
@@	Калифорния.
@@	Същия ден, 12 ч. и 56 мин.

	Алис Принс не виждаше друго решение. Мадлин щеше да я разбере, щом се успокои. Трябваше да я разбере.
	Пресече просторното фоайе, изпълнено с бързащи пътници. Откри рекламата на „Калвин Клайн“ до голите циментови колони, които щяха да носят покрива на новия търговски център.
	Алис прескочи синята пластмасова лента и надписа „Строеж. Моля не влизайте.“ Отвори някаква врата и се качи по служебно стълбище, прескачайки кутиите с боя и изоставените бояджийски стълби.
	Съжаляваше, че насочи пистолет срещу Мадлин, но нямаше избор. Нейлър беше свикнала да й нарежда. Винаги беше упражнявала силно влияние над нея, знаеше как да извърти всичко в своя полза. Още от детските им години. Още от деня, когато й обясни, че са били прави да накажат баща й. При спомена за онзи ден на заледеното езеро се разтрепери. Но миналото само я убеди, че това, което смята да извърши, е правилно.


	До къщата им в Бадингтън имаше езеро. През зимата то замръзваше и Алис обожаваше да кара кънки по леда — освен когато баща й идваше с нея. Алис не знаеше дали обича баща си, защото той често се напиваше и биеше нея и майка й. Но вече бе свикнала, затова не й бе особено приятно, че приятелката й е разбрала.
	Беше месец януари, седмица преди рождения й ден. Алис и Мадлин отидоха да карат кънки на леда. Денят беше събота, късният следобед. Навън беше много студено. Небето беше бледосиньо, а малкото езерце, заобиколено с високи елови дървета, блестеше на слънцето. В далечния край стоеше опънато въже, на което пишеше: „Стой далеч — ледът е тънък.“
	Денят беше студен и на леда се пързаляха само неколцина души.
	До мига, в който бащата на Алис се присъедини към тях. Веднага си личеше, че е пиян, защото й нареди да се пързаля с него. Алис искаше да си тръгне, но Мадлин я спря. Мадлин носеше яркочервено яке с качулка, белите й кичури се подаваха изпод качулката като ледени шушулки. Черните й очи следяха бащата на Алис и тя надменно се приближи до него, хванала Алис за ръка. Подобно на малки патенца, те се наредиха подире му и започнаха да го следват.
	Бащата на Алис бе едър мъж с червендалесто лице. Сълзливите му очи гледаха изпод руския калпак, който му придаваше вид на разгневена мечка-гризли.
	— Следвайте ме — нареди им той. — Двете заедно!
	След това започна да изписва скучни кръгове по езерото. Бащата на Алис беше добър кънкьор и колкото повече обикаляше езерото, толкова повече увеличаваше скоростта. Тази игра беше позната до болка на Алис. В един момент баща й щеше да набере толкова висока скорост, че щеше я настигне и при всяко подминаване щеше да я блъска. Той много обичаше да я блъска и да се смее, докато я караше насила да се пързаля по-бързо.
	Но днес нещата не стояха така, защото с нея беше Мадлин. За разлика от Алис тя беше истинска спортистка. Пързаляше със скоростта на вятъра и нито за миг не изпускаше Алис далеч от себе си.
	Колкото по-бързо се движеше бащата на Алис, толкова по-усърдно го гонеше Мадлин; Алис бе сигурна, че за приятелката й това дори не представляваше усилие. Тя не се надбягваше с баща й, само го следваше — нито по-бързо, нито по-бавно, колкото да поддържа дистанцията между двамата. Но бащата на Алис беше упорит. Цял час той обикаляше езерото с надеждата да намали дистанцията.
	Ставаше късно и останалите кънкьори на езерото вече си бяха тръгнали. Алис обаче се опияняваше от своето превъзходство и се радваше от състезанието. Да се пързаля заедно с Мадлин създаваше у нея усещането, че са й поникнали криле. Беше в пълна безопасност, никой нищо не можеше да й стори.
	Още десет минути и баща й се измори. Даваше си сметка, че не може да ги настигне. На езерото нямаше други хора, затова той изведнъж спря и посочи опасния край с въжето.
	— Карайте покрай въжето — подкани ги той и в очите му проблесна онзи суров, заплашителен поглед, който Алис ненавиждаше. — Или ви е страх?
	Но дъщеря му не се страхуваше, щом Мадлин беше с нея. Пък и приятелката й предложи нещо по-смело.
	— Аз ще се пързалям и _оттатък_ въжето, ако вие ме последвате — заяви тя на бащата на Алис. — Или _вас_ ви е страх?
	Изражението му се промени. Той свъси вежди. Приближи се към двете и Алис изведнъж се изплаши. Но Мадлин се обърна на другата страна, хвана я за ръката и я поведе към въжето.
	— Елате тук — викаше ги бащата на Алис.
	Но Мадлин продължи да я дърпа в обратната посока. Кънките им стържеха по леда. За пръв път в живота си Алис се чувстваше господар на положението. Не я интересуваше какво ще стане, щом се прибереше вкъщи вечерта. В този миг бе изпълнена единствено с желанието да докаже своето надмощие.
	— Няма — заяви тя на баща си. — Ела ме хвани.
	Мадлин изобщо не обърна внимание на надписа, ами клекна и се плъзна под въжето. Алис мина след нея, заби кънките в леда и се обърна към баща си.
	Той й се закани с поглед от другата страна на въжето.
	— Алис, върни се. Чуваш ли! Веднага!
	— Да не си мръднала — прошепна й Мадлин в ухото. — Тук си в безопасност.
	Очите й блестяха от вълнение, на устните й бе разцъфнала усмивка. Алис погледна в краката си: ледът бе толкова тънък, че тъмните води на езерото прозираха под кънките й.
	Изведнъж Мадлин извика към баща й:
	— Ако искате да биете Алис, трябва да дойдете тук.
	Той почервеня от яд.
	— Внимавай, Мадлин — посъветва я Алис. Знаеше колко зъл може да бъде баща й. — Може и теб да удари.
	Тя поклати глава.
	— Няма да ме удари. Само гледай.
	Алис се възхищаваше на смелостта й, но погледът й я плашеше.
	— Чакаме — продължи приятелката й да дразни баща й. — Или наистина ви е страх?
	Той изчака за секунда. Не можеше да повярва на ушите си. Но в следващия миг се хвърли като звяр към тях и прескочи въжето. Внимателно стъпи с едната си кънка на тънкия лед, след което прехвърли и другия крак. Когато се увери, че ледът удържа на тежестта му, на лицето му се изписа зловеща усмивка.
	— А сега да видим кой го е страх? — просъска той и посегна към Алис.
	Тя се сепна от ужас, но след това се чу някакъв пукот и Мадлин я дръпна настрани, към въжето.
	Всичко стана за секунди.
	В първия момент баща й стоеше насред езерото и й се заканваше с поглед, в следващия беше потънал до рамене във водата и с две ръце се бе вкопчил в леда, за да се измъкне навън. Алис изчака баща й да спре да се върти, за да може да се приближи.
	— Подай ми въжето — нареди й той. Лицето му изразяваше гняв, но за пръв път Алис прочете в очите му страх.
	Тя застана пред него и го погледна внимателно, но преди да се доближи, Мадлин я хвана.
	— Само гледай!
	— По-бързо — настоя баща й. — Не мога да се държа дълго! — Гласът му я умоляваше, защото дъщеря му дори не бе посегнала да му помогне. Надигна глава към нея, но не посмя да мръдне, да не би да се изхлузи по хлъзгавата повърхност. В очите му се четеше ужас. — Моля те, Алис, помогни на татко. Помогни ми. Хвърли ми въжето.
	Но тя също не помръдваше. Мадлин я бе пуснала, но някак си й налагаше своята воля. Алис изпитваше удоволствие от това да гледа как й се моли баща й. Искаше й се той да си спомни колко пъти тя го е умолявала, но той пак я е удрял.
	И все пак, като виждаше как пръстите му се плъзгат по леда, как тялото му потъва все по-дълбоко под повърхността, тя беше готова да отиде при него, да му помогне.
	Но Мадлин й говореше в ухото:
	— Остави го. Нека напусне живота ти. Нямаш нужда от него. Ти не го обичаш. Той ти носи само мъка. — Баща й вече беше потънал до шия и отчаяно викаше за помощ, но Алис не можеше да помръдне. Мадлин дори не я докосваше, но на нея й се струваше, че я е вързала за себе си.
	— Помощ — крещеше баща й.
	Но Алис беше като парализирана.
	Той се бореше с водата, опитваше се да извика повторно, но езерото го поглъщаше и удавяше крясъците му. Алис стоеше на едно място и гледаше в краката си как безжизненото тяло на баща й плува под тънкия лед. Мадлин я дръпна за ръката и я изтегли вън от езерото.
	— Не ти е нужен баща — увери я приятелката й. — Ето, аз нямам баща. Имаме нужда просто една от друга. Твоята тайна е и моя тайна. Не си сторила нищо лошо.


	Но това не беше истина. Алис винаги бе съзнавала, че е сторила нещо много лошо. Беше извършила такова злодеяние, че за наказание бяха отнели дъщеря й. Цял живот беше следвала Мадлин, вързана като с вериги за нея заради собствената си вина. Беше вярвала, че приятелката й винаги е права; веднъж да се усъмни в правотата й и трябваше да признае истината за самата себе си — смъртта на баща й беше нещо ужасно. Днес вече се примиряваше с тази истина, както и с много други.
	Алис стигна служебната врата на нивото на мецанина и се спря. Джаксън беше казал, че ще остави Декър до рекламата на „Калвин Клайн“. Тя бавно открехна вратата и излезе от стълбището, без да обръща внимание на широката табела: „Строеж. Моля не влизайте.“
	Обърна се наляво, мина между две рекламни пана и погледна през парапета към оживения приземен етаж. Точно в този момент група бизнесмени в тъмни костюми влизаха през главния вход. Навярно бързаха за някакъв конгрес и изпускаха самолета си, защото доста грубо разблъскаха тълпата, дори жените и децата. За малко да преобърнат количката на едно бебе.
	Алис се взираше в тях, но вместо хора пред очите й сякаш се движеха живите клетки от някоя лабораторна проба. Някои от клетките бяха здрави, но други бяха заразени — това бяха мъжките клетки. Представи си как тези тъмни, нагли мъжки клетки биват унищожени и останалите клетки започват да се ширят и да се развиват на спокойствие. След това си представи как жизнените процеси се успокояват, как всички живи клетки си помагат и сътрудничат, вместо да се блъскат една друга. Това кратко видение се хареса на Алис, донякъде я успокои, но беше достатъчно да вдигне поглед, за да усети студ в сърцето си.
	До един циментов пилон в съседство с рекламата на „Калвин Клайн“ седеше Декър. Джаксън беше удържал на обещанието си. Декър беше облечен в тъмен костюм, имаше лепенка през устата, а ръцете му бяха вързани зад гърба. Но когато Алис погледна в зелените му очи, той изглеждаше по-скоро учуден, отколкото уплашен. Погледът му постоянно блуждаеше, сякаш търсеше няма ли да дойде някой друг.
	Тя се наведе над него и дръпна лепенката от лицето му. Бяха му я сложили скоро, иначе устата му нямаше да е толкова суха.


	— Къде е Нейлър? — бяха първите думи на Декър. Нямаше време за губене. Целият този план служеше, за да я заловят и нея. Ако хванеха Принс, но Нейлър избягаше, Трета фаза…
	Алис се усмихна.
	— Тя не е важна. На сигурно място е.
	Декър успя да запази самообладание. След като беше накарал Джаксън да се обади на Нейлър, го беше оставил на хората на Макклауд и веднага беше хукнал към летището. Макклауд вече беше блокирал летището и макар нинджите да не се бяха появили, Декър беше сигурен, че са наблизо, че чакат момента да се покажат.
	— Какво сте направили в Трета фаза? — попита той.
	Тя приближи лице до неговото и му обясни с подробности всичко. Декър неволно се наведе напред, за да чуе по-добре. В следващия миг жената посегна към герданчето със стъклената сълза и сякаш понечи да го захапе.
	В този миг зад гърба й изникнаха двама агенти на ФБР със спрейове за бактериологична защита в ръце.
	Изведнъж Декър сякаш започна да вижда на забавен каданс.
	Алис беше усетила посоката на погледа му и надзърна през рамо. Изправи се, издърпа амулета си от верижката и със зъби го строши надве. От едната половина се показваше малка игла.
	Нинджите се бяха затичали към нея.
	— Не — изкрещя им Декър, щом прочете паниката в очите й.
	Тя отстъпи към високия парапет и седна на него. Стискаше с две ръце амулета. В следващия миг загуби равновесие.
	Декър посегна към нея и сграбчи амулета, преди съдържанието му да се е разпръснало над тълпата. Стори му се, че вижда с очите си как малките капчици плуват из въздуха и слънчевите лъчи се отразяват в тях, преди да са се спуснали над приземния етаж.
	— Не — извика той отново и се хвърли към Алис Принс. Тя протегна широко ръце и го прегърна, преди да литне назад през парапета.
	— Таласъм — извика Макклауд зад гърба му, но Декър вече се беше озовал в празното. Алис в движение заби иглата в ръката му. Хората под тях крещяха ужасени.
	Алис се усмихваше. Притисна Декър към себе си и промълви в ухото му:
	— За Либи.
	След което настъпи мрак.


	Алис Принс беше подскочила от ужас, щом я наобиколиха мъжете с биозащитни костюми. Но в мига, в който си даде сметка, че е в капан и няма изход, страхът я беше напуснал.
	Алис не се страхуваше от смъртта, така само по-скоро щеше да се събере отново с Либи. Беше сторила каквото можеше. Струваше й се знак на справедливост, че тъкмо Декър, синът на убиеца на дъщеря й, ще загине заедно с нея.
	В краткия летеж от балкона тялото й застана точно под това на Декър и се удари в количка с багаж. Дори в мига, в който вратът й се прекърши и животът внезапно я напусна, Алис се усмихваше.


	Мадлин Нейлър не успя да дотича навреме. Не можеше да повярва на очите си. Стоеше на едно място и безпомощно наблюдаваше събитията. Все едно два тежки чувала се удариха в дъсчен под с оглушителен, зловещ трясък на счупено.
	Веднага след като бе разбила вратата на тоалетната, Мадлин беше дотичала на мястото, за да спре Алис, за да я спаси от самата нея. Но не успя. Приятелката й беше мъртва. Алис я беше напуснала.
	Нейлър се движеше като замаяна из тълпата. Проби си път и се увери, че телата на двамата лежат безжизнени върху куфарите. Декър се беше проснал върху Алис, сякаш се бяха любили. Нейлър неволно изтръпна при вида на изкривения врат на Алис и бързо се отдръпна.
	Някак механично отбеляза присъствието на облечените в защитни костюми нинджи от ФБР. Агентите вече наобикаляха телата на загиналите със своите спрейове, докато техни колеги заграждаха изходите. Мистериозните им силуети само подсилваха усещането, че е изпаднала в нереален свят. Но дори и в плен на своя унес, Мадлин предусети опасността. Беше се дегизирала, но не чак до такава степен, че да не я разпознаят при проверка. Трябваше да се измъкне незабавно, затова си припомняше всички етапи от операциите по блокиране на летища — така както сама беше провеждала навремето учение на „Джей Еф Кей“ в Ню Йорк.
	Преметна зелената си чанта през рамо и бръкна в нея. Чувстваше се по-сигурна с ръка на пистолета си. Премина през тълпата от пътници и се насочи към служебната врата в съседство с книжарницата на „Барнс и Ноубъл“. Повечето от агентите на ФБР стояха в противоположния край на халето и пазеха изходите. Като че ли никой не я забеляза, докато се шмугваше през вратата. Беше се озовала сама сред лабиринта от служебни коридори.
	Алис й беше споменавала за служителите по поддръжката, които сменяха бактериологичните филтри „Еършийлд“. Персоналът разполагал със собствени шкафчета и душове под нивото за слизане и качване от самолетите. Нейлър слезе по стълбата и се озова в началото на широк коридор. Покрай стените му се точеха дълги тръби, по тавана светеха множество неонови крушки. Канеше се да свърне вдясно, когато забеляза стрелката, сочеща наляво към служебната стаичка за персонала. На табелката имаше няколко фирми, едната беше на „Еършийлд“.
	Вратата беше заключена, но Нейлър лесно я разби. В тясното, мрачно помещение си нахлузи комбинезона на служител от „Еършийлд“, нахлупи бейзболна шапка и разучи плана на летището, опънат на стената зад мръсен плексиглас. Дръпна плексигласа и измъкна хартиената карта изпод него. Имаше някакъв коридор, който щеше да я отведе покрай помещенията за багажа и под още няколко подвижни ръкава за самолетите към външната стена на сградата. Щеше да излезе от служебен изход 3-Ц. Оттам най-бързо щеше да избяга далеч от охранявания район.
	Нейлър пое по безкрайните коридори с неонови лампи по тавана, без да обръща внимание на служителите, които срещаше по пътя. Изчисляваше колко време ще е нужно на хората от ФБР да блокират всички изходи. Навярно обаждането на Джаксън е било част от капана, затова Макклауд разполагаше с предостатъчно време да покрие с хората си главните входове и изходи. При провежданите навремето учения за целта бяха необходими не повече от петнайсет минути. Но да се ограничат вируси, предавани по въздуха, щеше да е по-сложно. Всеки от агентите, участващи в операцията, трябваше да е снабден със защитен костюм, освен това се налагаше силите да бъдат съсредоточени там, където имаше най-много пътници. Страничните пространства нямаше да бъдат строго охранявани. Не и през първия час от операцията.
	С помощта на картата Нейлър наближи големия възел, от който тръгваха всички по-големи коридори под пистата. Ако тя стоеше начело на операцията, най-напред би сложила човек на това място, за да прекъсне всякакво движение. Макклауд би следвал същата процедура, затова агентите му най-вероятно вече чакаха там. Мадлин можеше да заобиколи или напротив, да използва разположението на нинджите в своя полза.
	Забави крачка и избърса потта от челото си. Широките тръби покрай дясната стена на коридора бяха горещи. Макклауд навярно беше изключил климатичната инсталация, за да не се разнася заразеният въздух навън. Нейлър се спря на десетина метра от края на коридора и остави зелената чанта на земята. Заслуша се и скоро чу гласовете на двама души. Мъж и жена. Изчака още минутка, колкото да се увери, че са само двама, и се насочи към кръстовището. Дори не правеше усилие да заглушава стъпките си. Вървеше бавно и невъзмутимо: най-обикновен служител в работен костюм, който си върши рутинната работа.
	Черният силует в защитния костюм я забеляза доста късно, но Нейлър дори не се опита да избяга.
	— Стой. ФБР — извика мъжът, след като я забеляза. Гласът му излизаше през високоговорител и имаше странно звучене, все едно се обаждаше по телефона. — Съжалявам, госпожо, но не можете да минете оттук. Трябва да се върнете в централната сграда.
	— Какво става? — попита Нейлър с преправен глас, да не би агентът да я разпознае. — Трябва да проверя сума неща. — Тя дори бръкна в чантата си. — Вижте, имам си пропуск и всичко…
	Мъжът насочи пистолета си към нея, а жената застана до него.
	— Не става дума за пропуски — обясни тя. — Не можете да продължите по-нататък. Просто се върнете. Да не си създаваме неприятности.
	— Какво се е случило? — попита уж изплашена Нейлър. — Защо сте облечени така?
	Мъжът свали оръжието си и й се усмихна през стъклото на костюма си. Искаше да й вдъхне спокойствие.
	— Не се тревожете. Върнете се в централната сграда. Там всичко ще ви бъде обяснено.
	Нейлър вдигна рамене.
	— Добре.
	— И умната — подвикна й мъжът и й обърна гръб.
	Нейлър извади веднага пистолета си и само след секунда двамата агенти, _нейните собствени_ агенти лежаха простреляни в гърба.
	След две минути Нейлър вече беше навлякла черния костюм на жената и с помощта на вградената радиостанция спокойно можеше да следи движенията на другите агенти. След шестнайсет минути вече беше излязла извън санитарния кордон и с помощта на открадната кола бързаше обратно за града.
	Трета фаза на „Престъпност Нула“ вече беше пусната в действие. Но по слушалките Нейлър беше дочула нещо, отнасящо се до Алис Принс и Люк Декър. То й подсказваше, че е рано за почивка. Опитваше се да не мисли за Алис. Щеше да дойде време да я оплаче. Най-напред трябваше да защити нейното наследство.


>	Част 3
>	Престъпност Нула

>>	39.

@@	Полет BA186
@@	от Лондон за Калкута, Индия.
@@	Понеделник,
@@	10 ноември 2008 г., 8 ч.

	Полет 186 на „Бритиш Еъруейз“ от Лондон за Калкута беше първият, чиито пътници бяха заразени от подменения бактериологичен филтър в металния ръкав за качване и слизане. У всички хора на борда на самолета инфекцията щеше да се прояви най-напред със суха кашлица като лека настинка.
	Всеки вирус си има своя избрана клетка-приемник, независимо дали е лист тютюн, както при мозаечната болест, или е подгрупата CD-4 на T-лимфоцитите у човека, както е при СПИН. Изкуствено създаденият вирус „Престъпност Нула-Трета фаза“ следваше общото правило. Той се предаваше по въздуха и дихателните пътища у човека и първите клетки, които засягаше, бяха тези на белите дробове. Щом бъде поет от дробовете, вирусът се насочва към желаните клетки-приемници в мозъчния хипоталамус, дихателния тракт, а при мъжете и в тестисите. Веднъж стигнал целта, той започва да подменя ДНК-информацията на тези клетки със своята. В зависимост от генетичните кодове, които завари на място, вирусът разгръща генетичното си съдържание по три различни начина.
	При сто и осемнайсетте жени на борда на самолета вирусът нямаше да създаде никакви видими симптоми, като се изключи леката кашлица, която щеше да отшуми до няколко дни — колкото да спомогне за по-бързото разпространяване на заразата.
	При трийсет и шестте момчета в допубертетна възраст кашлицата щеше да е единственият неприятен симптом. Само след няколко дни вирусният вектор щеше да разтовари в набелязаните клетки от мозъчния хипоталамус цяла поредица от нови генни секвенции. Тези секвенции щяха да преподредят седемнайсетте взаимнообвързани гена, които определяха склонността към насилие и способността за въздържане от насилие сред момчетата. Генетичната им информация щеше да се промени, нивата на успокояващия невротрансмитер серотонин щеше да се увеличи или ако им беше достатъчно, щеше да запази своя статус.
	У двеста и десетте мъже кашлицата щеше да премине в далеч по-тревожни симптоми, чието развитие зависеше от възрастта на засегнатия. Първоначалните промени в генетичната информация щяха да бъдат същите като у момчетата, всеки мъж щеше да стабилизира у себе си физиологично състояние, при което ще е по-малко склонен към насилие, по същия начин както заразеният с HIV вирус може да се стабилизира преди окончателното проявяване на симптомите на СПИН.
	С размита граница в зависимост от възрастово определените хромозомни теломери щеше да бъде изходът им. По-младите щяха да загинат за 7–8 дни, най-старите щяха да преживеят до 3 години.
	В крайната фаза на болестта доминантният генетичен код на вируса щеше да доведе до силно ускорено отделяне на серотонин, както и на другите невротрансмитери, докато в същото време жизнените системи на болния щяха да бъдат залети с андрогени.
	При навлизане в крайния стадий на болестта болният щеше да стане жертва на клинична форма на психична депресия и страх, а освен това щяха да се наблюдават косопад, акне и атрофиране на тестисите. Психологическите симптоми щяха да се усложнят от хронична паника, халюцинации, параноични фантазии, неадекватност и самовглъбяване. В по-добрия случай до няколко дни би настъпила смърт от мозъчен кръвоизлив. Определен брой от заразените сами биха посегнали на живота си.
	Всички мъже на борда на полет BA186 щяха да умрат в идните три години, но не и преди всеки съпруг, баща, брат, син, любовник или дядо да е предал „Престъпност Нула“ на всеки друг доближил се до него.
	До няколко дни след полета от Лондон за Калкута вирусът „Престъпност Нула“ щеше да се е разнесъл по всички континенти. Заразените хора щяха да бъдат стотици милиони. До една седмица само най-затънтените краища на света щяха да останат незасегнати. И скоро след това най-младите пътници на самолета щяха да започнат да измират.


@@	„Вайро Вектър Солушънс“, Калифорния.
@@	Същия ден, 3 ч.

	Другите учени вече го наричаха „вирус-примка“, но за Кати Кер това си беше чисто и просто клуп за бесене, който екзекуторът невъзмутимо омотаваше около врата на човечеството. Ако не се намереше начин да го спрат, щеше да линчува и издуши цялата Земя. Снимката от електронния микроскоп беше закачена на вратата на залата за конференции в лабораторията от първо ниво — най-външния кръг от комплекса на „Вайро Вектър“. Снимката представляваше проба от кръвта на Люк Декър, увеличена сто хиляди пъти. Най-характерното в образа беше нещо като въжена примка с наострена дяволска опашчица в единия край. Това беше вирусът „Престъпност Нула“, а кръвта на Декър вече кипеше от подобни.
	Кати беше объркана най-вече от очевидните генетични различия между вируса, с който Алис беше инфектирала Люк, и Трета фаза на „Престъпност Нула“. Но когато предложи на останалите да се занимаят по-подробно с проблема, те й възразиха, че въпреки тежкото състояние на Люк имат да се занимават с по-спешни въпроси. Принс навярно бе създала различни варианти на „Престъпност Нула“, а онзи, който бе носила в амулетчето си, е бил по-стара версия, по-близка по характеристиките си до Първа, отколкото до Трета фаза. Кати беше обзета от известни съмнения по въпроса, но се съгласи, че е необходимо най-напред да се съсредоточат върху Трета фаза.
	— Една седмица е невъзможен срок. Няма как! — обясняваше Джим Балк, нисичкият оперативен директор на „Вайро Вектър“. Той ръководеше мащабните производствени процеси във фирмата. Потърка зачервените си очи и отпи от кафето. — Ще трябва да си поставим някаква по-лесна за реализиране цел. Налага се да приемем, че определен брой хора ще умрат. И то много. Не можем да попречим.
	— Но нали затова сме дошли! — възрази Шарън Биб. — За да видим как можем да ограничим броя на умрелите. — Личеше си, че се страхува. Пред нея стоеше отворен лаптоп, както и купища хартия — резултати от проучванията през последните няколко часа. Вляво от нея седяха двамата близнаци Шлосберг, Мел и Ал, които тя беше довела със себе си от Центъра за контрол на болестите в Атланта. Те трескаво отбелязваха нещо по графиките пред себе си и споделяха откритията си помежду си, но не и с останалите. Минаваше три часът сутринта и вече целите стени на стаята бяха окачени с хартии. Каквато и идея да хрумнеше на някого от екипа, веднага биваше окачена на стената.
	— Но една седмица просто не е достатъчно — повтаряше Джим Балк. — При повече късмет една година може и да стигне. Но дори вече да разполагахме с ваксина, трябва да заработи цялата фармацевтична индустрия в страната, за да я произведем и разпространим из Съединените щати. А за света да не говорим. Няма да имаме дори време да я тестуваме.
	— За Бога, Джим — ядоса се генерал-майор Том Алардайс и скочи от стола си, за да се разходи нервно из помещението. В отсрещния край на масата седяха двама от неговите специалисти. Гледаха нещо на лаптопа пред себе си и прехвърляха всякакви възможни генетични комбинации, които да съответстват на вируса, та да послужат за ваксина.
	— Разбира се, че една седмица е кратък срок. Но нямаме избор. Ако се примиряваш с близката си смърт, добре. Но не се оплаквай. Когато намерим лекарство, и другите страни ще ни помогнат да го произведем. Откакто се установи, че „Престъпност Нула“ е в действие, президентът е влязъл в контакт с всички държавни глави. Всички са се съгласили да не се съобщава нищо на хората по света, но всяка страна вече подготвя своя спасителна програма. Руснаците дори ни предложиха да използваме производствените им мощности и опита им с бактериологичните оръжия. Джим, твоята задача е да посочиш как бихме могли от една епруветка да започнем масово производство.
	Кати Кер потърка слепоочията си и отново погледна графиката до вратата. Бяха отбелязали със синьо две координатни оси. От нулата стръмно се изкачваше графика в червено. Хоризонталната ос представляваше времето. Датата 9 ноември се приемаше за нула. Вертикалната ос представляваше мъжкото население на планетата, разпределено по възрастови групи. Три черни линии свързваха червената с хоризонталната ос: първата обозначаваше една седмица след 9 ноември, втората — една година, а третата — три години. До първата линия беше изписан кратък текст: „Мъжете започват да измират. 30 милиона на седмица“. До втората: „1,2 млрд. умрели“. До третата се отбелязваше, че всички мъже са умрели.
	Кати въздъхна и се опита да се утеши с присъствието на толкова много съмишленици край себе си. И Шарън Биб, и Алардайс бяха довели най-добрите си сътрудници. Колкото до песимистично настроения Джим Балк, отговарящ за масовото производство на серуми във „Вайро Вектър“, тя донякъде се радваше на киселата му физиономия: така поддържаше ентусиазма у другите.
	Хората от екипа бяха облечени в зелени хирургически дрехи. Никой не беше мигнал от мига, в който агентите на Макклауд потвърдиха, че един от въздушните филтри на летището в Лос Анджелис е бил заразен с „Престъпност Нула“ и че поне два самолета със заразени пътници са отлетели. Проверяваха се и други големи международни летища. „Престъпност Нула“ вече беше открито на „Хийтроу“ в Лондон. Но това беше само за статистиката. Едно-единствено масово заразяване беше достатъчно. „Престъпност Нула“ вече се разпространяваше по света. Светът не знаеше какво го чака.
	— Да насочим вниманието си върху основните задачи — предложи Кати. Обърна се към двамата изследователи, които продължаваха да работят на лаптопа. Единият беше едър, мълчалив мъж с рижава брада. Казваше се Флойд Харт. С него беше и Роуз Патърсън, слаба, цветнокожа жена с големи очи и голям интелект. — За да създадем основата на ваксината, е нужно да разработим олигонуклеотиди, които да блокират генетичната информация на „Престъпност Нула“. Да, това ще отнеме известно време. Но аз все пак предполагам, че Алис вече е разработила подобна ваксина. Това беше нейно работно правило. Щом момчетата установят пълен контрол над „ТИТАНИЯ“, можем да потърсим кода из нейните директории. Нищо чудно да попаднем на връзка с неизвестен файл.
	Кати погледна Джим Балк.
	— А по въпроса как да разпространим ваксината по света, не е нужно това да става чрез индивидуални инжекции за всеки заразен по земята. Клин клин избива. Трябва да разработим вирусен вектор, който да разпространи нашата ваксина.
	— Да, това може да даде резултат — обади се ненадейно Ал Шлосберг и двамата с близнака му Мел се спогледаха. Те бяха следвали в „Джон Хопкинс“ и двамата бяха метър и осемдесет високи, имаха тъмни, къдрави коси, издадени адамови ябълки и носеха кръгли очила с метални рамки. Не стигаше това, ами носеха и еднакви вратовръзки. Рядко се отделяха един от друг и бяха доказали, че две глави мислят по-добре от една.
	Мел сякаш се замисли над думите на брат си.
	— Да, би могло, но ще трябва…
	Ал кимна.
	— Разбира се, но ако…
	— Да, това ще помогне — съгласи се Мел. Двамата си мърмореха под носа и навярно очакваха всички останали да разбират какво точно обсъждат.
	— Кое би могло да помогне? — прекъсна ги Биб.
	— Ами — отговори й Ал, все едно коментираха времето навън, — знаем, че „Престъпност Нула — Трета фаза“ използва подсилена версия на вируса на инфлуенцата — ортомиксовирида, род А, подтип H2N28, който носи на своите шипове антигените H2 и N28.
	— Добър избор за вирусен вектор — продължи обяснението другият близнак, — защото въпросният ген се свързва най-често със сериозни епидемии и смъртоносни болести. Ядрата му са по-малко от четири микрона в диаметър и могат да се носят из въздуха до няколко часа, след като са били изпуснати.
	Ал отново взе думата:
	— Вирусът има подобрена устойчивост към изсъхване, затова ще запази своята жизненост в аерозолна капка по-дълго и от иначе стабилния вирус на морбили. — Направи пауза и продължи: — Затова трябва най-напред да намерим или разработим вектор с още по-добри инфекциозни качества, за да можем да разпространим ваксината възможно най-бързо сред населението. По същия начин, по който „Престъпност Нула“ разпространява смъртоносна болест, ние ще разпространим лек за тази болест.
	— И аз пак не виждам как ще успеем да произведем достатъчно количество от вектора — опъна се Джим Балк. Очевидно не беше сигурен, дали двете големи, но далеч не с неограничен капацитет, производствени линии в северния край на комплекса ще отговорят на нуждите.
	— Джим, точно там е въпросът — тросна се Кати. — Това, което трябва да свършим, е да създадем инфекциозен вектор, който сам се разпространява — заразен лек, ако така ти харесва. „Престъпност Нула“ се разпространява чрез самите хора. За да имаме някакъв шанс за успех, трябва да създадем лекарство, действащо по същия начин. Количествата, които трябва да произведем, не е нужно да са големи, стига да успеем да създадем вектор, едновременно бързодействащ и ефективен. Ако „Престъпност Нула“ се движи като форд, нашата ваксина ще бъде ферари.
	Кати млъкна и прегледа бележките на масата пред себе си. Беше склонна да се поддаде на паниката само като гледаше през колко етапа трябва да минат, за да създадат необходимия вирус, и то при условие, че открият активната съставка.
	— Щом разполагаме с ваксината и с вектора, ще трябва да ги съединим в едно, за да бъде ваксината устойчива и дълготрайна. А щом направим и това, а Джим се погрижи за производството, ще трябва и да се заемем с разположението.
	Тя се обърна към Том Алардайс:
	— Вашите хора ще работят и по по-ранните етапи на проекта, но все пак основната ви грижа ще е как да се осъществи технически разпространението на ваксината.
	— Разбрано — съгласи се той. — Вече сме подбрали известен брой заразени доброволци, за да пробваме подготвения за масово производство серум. Заедно с британците, израелците и руснаците ще създадем нужната среда, за да разпространим вируса, щом бъде готов и утвърден. Очевидно нашите действия ще зависят от това, какво вие ще успеете да създадете, но вече сме се заели с проучването и разработването на бомби, бойни глави, както и с разучаване възможностите на различните модели самолети и предвиждане изненадите на времето. Бъдете сигурни в едно: ако създадете ваксина, ние ще знаем как да я приложим.
	Кати кимна. Искаше й се да споделя неговата увереност. Но точно тук беше проблемът. Трябваше да разработят спасителното лекарство. Тя отвори лаптопа си и започна да отбелязва основните етапи на действие.
	— Добре, Роуз и Флойд ще работят с мен по изработването на ваксината, а Шарън, Ал и Мел ще се заемат с вектора. Джим отговаря за производството на серума, а Том ще мисли за методите на разпространение. — Тя ги огледа. Всички бяха съгласни. — Добре, предлагам да се събираме на всеки шест часа, за да знаем докъде сме стигнали и да обсъждаме проблемите. Друго?
	— Един въпрос — обади се Алардайс. — Как ще наречем това?
	Флойд Харт, мълчаливият учен, вдигна нерешително ръка, все едно беше в час в училище.
	— Така както аз виждам нещата, всички мъже по земята са осъдени на смърт. Някои ще бъдат екзекутирани по-рано, но така или иначе всички ще бъдат мъртви до три години. Това, което се опитваме, е да им издействаме помилване.
	Всички кимнаха.
	— Добре тогава — изписа нещо на компютъра си Кати. — Така ще го наречем: „Проект «Милост за мъжете»“.


>>	40.

@@	Хотел „Белведере“,
@@	Сан Франциско, Калифорния.
@@	Същия ден, 9 ч. и 17 мин.

	Били Карузо наблюдаваше жената, която влезе през централния вход в сумрачното фоайе на хотела и се запъти по изтъркания персийски килим към него. Вече можеше да я прецени. Той умееше да наблюдава и се гордееше с това. Четирийсет и две години Били беше посрещал в семейния хотел представители на всички възрасти и типове… Е, ако не всички, то поне онези, които не се появяваха в списанията. Нищо не можеше да го изненада и той се гордееше със способността си да отгатне само с един поглед миналото на всеки гост на хотела.
	Разделяше клиентелата си на две: онези, които плащат на час — повечето проститутки и сводници, и онези, които оставаха по-дълго, обикновено много по-дълго. Имаше един, казваше се Франк Смит, не че имаше значение, който стоеше вече близо месец в единайсета стая. Миналия вторник, рано сутринта, пред хотела бяха изпищели нечии спирачки, последвани от три изстрела. Били знаеше кога да си трае и дори не позвъни на полицията. На другата сутрин, щом се събуди, някакъв мъжага вече го чакаше на гишето с пачка долари в ръка. „Господин Смит си замина — обясни непознатият и му подаде парите. — Можете да оправите стаята.“
	Били не се изненада, защото от самото начало беше сигурен, че „господин Смит“ бяга от мафията. Всичко около него подсказваше, че е мафиот: странните предмети, които опъваха спортната му чанта, тъмните очила, дъхът на алкохол и треперещите ръце. Достатъчно беше да свали очилата, за да се увери Били, че „Смит“ живее на заем. В очите му се четеше страх, но и примирение — като у човек, който е с единия крак в гроба.
	Докато жената дойде пред олющеното гише, Били бръкна в пликчето с чипс и замислено задъвка. Той рядко пиеше, не се докосваше до наркотици и спеше с проститутки само когато жена му бе извън града. Но тя рядко излизаше извън града… Били изпитваше удоволствие от това да наблюдава живота, а не сам да го живее. Така беше по-безопасно.
	— С какво мога да ви услужа? — рече той и се усмихна. Майка му отдавна го беше научила: блага дума железни врати отваря.
	— Искам стая.
	Били я изгледа отблизо. Беше боядисала косата си в червеникавокафяво, но си личеше, че е чернокоса. Беше висока, слаба, затова трудно можеше да се отгатне възрастта й. Някъде между четирийсет и шейсет. В дясната си ръка държеше препълнена с багаж зелена чанта. Беше облечена в тънка жилетка и дълга рокля на цветенца. Както се очакваше, носеше тъмни очила. Беше установил, че около осемдесет на сто от клиентите му идват с тъмни очила — твърде странно, при условие че в хотела беше доста мрачно.
	— Дълго ли ще останете? — попита той, но предполагаше, че тя ще му отговори уклончиво.
	— Няколко дни. — Гласът й издаваше притеснение.
	— Името ви?
	— Симон Гибсън.
	„Да — каза си Били, — а аз съм Мартин Лутър Кинг.“
	— Как ще платите?
	Предполагаше, че ще е в брой. И за да потвърди очакванията му, жената бръкна в чантата и извади няколко банкноти. Ръцете й трепереха. Изглежда, бързаше възможно най-скоро да се добере до стаята. Били си каза, че ако надигне ръкава на жилетката, отдолу ще се покажат следите от инжекциите. Заклета наркоманка. Навярно стара курва, която бяга от сводника си.
	След като си обясни историята на новата клиентка, той изгуби всякакъв интерес към нея. Чудеше се само колко ли време ще отнеме на сводника да я намери. А може би беше твърде стара, за да се занимават с нея.
	— Единайсета стая — подаде й ключа. Предполагаше, че жената няма да забележи лекето на пода. Дори да се оплачеше, щеше да обясни, че е от кетчуп. Извади поредното картофче и си пожела следващият клиент да крие повече загадки. На някои твърде отдалеч им личеше какви са.


	Мадлин Нейлър се прибра в стаята и веднага заключи зад себе си. За всеки случай подложи един стол под бравата. Без да разопакова нещата си, тя отвори чантата, колкото да извади лаптопа и да го сложи на старото бюро до прозореца. Беше оставила откраднатата кола и защитния костюм в някакъв гараж.
	Бяха й нужни две минути да включи лаптопа в електрическата мрежа и телефонния контакт и да набере номера на „ТИТАНИЯ“. Не искаше да използва личния си код, който й предоставяше неограничен достъп — нищо чудно хората на Макклауд да следят за подобни действия. Вместо това въведе парола от десет знака, които й отваряха електронната вратичка, използвана най-често от Алис. През тази вратичка не само се влизаше в „ТИТАНИЯ“, но можеше да се стигне до всички директории. Беше твърде съмнително специалистите от ФБР да я открият, а дори да го стореха, не можеха да я проследят откъде се е включила.
	На тюркоазения екран се появи меню. В дъното подобно на воден знак стоеше запазената марка на „Вайро Вектър“.
	Мадлин натисна иконката на търсача в горния край на екрана. Трябваше да намери файла, преди Кати и другите да са проникнали в тайните директории. Още не можеше да проумее как така Алис не й бе казала нищо по въпроса.
	В полето на търсача се изписа: „противоотрова «Престъпност Нула».
	След няколко секунди се появи отговорът. Един файл на устройство «Хикс», до който нямаше свободен достъп. Файлът се казваше: «Престъпност Нула — Трета фаза» — модифициран вариант за противодействие“.
	Нейлър се усмихна. Сияещото й от задоволство лице се отразяваше в екрана на компютъра. Пръстите й сякаш танцуваха по клавиатурата, докато тя отговаряше на всички въпроси и даваше командите си. Най-важната задача беше свършена.
	Следващото, което направи, бе да извади на екрана плана на „Вайро Вектър“. Той показваше едновременно всички нива на сградите в комплекса, включително топлите връзки и коридорите.
	Влезе в списъка на персонала и на екрана се изписаха имената на всички служители в комплекса. Голяма част от хората, които работеха в компанията, носеха обозначението „посетител“: очевидно това бяха агенти, които осигуряваха охраната на обекта. По-нататък щеше да се увери, че много от имената съвпадат с тези на служители от ФБР. За нея беше важно да знае с кого точно си има работа. С помощта на мишката избра две имена от списъка: на Кати Кер и Люк Декър. Кер щеше да е червена лампичка, а Декър — зелена. Натисна иконката „местоположение“ и изчака.
	„ТИТАНИЯ“ провери какво е записано за последен път от сензорите край вратите. Червената лампичка проблесна в най-външния кръг на подземните лаборатории. Пред погледа на Нейлър светещата точка започна да се придвижва към центъра на окръжността. Кер точно в този момент отиваше в Утробата. Мадлин чувстваше известно превъзходство, докато следваше движенията на жертвата си.
	Зелената светлинка блещукаше от по-долните нива, под лабораторния комплекс. Не се забелязваше движение. Декър се намираше в болницата под четвърто ниво. Колкото повече наблюдаваше двете светлинки, толкова повече се убеждаваше в мисията си: не можеше току-така да изчезне, налагаше се нейното присъствие за целия период на преход. За да опази „Престъпност Нула“, трябваше да се погрижи двете светлинки завинаги да угаснат.
	Но засега й беше нужна почивка. Стана от стола и се премести на леглото. Беше неудобно, но нямаше значение. Взе дистанционното и включи телевизора на Си Ен Ен. На екрана се появи някакъв репортер, а зад него тълпа от ликуващи жени размахваха плакати. Повечето от жените носеха тениски с изписани лозунги: „Земята на жените — мъжете под земята“ или „По-добрият пол — единственият пол“.
	Репортерът загрижено обясняваше: „Докато обществеността следи с тревога как така наречената епидемия от миролюбие прехвърля границите на Ирак, определени обществени групи в САЩ изразяват радост от появата на болестта и _очакват с нетърпение_ тя да достигне нашите брегове. До този момент всички регистрирани смъртни случаи са на мъже и някои феминистки организации гледат на това като на възмездие за вековете, които те определят като «мъжка тирания».“
	Нейлър поклати глава.
	— Ех, Алис, защо трябваше да правиш това?
	Обземаше я жестока тъга.
	Докато мислеше за приятелката си, жените на екрана запяха. Като се изключеха лъжливата привързаност и фалшивите обещания към любимия или членовете на семейството, всяка жена тайно споделяше мисълта, че от мъжете полза няма. Дълбоко в душата си всяка жена знаеше, че злото на този свят се корени у мъжа; просто не всички бяха склонни да го признаят на глас.
	— Али, всички щяха да те разберат. Ти щеше да се превърнеш в героиня.
	Очите й натежаваха от умора, но преди да заспи, тя реши какво трябва да свърши. Щом си почине и направи всички необходими приготовления, щеше да унищожи всяка заплаха за „Престъпност Нула“. Вместо да се бори за запазването на своето прокълнато минало, светът би могъл да използва силите си за построяването на ново бъдеще.


>>	41.

@@	„Вайро Вектър Солушънс“,
@@	Калифорния.
@@	Четвъртък, 13 ноември 2008 г.,
@@	14 ч. и 6 мин.

	Кати Кер се взираше в празния екран и не можеше да повярва на очите си.
	— Как така е бил изтрит?
	Луи Странски, техникът, който работеше с „ТИТАНИЯ“, вдигна безпомощно рамене.
	— Ами така. Вече разполагаме със златен достъп. „ТИТАНИЯ“ е наша. Но файла го няма. Със сигурност обаче е имало такъв, иначе Алис Принс нямаше да отваря отделна директория. Директорията я има, липсва файлът.
	Тя се отчая. Намираше се в залата за конференция в първо ниво. От няколко дни почти не беше спала. Използваше кушетката в една от стаите на стъклената сграда, колкото да затвори очи за час-два. От понеделник тримата с Харт и Патърсън изучаваха секвенцията на „Престъпност Нула“ и се опитваха да разгадаят как точно гените на вектора ще въздействат върху човека. Едва когато успееха да възстановят напълно начина на действие на вируса, можеха да мислят за ваксина. Но колкото повече прехвърляха сложните комбинации на вируса през геноскопа, толкова повече Кати си даваше сметка, че им е нужно време. Много повече време.
	Тайно се беше надявала, че би могла да използва ваксината на Алис Принс. Познаваше добре методите й на работа, затова се успокояваше, че е въпрос на време да намери ваксината и да я използва. Когато Странски я повика в Утробата, за да й съобщи, че вече разполагат с пълен достъп до всички директории на ТИТАНИЯ, тя си повтаряше, че търсенето е към своя край. Но се оказа, че не е така. Файлът беше изтрит, а Кати нямаше представа как другояче биха могли да съкратят изтощителния процес за изграждане на съвършено нов продукт. В същото време десетки милиони мъже по земята се приближаваха към смъртта.
	— Знаем ли кой го е изтрил? Или кога?
	Странски поклати глава.
	— Не. Изтриването е било пълно. Няма никаква следа. Но във всеки случай е станало наскоро, иначе директорията щеше да се изтрие автоматично. Ако мислиш, че е била Мадлин Нейлър, това е невъзможно. Вече съм блокирал нейния достъп, затова не може да проникне в системата.
	Изведнъж се разнесе тревожен звън. Кати беше толкова заета с мислите си, че не му обърна внимание.
	— Няма ли да приемеш съобщението? — попита учуден Странски.
	— Какво казваш?
	— Пейджърът ти звъни.
	Тя механично посегна към малкия апарат, закачен за колана й. Погледна към дисплея и най-сетне се поободри.
	Декър се беше съвзел.


@@	Болницата под биолабораториите от четвърто ниво,
@@	„Вайро Вектър Солушънс“, Калифорния.
@@	Същия ден, 14 ч. и 21 мин.

	Беше погребан жив и всеки момент щеше да се прероди.
	В сумрака през прозрачните стени, които го обграждаха като в най-зловещ кошмар, той забелязваше призраците, вторачили се в него. В ушите му нещо шуртеше — може би това беше собствената му кръв. Из въздуха се носеше тежка миризма на химикали и дезинфектанти.
	Декър беше поредната балсамирана жертва на собствения си баща, бяха го затворили за вечни времена в подземен затвор със стъклени стени. Навярно заради това цялото тяло го болеше.
	Обърна глава на лявата си страна, но не намери сили да помръдне. Бяха го омотали с всякакви жички и тръбички, около него се блещеха включени монитори. Шуртенето идваше отвън, от някаква въздушна тръба вдясно от главата му. Декър се извъртя и жестоки болки пронизаха цялата лява половина на тялото му — по-силни от онези, които изпитваше, докато лежеше неподвижно. Нещо притискаше гърдите му толкова силно, че не можеше да си поеме въздух, все едно го бяха извадили като удавник от морето.
	Болката обаче му помогна да се разсъни и той успя да събере мислите си. Намираше се на легло, поставено в средата на някакъв голям пластмасов балон. Вляво от него, вмъкнати в стената, висяха ръкавици, които можеха да се издърпват навътре и навън: единственият му контакт с външния свят.
	В малката безформена стая друго легло нямаше. Белият призрак плаваше някъде от лявата му страна, извън периферното му зрение, но скоро се доближи до него и му се усмихна през прозрачния отвор в стената. Далечен глас му обясни, че всичко е наред и му е нужна повече почивка.
	Не, това не беше призрак, а жена, облечена в бял защитен костюм. Защо носеше костюм за бактериологична защита? И защо той лежеше в това странно помещение?
	Декър недоволно изсумтя и си спомни за детските години, когато се събуждаше в родния си дом. За разлика от стаята му в къщата на Мати тук нямаше дори слънце. Декър се замисли дали изобщо ще види някога деня. Колкото и да се вслушваше, музиката от цигулката на дядо му я нямаше, единственото, което долавяше слухът му, беше ритмичното всмукване на въздушната помпа и глухото бръмчене на апаратурата.
	Но въпреки всичко това Декър изпитваше своеобразно блаженство. Мислите му се избистряха и обърканите видения го напускаха. Проблясваха образи, които му припомняха какво се е случило: летището, Алис Принс, амулетът на врата й, падането… Но имаше и нещо друго — нещо много по-съществено, което болното му съзнание трябваше да възстанови.


>>	42.

@@	Изследователски парк „Уайт Хийт“, Пало Алто,
@@	Калифорния.
@@	Същия ден, 14 ч. и 30 мин.

	Изумруденият джип „Чероки“, взет под наем, спря на върха на малкото възвишение, от което можеше да се наблюдава и изследователският парк, и комплексът на „Вайро Вектър“ в съседство.
	Мадлин Нейлър извади бинокъла и огледа терена. Не се виждаха автомобили или камиони от онези, които използваха медиите. Това беше добре. Повечето телевизионни програми бяха решили, че борбата срещу епидемията от миролюбие се води или в Мериленд, или в Центъра за контрол на болестите в Атланта, а властите умишлено не ги разубеждаваха. Ако нещо не се нравеше на Нейлър, то бе, че Памела Вайс все още не е съобщила за „Престъпност Нула“ и не е предупредила обществеността какво да очаква.
	Изследователският парк, с който граничеше „Вайро Вектър“, беше отцепен. По всички входове стояха полицаи и не позволяваха на никого да влиза. Затова нямаше как да проникне в комплекса през тайните подземни тунели, които излизаха извън оградите на комплекса. Но пък и това не беше болка за умиране. Беше се подготвила и знаеше как точно да постъпи.
	На задната седалка на джипа имаше две чанти, в които беше събрала всичко, от което имаше нужда. А на седалката до шофьора беше наредена купчина хартиени разпечатки. На най-горния лист над текста имаше снимка на усмихната жена. В горния край на листа стоеше заглавие: „База-данни на ФБР. Строго секретно.“
	Точно в този миг по шосето мина черна каравана. Стъклата бяха затъмнени, на покрива на автомобила стоеше странно устройство, вероятно въздушен филтър. Нейлър веднага разпозна специалните автомобили на ФБР, с които агентите на Бюрото се движеха из райони със силна степен на бактериологична зараза. Машината свърна към главния вход на комплекса. Спря пред остъклената сграда и отвътре слязоха трима души, облечени в черни защитни костюми. И трите фигури бяха женски. Според списъка на „ТИТАНИЯ“ в комплекса действаха само жени-агенти. Началството избягваше излишни рискове и всички служители на ФБР се движеха облечени постоянно в защитни костюми: не толкова за да защитят агентите от заразата, колкото да не им позволят сами да се превърнат в нейни носители и да заразят мъжете-изследователи вътре в сградата. По този начин охранителките на комплекса не трябваше задължително да живеят в комплекса. Можеха да работят на смени и да се връщат обратно в заразения свободен свят.
	А подобен начин на действие напълно устройваше Мадлин Нейлър.


@@	Болницата на четвърто ниво,
@@	„Вайро Вектър Солушънс“,
@@	Калифорния.
@@	Същия ден, 14 ч. и 35 мин.

	Кати се постара да скрие от Люк разочарованието си. Нямаше защо и той да знае за изтрития файл. Достатъчно беше, че е излязъл от комата, той и без това си имаше собствени грижи.
	Искаше й се да го успокои, че вирусът не е започнал да се разпространява от амулета на Алис. Всъщност Кати дори не знаеше дали непознатата версия на „Престъпност Нула“, която Принс беше инжектирала у Декър, е заразна. Бяха го прибрали „под мандалото“ само за всеки случай. Пък и тук можеха да се грижат за него, докато е в кома.
	В изолатора имаше едно-единствено легло, поставено насред гумена палатка. Декър лежеше с бинтована глава. Изглеждаше изоставен над огромен мехур, откъснат завинаги от хората. Кати си представяше как посяга през пластмасовите стени и го спасява от болестта така, както той я беше спасил от Убежището. В този миг, докато го гледаше самотен и безпомощен, Кати се убеждаваше, че не иска повторно да го изгуби.
	— Здрасти — изрече му тя. — Как си?
	За нейна изненада Декър се усмихна. Кати се запита какви ли успокоителни са му давали.
	— Е, бил съм и по-добре — отговори Люк. Гласът му почти не се чуваше. Кати трябваше да напряга слух, защото носеше на ушите си тапи, които да я предпазят от вируси. Декър изведнъж свъси вежди, сякаш се опитваше да си спомни нещо.
	— Я ела по-наблизо. Сигурен съм, че имаше нещо да ти казвам.
	— Не се тревожи — успокои го тя. — Ще се сетиш. Седна на стола до леглото и пъхна дясната си ръка в една от ръкавиците в стената. Декър я хвана и я стисна в своята. — Преди ти да ми казваш каквото и да е, нека аз те запозная с някои неща.
	Кати му разказа подробно как е паднал върху Алис Принс и купчината с куфари, което му е спасило живота. Принс била мъртва, но той се отървал само със счупена ръка, няколко строшени ребра, мозъчно сътресение и известен брой натъртвания и охлузвания. Но след това трябваше да му каже за „Престъпност Нула“: как вирусът вече се разпространява свободно и без никакъв контрол по Земята; че е само въпрос на време да започнат да броят труповете.
	Декър научи как Алис Принс го е заразила с някаква постара версия на „Престъпност Нула“ и че са го изолирали, в случай че болестта е заразна. Във „Вайро Вектър“ в момента работел цял екип в търсене на ваксина. Кати побърза да го увери, че предвид възрастта му смъртта не би трябвало да го застигне през първите дванайсет месеца. А дотогава биха могли да изнамерят ваксина.
	— Ами какво стана с Мадлин Нейлър? — попита Декър.
	Кати поклати глава.
	— Не знаем къде се намира в момента, но Макклауд е убеден, че ще я заловят.
	Той се намръщи и тежко въздъхна. Като че ли се беше сетил какво толкова важно има да й каже.
	— Мисля, че разполагате с ваксина.
	— Не, Люк, не разполагаме — разочарова го Алис. Може би не биваше да му разказва всичко с такива подробности. Декър току-що беше излязъл от кома. — Ще разработим ваксина, но все още не разполагаме с нея. В „ТИТАНИЯ“ е съществувал файл с формулата на противоотровата, но вече е изтрит.
	— Не, не става дума за компютърен файл.
	Кати свъси вежди в недоумение.
	— Ами къде тогава?
	Декър я изгледа със закачлива усмивка, дръпна ръката си и посочи себе си.
	— Мисля, че е тук някъде.


	Кати го гледаше удивено, но Декър все повече се убеждаваше, че е прав.
	Изпреварвайки въпросите, той набързо обясни на Кати при какви точно обстоятелства се е срещнал с Алис Принс на летището.
	— Тя ми даде ваксината, Кати. Сама ми го каза. Ваксината се намираше в амулета. По някакъв начин си е дала сметка за хората, които ще превърне в жертви. Искаше да се извиня от нейно име на Вайс и да се погрижа нищо да не се случи с кръщелника й.
	Кати беше като ударена от гръм. Декър усещаше, че не иска да му повярва не за друго, а за да не се разочарова впоследствие.
	— Но откъде можеш да си сигурен, че е казала истината?
	— Просто знам, че е било истина. Защо да ме лъже? Така или иначе щеше да умре.
	— Но вирусът наподобява поразително „Престъпност Нула“. А и твоите гени вече са претърпели промени: имаш повишени нива на серотонин, равнищата на тестостерона и катехоламина също се променят. — Тя изведнъж се замисли. — Ако беше противоотрова, то би трябвало да действа точно по обратния начин на „Престъпност Нула“. А може би твоите ранни симптоми…
	— Кати — прекъсна я той, — нямам представа за какво говориш. Ти си специалистът. Защо просто не ме инжектираш с Трета фаза, та да видим какво ще стане? Ако така или иначе съм заразен, каква е разликата? Виж, ако в мен има противоотрова, можем да спечелим много.
	Кати не му отговори веднага.
	— Хайде, и без това се чувствам напълно безполезен в тази дупка. Искам да помогна. Ще ми направиш услуга. Зарази ме с проклетия вирус и ми позволи да допринеса с нещо за делото.


@@	Калкута, Индия.
@@	Същия ден, 15 ч. и 11 мин.

	Двете индийчета, които плуваха в басейна на клуб „Толигунге“, имаха две години разлика. По-големият брат, Бабу Ананд, беше на четиринайсет. Той беше най-младият мъж, навлязъл в пубертета, на борда на полет BA186 от Лондон. Сега, докато плуваше, често кашляше.
	Четири дни след приемането вирус „Престъпност Нула“ се беше настанил в клетките на белите дробове и дихателните пътища. После се беше прехвърлил и в тестисите, както и в хипоталамуса. Всяка една от мишените се беше превърнала в зона за размножаване и в организма на момчето се възпроизвеждаха все повече и повече вируси.
	По-малкият брат също беше заразен, но още не беше навлязъл в пубертета. Вирусът нямаше да му стори нищо лошо. Момчето щеше да се промени към по-добро и смъртта щеше да го подмине.
	Между двамата братя имаше две години разлика, но за „Престъпност Нула“ единият вече беше мъж. Ако нещо го правеше по-различен от останалите мъже, то бяха опасно дългите теломери на младостта. Животът му свършваше, преди да е започнал.


>>	43.

@@	Умната стая, „Вайро Вектър Солушънс“,
@@	Калифорния.
@@	Събота, 15 ноември 2008 г.,
@@	14 ч. и 18 мин.

	Кати Кер държеше високо в дясната си ръка някаква епруветка. Дванайсет чифта очи, сред тях и тези на американския президент, се взираха в епруветката. Оставаше да се разрешат поне още два изключително важни въпроса и все пак тя мислено си повтаряше какво чудо представляват два пръста разтвор в епруветка, способни да спасят цялото човечество.
	— И как работи това? — попита президентката от кабинета си в Белия дом. Образът на Памела Вайс се виждаше на един от четирите отделни екрана на видеостената в Умната стая. До нея седеше Тод Съливан, началникът на президентската канцелария. На съседните два монитора се бяха наредили Джак Блум от Комитета за Деня на Страшния съд и генерал Лайнъс Кливър, началник-щаб на въоръжените сили на САЩ. Последният монитор показваше директора на ФБР Бил Макклауд. Всички те се намираха във Вашингтон.
	Около масата в Умната стая се бяха събрали останалите членове на екипа. Отсъстваше само Люк Декър.
	— Ваксината работи на две нива — обясни Кати. — Най-напред отстранява вредната за организма генетична информация, внедрена от вируса „Престъпност Нула“, а след това я замества с нова генетична информация, която поправя състоянието на човека. — Обърна се към видеостената. — „ТИТАНИЯ“, покажи холограмата. — От апарата, вграден в пода, се прожектира в пространството триизмерна спирала на ДНК-молекула. Молекулата се въртеше около оста си, за да се вижда еднакво добре от всички. Усуканата спирала изведнъж се разцепи в двата си края и двете половини от веригата се разделиха, след което се слепиха с други две подобни половини, съдържащи противоположните нуклеотидни бази. Така се създадоха две спирали. — При деленето на клетките ДНК-молекулите във всяка хромозома се разделят на две и се прегрупират по начина, който видяхте. След разкъсването на веригата на молекулата всеки от двата краища може да се прилепи само към определена нуклеотидна база. Ваксината представляват ДНК-молекули, които могат да се комбинират в ДНК-молекулите на вируса, като при създаването на новата верига съответни бази издирват онези от първоначалната молекула, които определят злокачествената трансформация на гените, прилепват се за тях и ги блокират и обезвреждат. — Холограмата отново започна да се разделя на две, но този път между двете половини на веригата се вмъкна чужда секвенция, която се закачи в незатворен участък и я неутрализира. — Щом това стане, към ДНК-молекулата се прибавя втори сектор, който възстановява генната експресия в първоначалния вид и организмът се връща към своето естествено състояние.
	— Чудесно, но как да знаем дали действа? — попита Блум. Той беше човек с много светла кожа, но този ден беше пребледнял като мъртвец, а под очите му имаше тъмни торбички. Кати можеше само да предполага как са работили в комитета, за да се подготвят за настъпващия Страшен съд. — Ваксината била ли е тествана?
	Тя не отговори веднага, но след това им обясни как Декър е бил инжектиран с ваксината от Алис Принс, как основният й мотив е бил желанието да спаси семейството на Памела Вайс, най-вече своя кръщелник. Президентката кимна, но не издаде с нищо реакцията си към този жест на Алис.
	— Когато Люк излезе от комата, той ми съобщи какво точно се е случило. И за да проверим дали наистина е бил инжектиран с ваксината, пожела да го заразим и с Трета фаза. Аз така и сторих.
	— И какво стана? — попита Вайс.
	— Вижте сами — отговори Кати и отиде да отвори вратата на Умната стая. Вътре влезе Декър, който седна на стола до нея. Вървеше накуцвайки, лявата му ръка беше в гипс, но вече бяха махнали превръзките от главата му. — Люк изобщо не пострада от „Престъпност Нула“. По начина, който проследи холограмата, вирусът беше обезвреден, защото ваксината в кръвта на Люк идентифицира и възстанови всички клетки от организма му, които вирусът би унищожил или променил.
	Всички в стаята избухнаха в спонтанни ръкопляскания. Дори Джак Блум си позволи да се усмихне.
	— И сега какво? — попита Памела, щом събеседниците й се успокоиха. Тя самата не се радваше особено: приличаше на човек, който е получил добрата вест, но усеща, че му е била поднесена, за да се скрие лошата. — Едва ли тази капчица сама ще спаси целия свят?
	Кати кимна.
	— Права сте. Но преди да обсъдим въпроса как да разпространим ваксината сред населението на Земята, нека ви предупредя за една малка уловка, която обяснява защо в началото мислехме, че Люк е бил заразен с „Престъпност Нула“. — Кати многозначително се покашля. Декър знаеше какво предстои и беше бесен. — Ваксината, разработена от Алис Принс, води до интересни странични ефекти. Тя спасява всички мъже от смъртоносното действие на „Престъпност Нула“, но в същото време утвърждава у тях онези промени, които биха настъпили след лечение с проект „Съвест“. Мъжете и младежите няма да се върнат в първоначалното си състояние. Вместо това ваксината променя тяхната генетична информация в рамките на утвърдените от Комисията за контрол на храните и лекарствата параметри на серума „Съвест“. Има една съществена разлика: промените засягат размножителната система. Всички мъже ще се превърнат в рекомбинантни организми. У тях ще се съдържа чужда ДНК.
	— Това какво означава? — попита Тод Съливан.
	Отговори му Декър. Говореше спокойно, но Кати добре усещаше мъката и тревогата му.
	— Това означава, че не можете да спасите мъжете, без да ги промените завинаги. Мъжете, младежите, момчетата, както и техните деца вече никога няма да бъдат склонни към насилие, не и по начина, по който са били досега. Накратко, мъжете вече няма да бъдат същите. Аз няма да бъда същият.
	Настъпи кратко мълчание, преди Памела Вайс да вземе думата:
	— И ти как се чувстваш, Люк?
	— Мисля, че съм добре. Със сигурност още знам да изпитвам гняв и желание за насилие — особено заради същите тези усложнения. Но очевидно инстинктът ми вече е по-малко склонен да ме води към необмислени действия. Само времето ще покаже какво точно означава това.
	Памела Вайс се обърна отново към Кати:
	— И каква е алтернативата?
	Кати погледна към Биб, Алардайс и останалите.
	— Вече обсъдихме въпроса и стигнахме до заключение, че при повече късмет бихме могли да създадем нова ваксина в рамките на няколко месеца. Но няма гаранция, че тя не би носила със себе си други, може би дори по-лоши странични въздействия.
	— А дотогава, разбира се — подкрепи я Алардайс, — стотици милиони младежи ще умрат. Каквото и да правим, до няколко дни ще започнат смъртните случаи. Подобен компромис е единственият начин да спасим мнозинството от мъжете на планетата.
	— И освен това — допълни Кати, като отново вдигна пред себе си епруветката — серумът, който извлякохме от Люк, трябва да бъде инжектиран у пациента. Дори да решим да действаме с него и да приемем страничните ефекти, които той носи, ще ни бъдат нужни години да произведем и разпространим достатъчно количества от ваксината, за да инжектираме всички мъже.
	Джим Балк усърдно кимаше с глава, за да потвърди думите й.
	— Затова — продължи тя — единственият начин да заобиколим този проблем е да не разчитаме на инжекции, а да внедрим ваксината в изкуствено създаден вирусен вектор, който се поема и разпространява по същия начин, както и болестта. Върху този въпрос са работили Шарън и нейният екип.
	Кати кимна към Шарън Биб и седна на мястото си. Двамата близнаци, Биб и Кати бяха прекарали по-голямата част от нощта в обсъждане на варианти за действие. Накрая бяха стигнали до едно и също заключение. Дори да използват съществуващата ваксина с всичките й нежелани ефекти, пак не им стигаше времето да изработят необходимия вектор, който да бъде едновременно силно заразен и не само да се предава по въздуха, но да е способен да се задържа дълго време във въздуха. Имаше един-единствен вектор, на който най-често се спираше, защото изглеждаше съвършен с изключение на два големи недостатъка. Първият можеше да се преодолее от генните инженери, но вторият беше по-сериозен. Надеждата им беше Памела Вайс да помогне.
	Шарън Биб се изправи и прокара ръка през черните си коси. И тя беше бледа и изморена, но говореше с ентусиазъм.
	— В най-общи линии — обясняваше тя, — трябва да използваме вектор, който е по-силно заразен, по-устойчив и по-бързодействащ от вектора на „Престъпност Нула“, създаден на базата на инфлуенцата. Това ще позволи на хората на Том със съдействието на военновъздушните сили на всички държави по света да разпространят чрез бомби, взривяващи се в атмосферата, достатъчно малки количества от ваксината над всички по-големи градове на планетата. Бихме могли също така да използваме филтрите по летищата, както вече сториха Принс и Нейлър, за да разпространят заразата.
	— И така, успяхте ли да го намерите? — прекъсна я генерал Кливър. — Този вектор-чудо, който да пренесе „Милост за мъжете“?
	— Мислим, че сме го намерили, но съществуват два проблема. Първият е, че въпросният вектор е смъртоносен — и за жените, и за мъжете. Трябва предварително да отстраним всички опасни гени, преди да закачим в ДНК-молекулите спасителната ваксина. Иначе не само че няма да спасим мъжете, но ще застрашим и жените.
	— Добре, да приемем, че успеете да обезвредите вируса — съгласи се Блум. — Кой е другият проблем.
	Биб се покашля.
	— Вирусът, който ни трябва, за да разпространим лекарството, е този на вариолата. Според международните спогодби той беше унищожен окончателно през юни 1999 г. Дотогава само ние, в Центъра за контрол на болестите, и руснаците в Колцово, разполагахме с проби, но те вече са ликвидирани. — Тя млъкна и изгледа изпитателно президента. — Поне така би трябвало.
	— Какво искаш да кажеш с това „така би трябвало“? — възнегодува Вайс. — Доколкото съм осведомена, унищожили сме всички наличности.
	— Така е — съгласи се Блум. Говореше, все едно го знае от първа инстанция. Очевидно беше осведомен за много неща, които президентът дори не биваше да подозира, че съществуват. — Въпросът е дали руснаците са унищожили своите. Тяхната програма за бактериологични оръжия винаги е била по-развита от нашата и те често са били уличавани в нарушаване на Конвенция против токсините от 1972 година.
	Президентката свъси вежди.
	— Да поставим въпроса направо. Още тази вечер имам среща със Съвета за сигурност на ООН. Трябва да бъда сигурна какви възможности има пред нас. Най-напред, за да не изгубим всякакви шансове да спасим мъжкото население, ще трябва да използваме ваксина, която ще доведе със себе си необратими генетични изменения — независимо дали го искат или не.
	И Кати, и Биб кимнаха.
	— Дори да действаме с тази несъвършена ваксина — продължи Вайс, — единственият начин тя да бъде разпространена възможно най-бързо сред населението по света, е да се сдобием с вируса на вариолата, който вие от своя страна да коригирате и да превърнете в необходимия носител?
	— Точно така — рече Биб.
	Вайс въздъхна.
	— Добре, ще говоря с руския президент.
	Алардайс кимна.
	— Позволихме си да издирим предварително президента Табчов. Обяснихме му, че трябва да говорите с него във връзка с кризата.
	Петият екран на видеостената, която отделяше Умната от Хладната стая, изведнъж се включи и се показа нечие подпухнало лице.
	— Господин президент, тук е Памела Вайс. Знаете тежката ситуация, в която сме попаднали, знаете, че няма време за излишни любезности. Имаме нужда от вашата помощ по един изключително сериозен въпрос. — Тя накратко обясни на руснака какво са обсъждали. Говореше ясно и делово. Руският държавен глава мълчаливо я изслуша и когато Вайс свърши, на устните му се изписа лукава усмивчица.
	— Значи искате да знаете дали в Русия сме унищожили всички наличности от вируса на вариолата, така както се бяхме разбрали? С други думи, дали не сме ви излъгали?
	— Не бих се изразила точно така — отвърна Вайс. — Да речем, че в момента се интересуваме дали някъде по света не са запазени проби от вируса, които сега бихме могли да използваме за благото на цялото човечество. Всякакво съдействие за откриването на подобни проби ще се окаже от взаимен интерес.
	За секунда широкото лице на руския президент застина напълно неподвижно. Табчов сякаш премисляше какво да отговори и в края на краищата се обърна към някого вляво от себе си. Настана оживен спор на руски с невидимия съветник и след няколко минути Табчов погледна отново камерата. Кати се напрегна. Имаше нещо нелогично в това всички да чакат като манна небесна носителя на някаква средновековна болест, и то за да го използват срещу най-съвършения изкуствено създаден вирус на земята.
	— Съжалявам — бавно поклати глава Табчов, — но въпреки вашите предубеждения ние наистина сме унищожили запасите си. — Всички в Умната стая бяха като замаяни. — Все пак — вдигна широката си длан президентът — в края на 90-те някои от нашите най-добри изследователи напуснаха програмата ни за вирусологични изследвания. Мнозина от тях не се оказаха хора със скрупули и отидоха да работят за пари. Подозираме, че неколцина от тях са отнесли със себе си не само собствения си опит. — Табчов отново се обърна към невидимия съветник, сякаш да потвърди за всеки случай нещо. — Има поне един човек, който вероятно разполага с това, което търсите. — Президентът млъкна и лицето му се изкриви в тъжна усмивка. — Това, което _всички_ ние търсим.


@@	Сътър Стрийт, Сан Франциско,
@@	Калифорния.
@@	Неделя,
@@	16 ноември 2008 г., 3 ч.

	Лана Бауер винаги спеше гола. Беше свикнала още от дете. Тази нощ тя отново беше потънала в спокойни сънища в апартамента си на Сътър Стрийт. За пръв път от няколко седмици разполагаше с два почивни дни. Миналата вечер беше излязла с приятели и дори се беше понапила.
	Докато спеше, сънуваше работата си. Напоследък беше дори по-изморителна от обикновено. За трети път й даваха сериозна задача, при това доста странна: не знаеше какво точно се върши на мястото, което охраняваше, но със сигурност беше нещо изключително важно.
	Прозорецът до леглото й беше отворен и вятърът полюшваше пердетата. Слухът й беше свикнал с шумоленето на плата, затова когато нечий силует застана на площадката отвън и бутна прозореца малко навътре, Лана Бауер нищо не усети.
	Не се събуди дори когато непознатият сложи ръка върху устата й. Едва прищракването на пистолета проникна в обърканите й сънища.
	Бауер отвори очи и веднага се разсъни. В дясното й око беше насочено дулото на пистолет, нечия ръка я беше затиснала през устата. Другото, което виждаше, беше високият силует, застанал пред прозореца.
	— Ще те попитам някои неща — каза силуетът. — Съветвам те да отговориш.
	Два часа по-късно Лана Бауер лежеше мъртва с един куршум в предната част на мозъка.


>>	44.

@@	Фабрика за бебешко мляко „Ал Манак“,
@@	Багдад, Ирак.
@@	Същия ден, четири часа по-късно

	Светът се беше обърнал с главата надолу. Цивилните само гледаха как да се скрият от войниците, за да не се заразят. Враговете ставаха приятели, а най-големият бич на човечеството се превръщаше в еликсир на живота. Но Евгения Кротова нямаше от какво да се оплаква, докато вървеше по дългите мрачни коридори на фабриката за бебешко мляко „Ал Манак“ в Северен Багдад — прикритието на най-голямата от седемте лаборатории за бактериологично оръжие в страната.
	Иракският президент наскоро бе умрял покосен от епидемията от миролюбие, следователно и заплахата му, че ще убие Кротова и семейството й, ако не открие лекарство, вече не важеше. Но Евгения продължаваше да се тревожи за близките си. Смъртните случаи в Ирак вече бяха няколко десетки хиляди, като все повече и повече мъже — предимно войници — бавно угасваха в набързо построените за целта концентрационни лагери в пустинята. Мерките бяха брутални, но необходими, а напоследък имаше признаци, че болестта е била донякъде овладяна.
	Но американците изненадващо бяха влезли в контакт с новия рас, като му предлагаха пари и помощ за възстановяването на съсипаната страна с едно изрично изискване — да се свържат с Евгения Кротова и нейните скрити съкровища. Оказваше се, че само те могат да помогнат срещу друг вирус, предаващ се по въздуха, който вече бил възпламенил епидемия далеч извън пределите на Ирак. Американците бяха предупредили, че до броени дни ще настъпи мор с библейски мащаби, но че с нейна помощ могли да създадат ваксина, която да спаси света, включително и Ирак, от тайнствената напаст.
	Кротова слизаше в секретните лаборатории под завода и разсъждаваше върху иронията как апокалипсисът можеше да бъде спрян единствено от нея. Излизаше, че десетте години, които беше прекарала в разработването на едно от друго по-опасни оръжия, не бяха минали напразно.
	Мина под душовете, сложи си защитния костюм и потъна в сенчестия лабиринт от бетонни тунели, сред които пазеха арсенала от убийствени патогени. Отвори стоманената врата, петнайсет сантиметра дебела, която служеше за прикритие от погледите на инспекторите от ООН, и продължи по друг коридор покрай просторно хале с олющени метални стени — това беше подземният терен за експерименти с бойни глави. В дъното на коридора имаше друга стоманена врата. Кротова я отключи и се озова сред етажерки със стъклени епруветки. Отиде до отсрещната стена, посегна към най-горния рафт и свали цяла поставка на работната маса в центъра на хранилището. На поставката имаше четири епруветки: четирите предвестника на апокалипсиса.
	Първият се казваше ебола. Вторият представляваше подсилена и по-устойчива версия на първия, която трябваше да нанесе сто на сто смъртоносни поражения. Третият беше вирусът на Страшния съд, който беше вдъхнал смелост на иракския президент да предприеме ново нападение срещу Кувейт напук на американците. Това беше вирусът-мечта — комбинация от ебола с други вируси, които помагаха да се разпространява по въздуха. Но за да се превърне мечтата в реалност, беше нужно съдържанието на четвъртата епруветка — вирус толкова рядък, че представляваше уникат. Именно заради него иракчаните бяха похарчили толкова пари да привлекат Евгения при себе си. А сега се оказваше, че не дяволът, а Господ е пожелал тя да открадне пробата и да я изнесе извън Русия. Кротова вдигна епруветката пред очите си и внимателно огледа съдържанието й — разтвор от вируса на вариолата, подобрена версия. Не разбираше как този бич на човечеството отпреди векове би могъл да се превърне в ангел-спасител.


@@	Четвърто изолационно отделение,
@@	болница „Балигунге“, Калкута, Индия.
@@	Същия ден, 23 ч. и 58 мин.

	На седмия ден вирусът вече беше засегнал всички клетки на хипоталамуса и тестисите у Бабу Ананд.
	Понеже момчето беше само на четиринайсет години, първият етап от болестта бързо отшумя. Теломерите на хромозомите и SRY генът на Y-хромозомата вече бяха дали ход на последния и фатален етап.
	Организмът отделяше толкова големи количества андрогени, че само след няколко часа по лицето му избиха пъпки с лимфа. Косата му започна да пада на кичури, гласът му стана по-груб.
	Бабу беше откаран веднага в болницата, където се свиваше в болезнени гърчове. С разпръскването на адреналина из тялото му го обзе такъв жесток страх, който започна да се проявява физически. Другите хормони, допаминът и норепинефринът, които подпомагаха мозъчната активност, също бяха влезли в действие. Едновременно с това кръвта беше буквално удавена със серотонин, който задръстваше вените с мономин-оксидаза.
	Мозъкът на момчето се пържеше, сякаш го бяха включили в електрическата мрежа. Постоянни сигнали шетаха напред-назад по пренапрегнатата му нервна система, едно след друго се редяха болезнени стимули към агресивност и резки реакции на емоционално успокояване и дори апатия. Болният мозък ту работеше на пълни обороти, ту засичаше и отказваше да изпълнява каквато и да е полезна функция. В крайна сметка, след като не можеха да издържат на подобна смяна на състоянията си, мозъчните тъкани започнаха да се късат.
	Доколкото беше запазил съзнание, Бабу Ананд ставаше жертва на халюцинации, жестока уплаха и чувство за вина.
	В крайна сметка мозъкът му бе крайно потиснат и като реакция кръвното му налягане рязко се повиши. Това се наричаше симптом на Кушинг — предвестник на неминуема смърт. Мозъкът му изискваше обилно кръв, за да продължи да функционира, а колкото повече се издуваше от възпалението, толкова повече се притискаха артериите и налягането продължаваше да се покачва. Щом кръвното налягане се увеличи отвъд съвместимото с живота, по цялото тяло на Бабу се образуваха жестоки кръвоизливи, които най-сетне стигнаха до мозъка. Струйката кръв, която потече от носа му, само отбеляза смъртта му.
	Последните мигове на Бабу Ананд не минаха незабелязани от властите. Само час след приемането му в болницата най-висшестоящите служители в правителствените здравни служби на Индия бяха осведомени за мистериозните симптоми и получиха пълни резултати от проведените изследвания. Още преди тялото на момчето да е изстинало, държавните глави на великите сили вече знаеха за случая.
	„Престъпност Нула-Трета фаза“ беше взел първата си жертва. А това беше само началото.


>>	45.

@@	Утробата,
@@	„Вайро Вектър Солушънс“,
@@	Калифорния.
@@	Същия ден, 21 ч. и 17 мин.

	— Погледни, Люк. Истинска прелест — възкликна Кати Кер. В сумрачната лаборатория светеше само електронният микроскоп и от отражението около каската на костюма й се образуваше зелено сияние.
	Декър застана на мястото й и впери поглед в лупата на микроскопа. Не можеше да открие никаква красота в клетката с вируса. Векторът „Съвест“, който Кати му беше показала преди малко, му напомняше на трептяща звездна мъглявина, „Престъпност Нула“ беше като клуп за бесене на хора, а „Милост за мъжете“ напомняше размазан полумесец.
	Според Кати сложният вирусен вектор, който той в момента наблюдаваше, представлявал хибрид: съдържал едновременно ДНК-молекулите на противоотровата, взета от собственото му тяло, и вируса на вариолата, пратен от Ирак. Беше сглобен с любов и усърдие и със сигурност беше единствената ваксина, способна да спаси човечеството. Все пак това не означаваше, че е красив.
	Само час след разговора между Вайс и руския президент правителството беше влязло в контакт с Ирак. Новият рас се показваше по-благоразумен от предшественика си, а пък и след кризата беше принуден да води отворена политика. И все пак иракчанинът изпитваше сериозно подозрение към истинския мотив на американците и дълго време отричаше страната му да разполага с вируса на вариолата. Най-накрая, след като Памела Вайс обеща да финансира възстановяването на иракската инфраструктура и спиране на епидемията, двамата успяха да се споразумеят.
	Голямото откритие дойде по-късно: не само че на Земята се оказваше запазен вирусът на вариолата, това само по себе си беше повод за облекчение, но Евгения Кротова беше разработила още по-страховита версия и точно нея им беше пратила. Вирусът беше толкова съвършен, че Кати ги предупреди да не мислят много-много откъде е дошъл: не биха могли да заспят при мисълта, че са използвали труда на човек като Кротова, работила за иракската оръжейна програма за масово унищожение.
	Близнаците Шлосберг вече бяха свършили голям дял от подготвителната работа и когато вирусът пристигна в лабораторията, Кати, Шарън Биб и сътрудниците им можаха в голяма степен да съкратят процеса по сливането на спасителната секвенция с гените на смъртоносния вирус. Можеха да бъдат с чиста съвест: вирусният вектор притежаваше всички необходими генетични характеристики, можеха да разчитат, че при достигане на клетките-мишени всеки отделен сектор от ДНК-молекулата ще свърши своята работа. Джим Балк беше забъркал няколко капчици от създадения серум в пробния биореактор и Декър в момента имаше пред себе си проба от първата произведена партида.
	— Мисля, че ще успеем — каза Кати. — Остава ни само да проверим дали е безопасен и дали върши работа. Ако е така, можем да спрем „Престъпност Нула“. А това е добре, нали, Люк? Ти как мислиш?
	— Да, разбира се, чудесно е. — И все пак не беше напълно уверен. През последните няколко дни се опитваше да осмисли последиците от този „лек“. Още не можеше да прости подмяната на гените си. Не че се гордееше с гените на Акселман, но все пак си бяха _негови_, а той дори беше свикнал с мисълта за тях. Сега генетиката го беше лишила от собственото му право да живее с миналото си.
	— Какво има, Люк? — погледна го изпитателно Кати.
	— Не знам. Права си, това е най-доброто, _единственото_ решение, с което разполагаме. Но все пак оставам с усещането, че не е съвсем правилно.
	— Как може да не е правилно? При условие, че ваксината действа, ще спасим всички мъже.
	— Точно там е въпросът. Няма да ги спасите. Във всеки случай — не и такива, каквито са били. Мъжете, както ги познаваме, умират. Не мога да се освободя от мисълта, че оцелелите вече ще бъдат други хора — може би по-добри, може би по-лоши, но по един или друг начин _различни_. Аз ще бъда различен. Може би вече съм?
	Декър искаше Кати да започне да спори, така би могъл най-лесно да се освободи от тревогата, която подобни разсъждения му причиняваха. Но тя нищо не отговори: само му кимна в знак, че приема гледната му точка.
	— Как да ти кажа — продължи Декър, — независимо какво си мислят Алис Принс и Мадлин Нейлър, от мъжете има полза. Да, вярно е, че са по-агресивни от жените, вярно е, че извършват повечето тежки престъпления, вярно е, че предпочитат да се налагат от позиция на силата. Признавам, че сме склонни да търсим сензацията и да поемаме рискове. Но точно този стремеж към насилието им е помагал да кръстосват океаните, да атакуват галактиките, да създават всички онези форми на обществен живот, каквито са религиите и държавите. Добри или лоши, мъжете, а не жените, са били в основата на прогреса и цивилизацията; не казвам, че тя е изключително тяхно дело, но поне в по-голяма степен. Да се прилага проект „Съвест“ върху закоравели престъпници, да се слагат окови върху духа и личността на всеки мъж, независимо кога и къде се е родил, това е нещо съвсем друго. Последиците за бъдещето може да се окажат фатални.
	— Не чак толкова фатални, отколкото ако стоим със скръстени ръце — възрази Кати.
	— Разбира се — съгласи се Декър. — Но въпросът остава открит.
	Тя се усмихна.
	— Виж, знам, че решението е половинчато. Но чуй едно нещо: предпочитам да те имам до себе си жив, пък макар и с променени гени, отколкото мъртъв. А въпросът има и друга страна: тази промяна, дали ще бъде резултат от „Съвест“ или от „Престъпност Нула“, ще има по-голямо отражение над нашата цивилизация от което и да е историческо събитие. Но тя _не беше_ замислена и осъществена от мъже. Може би това най-добре доказва, че жените имат по-голям принос за обществото, отколкото мъжете са склонни да признаят? Кой знае… Вместо да се смята за обречено, човечеството може би ще спечели от това двата пола заедно да поемат кормилото.
	Декър вдигна рамене.
	— Дано се окажеш права.


	Кати също се надяваше да е права, минаваше седмица, откакто вирусът на „Престъпност Нула“ обикаляше света, всеки момент щяха да започнат да умират хора, а след това броят им само щеше да се увеличава, ако ваксината не влезеше в действие — със или без странични ефекти.
	Изведнъж вратата на Утробата се отвори и в лабораторията влязоха двама души с големи сини костюми. Това бяха Шарън Биб и генерал Том Алардайс.
	Алардайс потъркваше ръкавиците си с ентусиазъм за работа, който Кати очакваше да види у всеки военен.
	— Всичко е уредено — съобщи той. — Вече разполагаме с двайсет заразени мъже-доброволци. Всички са военни. Дали са изрично съгласие да се подложат на лечение с „Милост за мъжете“. На всеки от тях е закачена гривна за наблюдаване генетичните секвенции и състоянието на кръвта. С тази техника ще сме в състояние още до утре да разберем дали ще се спасят. Вече търсим и жени-доброволки. Щом се уверим, че ваксината действа върху мъжете, ще я пробваме и върху жени — за да сме сигурни, че е безопасна. До утре вечерта, при условие, че всички тестове се окажат позитивни, бихме могли, не, ами би трябвало да разполагаме с готова ваксина.
	Вече са включени производствени мощности, както тук, така и в Англия, Русия, Китай, Ирак, Бразилия и Австралия. Изчакват да им дадем зелена светлина след тестовете, след което всеки ще получи файла с пълната генетична секвенция и производствените спецификации на ваксината. Всеки от заводите ще снабди с ваксината ескадрили военни и граждански самолети от всички държави, които разполагат с такива, и ще се изстрелят бомби с вирусния вектор над всички по-големи градски центрове. С анализ на метеорологичната обстановка навсякъде по света ще ограничим евентуалното разсейване и ще предприемем допълнителни мерки там, където се налага. Акцията ще бъде съпроводена и със закачане на бактериологични филтри по големите летища. До няколко дни ще сме бомбардирали цялата земя с ваксината. „Престъпност Нула“ няма къде да се скрие.
	— Значи ще прехвърлите пробите и генетичната секвенция на ваксина само ако се докаже, че е ефективна и безопасна? — попита Декър.
	— Именно — отвърна Алардайс. — Нищо чудно ваксината да се окаже безполезна, нещо повече — опасна за живота. Затова ще я държим под контрол до мига, в който сме сигурни, че всичко е наред. — Генералът отиде до някакъв бял апарат в ъгъла до геноскопа. Апаратът нямаше монитор, само няколко светещи лампи, голям червен бутон и клавиатура. Изглежда, бяха го инсталирали наскоро. — Това е Ес Ди Ю, запаметяващо устройство за защита на данните. То не е свързано с „ТИТАНИЯ“ и не може да се включи в никоя компютърна мрежа, преди да се набере шестцифров код и да се освободи червеният бутон. Едва след тази операция данните от паметта на устройството ще се прехвърлят по подсигурени връзки до компютърните системи на производителите. Дотогава гледайте на апарата като на сейф за информация.
	Заедно с цифровите файлове всички проби, включително и онези, създадени от Джим Балк в тестовия център, се намират заключени в сейфа. Единствените други проби на ваксината ще бъдат инжектирани в доброволците в болницата на долния етаж. Буквално всякаква информация и материали около ваксината се съхраняват в сърцето на лабораторния комплекс.
	— В такъв случай — усмихна се кисело Декър, — ако ваксината проработи, да се надяваме, че нищо няма да се случи с лабораторията.
	Алардайс се усмихна зад стъклото на каската си.
	— Не бих се притеснявал точно за това. Това е едно от най-добре защитените места на земята.
	Кати беше загрижена най-вече от сроковете.
	— Не можем ли да проведем тестовете едновременно? Казваш, че смятате да ги проведете най-напред над мъжете, а едва след това — над жени.
	Отговори й Шарън Биб:
	— Жени-доброволки ще намерим по-трудно. Да си призная, не искам да подлагаме на риск живота на жени, преди да сме се уверили как действа „Милост за мъжете“ на мъжете. „Престъпност Нула“ няма да навреди жените, но „Милост за мъжете“ би могъл да се окаже еднакво фатален за всички, ако сме пропуснали нещо в коригирането вектора на Кротова.
	Кати свъси вежди.
	— Но всяка изгубена минута може да се окаже фатална. На земята живеят поне триста милиона момчета, които всеки момент могат да умрат. Най-младите ще бъдат мъртви само седмица след разнасянето на заразата. Всеки момент десетки хиляди младежи по земята ще започнат да измират като мухи. Един час в повече може да означава стотици хиляди човешки живота.
	— Почакай — прекъсна я Алардайс. — Още не сме получили окончателно съгласие от мъжете. Ако „Милост за мъжете“ не действа, още по-лошо — ако действа смъртоносно, те ще умрат. Тогава и да пробваме ваксината над жените, какво?
	Изведнъж компютърът на Алис Принс започна да писука.
	— Какво е това, по дяволите? — изсумтя Алардайс и се обърна по посока на звука.
	— Електронно съобщение — отговори Биб, докато Кати проверяваше краткото писмо.
	— По дяволите — възкликна тихо Декър.
	На екрана се появи снимката на младо момче-индийче. Според съпровождащия текст той бил първата регистрирана жертва на „Престъпност Нула“. Бил починал преди малко повече от час. Времето беше изтекло. Първата присъда беше изпълнена.
	В този момент Кати взе решение.


>>	46.

@@	„Вайро Вектър Солушънс“,
@@	Калифорния.
@@	Понеделник, 17 ноември 2008 г.,
@@	2 ч. и 12 мин.

	Никой не се заинтересува от високия агент на ФБР в черния биозащитен костюм. На входа, където костюмът не позволяваше да се подложи на ДНК-проверка, непознатият нинджа въведе личния си код с клавиатурата. Веднъж влязъл в комплекса, отговаряше на всички поздрави както се очакваше, а когато от централната служба за охрана се обърнеха към него, даваше нужната парола.
	Минаваше два през нощта и из комплекса цареше пълна тишина. На значката на нинджата пишеше: „специален агент Лана Бауер“. Тя разбираше от слушалките къде се намират точно в този момент другите агенти и старателно ги избягваше. Докато стигне до потъналата в тишина централна сграда, почти никой не се размина с нея по двора. А дори да се засечеше с някого, той не й обръщаше внимание.
	Мадлин Нейлър не усещаше страх. Спря за секунда пред вратата на остъклената сграда и стисна дръжката на чантата си, сякаш искаше да й внуши колко сериозна задача изпълнява. Някакъв научен работник с бяла престилка излезе през вратата и застана на двора, за да подиша чист въздух. Лаборантът дори не понечи да се приближи към нея. Черният костюм лишаваше Нейлър от лице, оттам я правеше кажи-речи невидима. Беше научила адреса на Лана Бауер от личните досиета в архива на ФБР. Живеела сама в собствен апартамент в Сан Франциско. За Нейлър не представляваше трудност да я открие. Преди да умре, Бауер й изброи всичко, което трябва да знае, за системите за сигурност в сградата, включително кодовете и движенията на охраната.
	Между един и шест часа сутринта никой не оставаше из лабораториите. Всички изследователи се прибирали да поспят в стаите по горните етажи на голямата сграда. Ако някой проникнел в комплекса, разчитало се на „ТИТАНИЯ“ да предупреди пазачите. Според Бауер обаче шефовете не очаквали неканени гости.
	Нейлър не искаше да я убива, но нямаше друг избор. Както и другояче да постъпеше, подлагаше се на жесток риск. Стреля два пъти в главата й, след което уви тялото й в килима и я претърколи под леглото. Щяха да намерят трупа скоро, но в понеделник вече нямаше да има значение.
	Нейлър пак си мислеше за Люк Декър и Кати Кер. Алис я беше предупредила, че ще предаде ваксината на Декър. Нейлър беше сигурна, че Кер е в състояние да я използва. Двамата заедно представляваха сериозна заплаха.
	Нейлър не виждаше как Кати би могла да спре „Престъпност Нула“ на глобално равнище, но не беше изключено да разработи ваксина, която сериозно да ограничи ефекта на епидемията. А „Престъпност Нула“ имаше смисъл само ако действаше сто на сто. Само няколко болни клетки да останеха в организма на човечеството, туморът би се възстановил.


@@	Болница на четвърто ниво, „Вайро Вектър Солушънс“, Калифорния.
@@	Същия ден, 2 ч. и 25 мин.

	Кати Кер погледна светещите часовници на инструментите до леглото. Не беше мигнала. Може би решението й отпреди малко бе жестока грешка.
	След като никой нищо не можеше да предприеме, преди да са известни резултатите от тестовете на двайсетте мъже-доброволци, хората от екипа се бяха прибрали по стаите си да починат. Когато другите си отидоха, тя се върна отново в Утробата и си открадна една проба от „Милост за мъжете“. Остави до геноскопа бележка, в която обясняваше какво е решила и защо, след което се беше скрила в една от изолираните стаи в болницата.
	Беше вдъхнала преди четири часа от ваксината „Милост за мъжете“ и оттогава стоеше затворена в гумения балон на изолатора. В мига, в който научи, че „Престъпност Нула“ е отнел първата си жертва, знаеше, че трябва да действа — налагаше се да изпробва ваксината върху себе си. Ако тя беше добре и ако ваксината помогнеше на заразените мъже, щяха да спасят живота на стотици хиляди младежи по планетата. Кати не беше споменала за решението си пред другите, защото щяха да се опитат да я спрат. Но и тя беше толкова уверена в правотата си, че не смяташе за нужно да слуша чужди съвети. Вярваше в успеха на „Милост за мъжете“.
	Но вече не беше толкова сигурна.
	Провери металната гривна на лявата си китка. На нея имаше малък сензор с игличка, впита в ръката й. Сензорът отчиташе състава на кръвта й и ДНК-информацията. Гривната имаше дисплей с течни кристали, с две малки отделения, големи колкото екранчето на ръчен часовник. Едната половина показваше състава на кръвта й, другият — генетичната й информация. В момента нямаше никаква информация. Но след два-три часа Кати щеше да знае дали е добре, или са настъпили усложнения. Въпросните усложнения можеха да се окажат смъртоносни, а можеха да представляват трайни генетични мутации, които да се проявят по-късно през живота й — независимо колко й оставаше да живее.
	Кати знаеше, че в другия край на болницата двайсет мъже в момента са подложени на подобен тест. Но не се чувстваше в едно и също положение с тях. Те вече бяха заразени и така или иначе ги очакваше смърт. За тях „Милост за мъжете“ беше последен шанс да оцелеят. Докато тя не живееше под пряка угроза, а в същото време си даваше сметка какво ще стане, ако ваксината й е погрешна, ако в гените й настъпят промени, за които не е предполагала. Това, което правеше в момента, беше правилно, Кати беше сигурна, но при мисълта, че може да се зарази с мутирала версия на вариола или с някоя още по-чудовищна смес от едрата шарка с „Престъпност Нула“, кръвта й се вледеняваше. При мисълта за обрива по кожата й й идеше да задращи с нокти по лицето си.
	До този момент не й беше оставало време да мисли за друго, освен как да победи болестта. Всяка минута беше съсредоточена върху тази цел, а когато й се предоставеше възможност да поспи, потапяше се мигновено в сънищата. Но сега сънят не я спохождаше. За пръв път си даваше сметка за истинските мащаби на това, което се беше случило, и на това, което предстоеше да се случи.
	Трудно й беше да повярва, че от деня, в който Мадлин Нейлър се опита да я затвори в Убежището, са минали по-малко от три седмици. Ако умреше сега, кой щеше да съобщи на родителите й в Англия? Пък и щеше ли да има значение, ако „Престъпност Нула“ опустошеше цялата планета? Какво би правила, ако оцелее и ако се установи, че ваксината действа? Оказваше се, че проект „Съвест“ се реализира в далеч по-широк мащаб, отколкото тя някога е могла да мечтае. Тогава с какво щеше да се занимава.
	Кати разсъждаваше над подобни въпроси и гледаше да мисли повече за бъдещето, отколкото за настоящето. Така поне донякъде се отърсваше от кошмарите си.
	Изведнъж вратата на отделението се отвори и в помещението се вмъкна нечия висока фигура. Кати присви очи и впери поглед през прозрачната пластмаса, за да различи на оскъдната светлина лицето на новодошлия. Стъклото на каската му го скриваше. Изведнъж тайнственият гостенин посегна с ръка към пластмасовата стена на изолатора й. Кати настръхна, но в следващия миг каската се извъртя на една страна и тя видя лицето на Декър.
	— Мислех си аз, че ще сториш някоя подобна глупост — подхвърли той.
	Кати не знаеше какво да му отговори.
	— Но след като тъй и тъй си го направила — продължи Декър и седна на стола до леглото, — казах си, че мога да ти правя компания. Вече сам знам какво е да живееш в този мехур. Със сигурност не е много забавно.


>>	47.

@@	Стаята за обеззаразяване,
@@	„Вайро Вектър Солушънс“,
@@	Калифорния.
@@	Същия ден, два часа по-късно

	Шарън Биб се чувстваше смазана от умора, докато нахлузваше синия си костюм в стаичката между трето и четвърто ниво на бактериологична опасност. Помещението се състоеше от няколко кабини, душове и тоалетни, заедно с гардероб със защитни костюми. В единия край на централното помещение имаше два умивалника и на едно рафтче над тях стояха наредени шишенца с различни противовирусни химикали. Часът беше четири и половина сутринта и навсякъде цареше тишина. След нощното съвещание с Алардайс, Кати Кер и Люк Декър Биб се беше прибрала горе в сградата, за да хапне и поспи в набързо подредените спални помещения.
	Беше се разбрала с Алардайс, че в пет часа ще провери състоянието на двайсетте доброволци. Ако резултатите бяха положителни, щеше да събуди генерала. Тогава двамата заедно щяха да ги представят на останалите членове от екипа и щяха да поискат разрешение от президента да използват кода за запаметяващото устройство. Така щяха да пратят гениите секвенции на вектора „Милост за мъжете“ и съпътстващите ги информации до различните производствени центрове по света. Само Алардайс, Кати Кер и тя знаеха кода.
	Биб на два пъти се прозя. Откакто се бореха срещу епидемията от ебола в Конго през 1999 година, не бе изпитвала такова изтощение. Не беше виждала мъжа си и двете си деца вече близо две седмици. Самата мисъл, че „Престъпност Нула“ можеше да отнеме съпруга й, я изпълваше с тревога и отчаяние. Ваксината трябваше да проработи.
	Биб по инстинкт провери костюма си да не се е скъсал някъде, след което спря пред вратата, водеща към сърцевината на комплекса. Нататък бяха лабораториите от четвърто ниво, Утробата и асансьорите, с които се слизаше в болницата и моргата.
	Даде си сметка, че в помещението е имало и друг човек едва след като набра паролата за отваряне на вратата и подложи окото си на скенера, за да бъде идентифицирана през костюма. И на двете си уши носеше тапи, за да я пазят от въздуха под налягане в костюма, затова едва-едва дочу някакво шумолене зад себе си. Преди да се е обърнала, вратата вече се отваряше и в гърба й се опря метален предмет.
	— Продължавай, без да се обръщаш — нареди й леден женски глас. — Вече набра кода, трябва ми единствено да подложа окото ти на скенера. Мога да вляза като твоя гостенка, но ако толкова не ме харесваш, ще ти извадя окото и ще го използвам вместо ключ. Избирай.
	Шарън Биб беше толкова шокирана, че не отговори нищо. Преди дори да се е осъзнала, жената я изблъска напред в коридора. Биб се огледа през прозрачните стени на коридора няма ли някой да й се притече на помощ, но лабораториите бяха съвършено пусти. Всички в сградата спяха по това време.
	— Давай нататък — подкани я жената. Двете подминаха вратите на асансьорите към болницата и моргата и продължиха към дъното на коридора.


	Мадлин Нейлър си отдъхна, намираше се на крачки от целта. Знакът „Опасно за живота“, както и едрите букви „Биологична защита пето ниво“ на вратата на Утробата, сякаш приветливо й се усмихваха.
	След като проникна във „Вайро Вектър“, Нейлър бавно и търпеливо си проправи път към центъра на лабораторния комплекс, като използваше вградената радиостанция, за да определя позицията на другите пазачи. Изглежда, повечето бяха поставени по ключовите позиции извън сградата, но малцина, ако изобщо имаше такива, стояха на пост през нощта в самата лаборатория. Навярно нарочно ги изтегляха навън, за да не пречат на учените, които работеха и през нощта. Трудното обаче тепърва предстоеше. Трябваше да проникне в самия център на лабораторния комплекс, където се намираше Утробата. Не разполагаше с кодове за тези врати, освен това знаеше, че ще трябва да подложи ретината си на лазерния лъч.
	Нейлър многократно беше придружавала Алис Принс до Утробата, затова добре познаваше разположението на различните лаборатории. Докато преминаваше през първите три нива, се увери, че всяка от лабораториите е пуста, само бръмченето на апаратурата и климатиците нарушаваше гробното мълчание. Най-накрая се промъкна до стаята за обеззаразяване, преддверието към най-строго изолираните помещения, и търпеливо изчака зад няколко шкафчета да се появи човек.
	Доктор Шарън Биб — името й стоеше изписано на костюма й — се оказа най-ранобудната.
	— Давай — буташе я към Утробата Нейлър. — Отваряй вратата. Аз съм плътно зад теб.
	Биб спря за секунда и тя си даде сметка, че моментът на изненада е отминал. Изследователката вече мислеше как да се спаси.
	— Веднага — просъска заплашително Мадлин и я побутна с пистолета си, за да не й оставя време да мисли.
	Биб успя доста спокойно да изпише кода на клавишите до вратата, след което застана чинно под лазера и отново показа ретината си. Вратата се отвори и Нейлър погледна часовника си. До един час повечето хора в сградата щяха да се събудят. Трябваше да побърза с поставянето на експлозива, ако искаше да се измъкне навреме. Повдигна малката чанта в лявата си ръка и отново се успокои: вътре се усещаше тежестта на адската машина. Устройството беше малко и се задвижваше елементарно, но беше достатъчно, за да разбие някоя от стъклените стени. Тогава „ТИТАНИЯ“ щеше да запечата цялото пространство в центъра на лабораторния комплекс — четвърто и пето ниво заедно с болницата и моргата — с термоустойчиви бетонни панели. До момента, в който някой отвън въведе правилния код, компютърът щеше да изпусне върху поразената площ порой от химикали, които да унищожат милионите вредни вируси, последвани от мощна прожекция на ултравиолетови лъчи и най-накрая огнена стихия от 3000 °С, колкото да се унищожат всички живи организми. Нито човек, нито вирус, можеха да оцелеят след всичко това.
	Щом вратата на Утробата се отвори докрай, Нейлър изблъска Биб през нея и веднага я последва. Първото, което забеляза, беше наскоро инсталираното запаметяващо устройство. Често беше използвала подобни в Бюрото и много добре разбираше за какво служи. Подобни компютри се използваха само когато информацията е твърде ценна или твърде деликатна, за да се рискува с нейното изгубване или разпространяване. Файловете от твърдите дискове на подобни устройства рядко се записваха на дискети. Наличието на подобен апарат намекваше, че каквото и да е постигнала дотук Кати Кер, то се намира вътре в компютъра.
	— А сега — Нейлър захвърли чантата на земята и насочи пистолета си към стъклото пред очите на Биб — ще ми кажеш докъде сте стигнали. Ще ми кажеш и къде мога да намеря Кати Кер.
	Тогава забеляза бележката до геноскопа. Беше от ръката на Кати и отговаряше на двата й въпроса едновременно.


	Люк Декър се сепна в съня си. В първия момент не знаеше къде се намира: пред очите му имаше някакво стъкло, а в ушите му кънтеше постоянен шум. Сети се, че е заспал в защитния си костюм и че се намира на стола до гумения изолатор на Кати.
	Погледна електронния будилник до леглото й. Показваше 4:47. Бързо се обърна към Кати. Беше се свила на топка, тъмните й коси се бяха разпилели по възглавницата, устата й бе леко отворена. Декър се опита да види гривната на ръката й, но тя я беше прибрала под завивките.
	— Кати — повика я той. — Събуди се!
	Очите й се отвориха и в погледа й за секунда се изписа паника.
	— Как се чувстваш? Какво показва гривната?
	Отначало тя го погледна с недоумение, после измъкна рязко ръката си изпод одеялото и подложи гривната на светлината. И двете екранчета светеха със зелено.
	— Какво означава това? — попита с известно безпокойство Декър.
	Кати го погледна, сякаш се чудеше дали не се шегува. Но като видя сериозното му изражение, се усмихна.
	— Разминало ми се е. Не знам дали „Милост за мъжете“ работи, но със сигурност е безопасен. Зеленото означава, че вероятността организмът да пострада е толкова малка, че е статистически незначителна.
	— В такъв случай — Люк вдигна от земята костюма й и й го подаде — да се махаме оттук.


>>	48.

	Кати Кер едва се сдържаше да не извика от радост, докато двамата с Люк се качваха с асансьора до лабораториите на горното ниво. Бяха облекли белите защитни костюми, каквито се използваха в болницата. Само преди минути бяха изтичали до другото отделение, където лежаха доброволците. Всички спяха, но генетичната им информация подсказваше големи подобрения.
	Кати започваше да вярва, че са в състояние да спрат надвисналия катаклизъм. В движение хвърли поглед на Декър и си спомни как беше дошъл да й прави компания през нощта. Той беше най-сериозният й партньор. Двамата заедно бяха разкрили заговора около „Престъпност Нула“, заедно се бяха борили с всички средства, за да го спрат. А ето, че бяха близо, толкова близо, че навярно щяха да успеят.
	Вратите на асансьора се отвориха, Декър излезе пръв и сви вляво към входа на Утробата. През стъклото се виждаше само част от вътрешността, защото ъгълът беше малък. При вида на синия силует, който се беше надвесил над една от работните маси, и двамата ускориха крачка.
	— Виж, Шарън е станала. Дай да й съобщим новината. А след това ще се обадим на Том и останалите.
	Кати набра кода и подложи окото си на лазерния лъч. Вратата тихо се отвори встрани и тя влезе в лабораторията, следвана от Декър.
	Кати не можа отведнъж да си обясни необичайното положение на Шарън Биб, която буквално се беше облегнала на геноскопа. Трябваше да се приближи до нея, за да види дупката от куршума в каската й. Даде си сметка, че Шарън е мъртва в същия миг, в който забеляза човека с черния защитен костюм. Непознатият беше с гръб към нея пред хладилника със стъклената врата и клечеше над някаква квадратна метална кутия. В този хладилник се съхраняваха пробите от най-силните и унищожителни вируси на земята, включително ебола и марбург.
	Кати се закова на едно място и в същото време непознатият се обърна към нея. В черните очи на Мадлин Нейлър се четеше изненада, но бившата шефка на ФБР все пак се усмихваше.


	На Люк Декър му бяха нужни няколко секунди да прецени ситуацията. На осем метра от него Мадлин Нейлър се беше надвесила над някакъв предмет, който напомняше малка бомба. На четири метра от Нейлър, в празното пространство помежду им, стоеше чантата й, а върху чантата — пистолет.
	Кати беше от дясната страна. Запаметяващото устройство, което съдържаше всички данни около ваксината „Милост за мъжете“ и което трябваше да изпрати тези данни възможно най-бързо, беше вляво. Но кода знаеше само Кати.
	Личеше си, че и Нейлър е осъзнала положението. Чудеше се дали да посегне към оръжието или да продължи с бомбата.
	Кати се втренчи в компютъра — изглежда, през ума й мина ужасяващата мисъл, че ако не изпрати информацията веднага, тя може да бъде изгубена завинаги.
	В продължение на няколко мига никой не помръдна. Тримата просто се гледаха един друг.
	Най-накрая Декър се обърна към Кати и в мига, в който хукна към пистолета, й извика:
	— Пращай. Веднага!
	Тримата се размърдаха в една и съща секунда и доколкото костюмите им позволяваха, се защураха като роботи по белия под.
	Декър се блъсна в Нейлър и двамата заедно паднаха на земята, сритвайки чантата на една страна.
	Декър изстена от болка, защото счупената му ръка се удари в шлема на Нейлър. Тя стоеше точно пред очите му и се опитваше да го изпепели с поглед, докато вдясно от него бомбата чакаше насред лабораторията. На черната й кутия се открояваха червени цифри: 9:01. Най-вероятно ставаше дума за минути.
	Нейлър погледна през рамото му към Кати, която вече беше застанала над компютъра с кодиран достъп и влизаше в програмите. Мадлин се надигна на крака, ритна Декър в счупената ръка и дори през костюма се чу как костите изпукват. За секунда той безпомощно се сгърчи от болка и не можеше да реагира. Нейлър се спусна към Кати и я избута далеч от устройството, преди да е освободила червения бутон. Само това беше нужно, за да поемат файловете по адрес на всички заводи, чакащи да започнат производство.
	Декър изскърца със зъби, сграбчи бомбата със здравата си ръка, но нямаше какво да стори. Устройството беше запечатано и бутонът не можеше да се върне на предишно положение. Декър не беше специалист по взривни устройства, но дори с елементарните си познания можеше да установи, че адската машина е с възможно най-опростен метод на действие и нямаше възможности за избор. След като часовниковият механизъм вече беше включен, бомбата щеше да гръмне в посочения час и нищо не можеше да се стори. Единственият начин да се спасиш от експлозията беше да бягаш, колкото сили имаш.
	Изведнъж забеляза пистолета на Мадлин под сейфа. Навярно се беше изпързалял по плочките, докато са се борили. Декър бръкна със здравата си ръка под сейфа, но пръстите му не успяха да го хванат — вместо това само го избутаха по-навътре. Промени положението на тялото си и спечели два-три сантиметра: достатъчно да изтегли оръжието. Но в същия момент обаче зад него се разнесе трясък като от счупено стъкло.


	Мадлин Нейлър сграбчи с две ръце шлема на Кати и даде пълна воля на гнева си. Още малко и щеше да се задави от ярост и желание за мъст.
	Шарън Биб не пожела нищо да й каже, но бележката на Кати беше обяснила всичко. Нейлър се зарадва, че Кати Кер е в болницата, защото бомбата щеше да убие и нея. Освен това щеше да се унищожи компютърът с файловете, а с тях — и всяка информация за ваксината. А когато бомбата принуди „ТИТАНИЯ“ да откъсне целия сектор и да превърне вътрешността му на пепел и прах, всякаква електронна или органична следа от ваксината щеше да изчезне. Заедно с доктор Кер. Решението беше повече от идеално.
	Но Декър и Кер я завариха в Утробата.
	Декър беше контузен, така че да го отстрани не беше трудно. Но Кати почти бе успяла да въведе кодовете и да пусне файловете по мрежата. Беше от жизнена важност тези файлове да не напуснат лабораторията и всичко да бъде унищожено на място. Затова Мадлин реши най-добре да скочи върху Кати и да я изблъска далеч от компютъра.
	Кати се съпротивляваше, но Нейлър смачка шлема й, като я блъсна в стъклото на близкия хладилник. Кати се замая от удара, а от рафтовете в хладилника върху главата й се заизсипваха безброй епруветки. Всички съществуващи на земята вируси-убийци се пръснаха из тясното пространство на лабораторията. Мадлин сграбчи Кати през врата и я стегна като в ключ, притискайки я с лице към земята. Всеки момент стъклото на шлема й щеше да потъне в разлените разтвори.
	Но Декър беше прибрал пистолета й.
	— Пусни го на земята, Декър — заповяда му Нейлър. — Или ще свали шлема й от главата. Ще умре за броени минути.
	— Всички ще умрем за броени минути — отговори й предизвикателно Декър. Беше се изправил и държеше дулото на пистолета право срещу нея. — Ако се съди по часовника на бомбата, остават ни шест минути. Кати, добре ли се чувстваш?
	Но тя не отговори. Беше изпаднала в комоцио. Нейлър я изправи на крака и се скри зад нея като зад щит.
	Изведнъж от другата страна на стъклените стени се показаха три фигури, облечени в сини костюми. И тримата тичаха по коридора през съседната лаборатория към Утробата. Нейлър прехвърли светкавично всички възможности и се примири с неизбежното. Щеше да се мре. Но преди да загине, щеше да направи всичко възможно лабораторията да бъде унищожена и делото на живота й — защитено. Придърпа Кати към себе си и се впусна към изхода. Чу се тихо свистене и двете крила на вратата се залостиха. Никой не можеше да отвори отвън.
	— Декър — закани се Нейлър, — ако направиш и една крачка към компютъра, ще я убия.


	Мълчанието на Кати никак не улесняваше Декър. Най-малкото не беше сигурен дали е имала време да въведе целия код в компютъра — а той самият не знаеше кода. Можеше само да се радва на червения бутон отдалеч, но знаеше, че ако кодът не е въведен, дори да го натисне, нищо няма да стане. А ако понечеше да се приближи, Мадлин без съмнение щеше да убие Кати. Единствената надежда на Декър беше Кати да се свести, преди бомбата да се взриви.
	От другата страна на вратата Алардайс и двамата близнаци Шлосберг бяха залепили ръце о стъклото и безпомощно гледаха какво става вътре. Ако можеше да се чуе с тях, Алардайс би му казал кода.
	— Мислех, че се бориш срещу тежките престъпления, Нейлър — рече Декър. — А вече си убила повече хора, отколкото и най-закоравелите убийци, които съм заловил през живота си. Ако успееш да приложиш пъкления си план, ще станеш отговорна за повече убийства от всички мъже на земята, взети заедно. И живите, и мъртвите. Моят пол за няколко хилядолетия не успя да убие толкова човешки същества, колкото ти се каниш да убиеш с един замах. Каква е тази лудост? Една-единствена жена, началник на най-великата правозащитна институция — избива хладнокръвно всички представители на другия пол само защото се борела срещу убийствата?
	— Няма начин точно ти да разбереш — отвърна му със злоба Нейлър. — Баща ти е изнасилвал и убивал момиченца. Разбира се, че няма да приемеш изтребването на собствената си порода.
	Кати сякаш се раздвижи и Декър видя, че се опитва да фокусира погледа си. Ако натиснеше червения бутон, той _може би_ щеше да спаси живота на близо два милиарда и половина души. Но пък _със сигурност_ щеше да убие Кати. Трябваше да я изчака да потвърди кода.
	— Разбирам нуждата да се изловят и унищожат носителите на злото — продължи Декър. — Цял живот това съм правил. Но престъпник е всеки човек, извършил тежко престъпление, а такива не са само мъже. Жени като теб са по-големи престъпници.
	Нейлър за малко да избухне при тези думи. Неволно помръдна и даде възможност на Кати да дойде на себе си и да погледне Декър.
	Декър повиши глас. Почти викаше. И в същото време не изпускаше Кати от очи.
	— Иронията е в това, че _ти_ си най-гнусният представител на племето, което се опитваш да унищожиш. Би трябвало най-напред да очистиш света от самата себе си, а след това да мислиш за другите.
	Нейлър ехидно се усмихна.
	— Вече няма значение ти какво мислиш. След няколко минути това място, както и всичко в него, ще бъде унищожено. „Престъпност Нула“ ще победи. Съжалявам единствено, че няма да мога да се радвам на делото си. Но да речем, че това е малката цена, която трябва да заплатя за удоволствието, че всичките ви старания са били напразно.
	Кати се обади:
	— Кодът е вкаран. Натисни бутона.
	Декър погледна нея, после и към Нейлър.
	— Ако направиш и крачка, ще я убия — повтори тя.
	Сделката вече приемаше друг характер. Ако натиснеше бутона, той щеше да спаси живота на милиони, _милиарди_, хора по планетата, но щеше да убие Кати. Изборът изглеждаше лесен, но това, което се беше случило между двамата, не подлежеше на логическа оценка. В този момент Декър си даде сметка колко много означава Кати за него и че той е на път да я изгуби. Но също така си даваше сметка, че няма избор.
	Около Утробата се беше насъбрала тълпа от безмълвни наблюдатели, които не смееха да откъснат поглед от разиграващата се драма.
	— Колко здраво е стъклото? — попита Декър.
	— Много — отговори му Кати.
	Преди Нейлър да реагира, той премести здравата си ръка, насочи пистолета към червения бутон и стреля. Нейлър се разсея, Кати се измъкна от ръцете й и се завтече към вратата. Нейлър се нахвърли този път срещу Декър. В очите й се четеше ярост, от гърдите й се разнесе рев като на ранен звяр.
	— Не! Не!
	Той забеляза с крайчеца на окото си как просветват зелените лампички под клавишите за кода. Файловете бяха изпратени. В следващия миг Нейлър беше върху него. Като обезумяла го събори на земята. Пистолетът изхвърча от ръката му и падна на пода. В този миг Кати натисна бутона за ключалката и вратите се отвориха.
	— Люк! Люк! — извика Кати.
	— Бягай — отвърна й той. — Не ме чакай!
	Изблъска със здравата си ръка Нейлър и се надигна на колене. Вляво от него беше малката бомба. До детонацията оставаше минута. Обезумял от ярост, Декър посегна към устройството и в мига, в който Мадлин Нейлър се нахвърли върху него с все сила я удари с черната кутия в лицето. Плексигласът на шлема й се натроши на парчета. Тя се разкрещя от болка и от ужас, костюмът й започна шумно да изпуска въздуха под налягане, а Декър се надигна на крака и се отдръпна. Кати беше притичала до него и го дърпаше към вратата.
	— Хайде — викаше тя. — Няма да тръгна без теб.
	Но Нейлър отново се изправяше и ги наблюдаваше заканително с кървясали от заразите из въздуха очи. В едната си ръка държеше като нож парче пластмаса. Декър трябваше да бърза към вратата, но си даваше сметка, че ако Нейлър успее да съдере плата на костюма му, ще бъде умъртвен от вирусите в лабораторията. Кати беше оставила вратата отворена, а до взрива имаше няколко секунди. В крайна сметка Декър хукна към вратата, подхвана Кати и я изтласка навън, към коридора. Алардайс и другите чакаха отвън и им помогнаха по-бързо да се изтеглят оттатък вратите. В последния момент Декър се обърна назад и видя как протегнатата ръка на Нейлър замахва във въздуха, на сантиметри от крака му. В следващия миг вратите се затвориха и затиснаха ръката й.


	Мадлин не можеше да повярва. Седеше на пода насред Утробата, вдишваше заразения с убийствени вируси въздух и гледаше жално счупената си ръка. Не я интересуваше, че след няколко секунди бомбата ще вдигне всичко във въздуха.
	Просто нещата не трябваше да се развият по този начин. Мечтата на живота й се проваляше. Много мъже щяха да умрат, може би милиони, _но не и всички_.
	За нея оцеляването дори на един-единствен мъж щеше да застраши неопетнената чистота на мечтата й. Изкореняването на всички мъже наведнъж беше великият подвиг, който би осигурил оцеляването на човешкия род. Но да убие само неколцина си оставаше едно жалко и най-обикновено убийство.
	Изведнъж я обхванаха угризения. Не защото беше убила толкова много мъже, а защото беше убила твърде малко.
	В мига, в който чу прищракването на адската машина, тя изкрещя от мъка. Нищо не бе успяла да промени.
	Но дори когато взривът разкъсваше тялото й и „ТИТАНИЯ“ запечатваше лабораториите, за да ги унищожи с химикали и пламъци, Мадлин Нейлър пак не беше права. Тя беше променила всичко.


	В мига, в който се показа през вратата на Утробата, Декър беше подхванат от Алардайс и поведен през коридора към изхода от горещата зона. Стоманената врата сякаш цял час се отваряше и още по-дълго се затваряше. Докато седеше до Кати в стаята за обеззаразяване, чу и усети силната експлозия.
	„ТИТАНИЯ“ веднага спусна тежките черни плочи, с които залости вратата, през която току-що бяха излезли, и плътно запечата лабораториите.
	Кати подхвана един от маркучите и започна да полива Декър, докато на него за последен път му се привидя Нейлър. Никога нямаше да забрави неистовата омраза в погледа й.


>>	49.

@@	Пентагонът, Вирджиния
@@	Неделя, 23 ноември 2008 г.,
@@	11 ч. и 6 мин.

	В сравнение с просторната зала за военни съвещания на Пентагона Умната стая във „Вайро Вектър“ представляваше килерче. Цялото пространство беше заето от компютри, зад които мъже и жени седяха, за да обработват получаваната информация. Широката стена в края беше петнайсет метра висока и трийсет метра широка и беше разделена на екрани. Централният екран беше три метра на два и петдесет и в момента показваше картина на земното кълбо.
	Другите, по-малки екрани имаха субтитри, на които се обозначаваше мястото, откъдето се предаваше картината. На много от мониторите се виждаха летища на американските военновъздушни сили както в страната, така и по света. В движение се изписваха съобщенията на информационните агенции, предавани от целия свят, а по останалите екрани се виждаха самолетите на други държави — Великобритания, Франция, Израел, дори Ирак, които в момента изпълняваха обща за целия свят мисия.
	Откакто шест дни по-рано ваксината „Милост за мъжете“ беше изпратена до производствените центрове по света, всички тестове и пробни партиди се бяха оказали успешни. Под надзора на генерал-майор Том Алардайс се бяха произвели бойни глави с необходимите спецификации. След окончателното одобрение от центъра военновъздушните сили на целия свят се бяха заели с разпръсването на ваксината.
	Три дни по-рано, на заседание на ООН в Ню Йорк, Памела Вайс открои пред всички световни лидери добрите и лошите страни на планираната ваксина. Беше съобщила последните цифри от смъртните случаи вследствие „Престъпност Нула“. В глобален мащаб това бяха вече няколко милиона души — цяло поколение младежи, които току-що бяха навлезли в пубертета. Нямаше страна, която да е избягнала удара.
	Състоя се известен дебат върху дългосрочните последици от страничните ефекти, но всички се съгласиха, че ползата от ваксината е далеч по-голяма от вредата. За пръв път в историята на Обединените нации всяка страна без изключение независимо от съществуващите политически, религиозни и исторически противоречия подписа резолюцията. След предложението за гласуване решението беше взето само за четиринайсет минути. Това беше рекорд.
	Никой не можеше да даде точни данни за броя на самолетите, участващи в операцията, но се предполагаше, че ще бъдат използвани около половин милион бойни и пътнически машини. Това беше най-масираната въздушна операция, на която човечеството ставаше свидетел, и много оптимисти предричаха, че ще бъде последната.
	Откакто първите бомби бяха взривени във въздуха, картата на големия централен екран се изпъстри с малки червени точици. Лондон и Париж заблестяха в червено, след тях — по-голямата част от континентална Европа. Съединените щати и Канада скоро последваха примера им, също както Южна Америка и части от Африка и Азия. На фона на тези обширни пространства петънцата изглеждаха по-малки и се ограничаваха около големите градове. Но с времето точиците се превръщаха в полета, контурите им се разкривяваха и разтегляха според преобладаващите ветрове и ваксината се разпръсваше все по-далеч и по-далеч. Скоро отделните петна започнаха да се съединяват и в най-кратък срок земята се покри с почти плътна завеса.


	Кати Кер и Люк Декър стояха в дъното на залата — там, където подът се издигаше в нещо като амфитеатър. Кати поклати тъжно глава.
	Нищо нямаше да е същото. Червеният цвят на картата означаваше спасение, но също така глобална революция, а може би ускорена и принудителна еволюция.
	Човекът се беше променил невъзвратимо, беше се променил, без да го иска, и в действителност се превръщаше в нов биологичен вид. Хомо сапиенс беше умрял. Раждаше се нов човек.
	— Какво ще ни донесе бъдещето, Кати? — попита Декър, без да сваля поглед от екрана.
	Тя го хвана за ръката и му се усмихна.
	— Не знам, но се надявам да е нещо добро.
	Той стисна пръстите й.
	— И аз така се надявам. И аз.


>	Епилог

@@	Сан Франциско, Калифорния.
@@	Сряда, 23 ноември 2108 г.

	Човекът беше стар, но не и колкото къщата, в която живееше. Остави цигулката и премести стола до отворения прозорец, от който се откриваше гледка към залива. Започваше сериозната част от тържествата. Небето се губеше зад гъстата пелена от фойерверките, които сякаш го бяха подпалили. Децата навярно се бяха присъединили към тълпите около моста. Той също можеше да отиде, но предпочиташе да погледа небето.
	Извърна се и намести телескопа на по-удобен ъгъл. Погледна през лещата и ярките отблясъци на фойерверките едва не го заслепиха. Струваше му се странно, че Pax Centennia — стоте години мир на земята — се ознаменуваха тъкмо с експлозии. Някои дори говореха да се изровят старите въоръжения и да се хвърлят на унищожение в огромни клади.
	Изправи се и с бавна крачка се запъти към пианото. На него имаше няколко снимки, но една се набиваше отдалеч в очите. На нея имаше усмихнати родители с бебе. В далечината се забелязваше стара църква, а до двамата родители стоеше ослепителна дама, която сякаш мнозина познаваха. Снимката го караше да се усмихва самодоволно. Не бяха много хората, на чието кръщене е присъствал лично американският президент. Старецът се вгледа в снимката и се замисли как ли могат да се оценят последните сто години — неговите сто години.
	Дълго обсъждаше стогодишнината от Голямата промяна. Но малцина споменаваха какво беше струвала тази промяна на човечеството: осемнайсет милиона млади мъже, три пъти повече от всички евреи, загинали през Холокоста. Но това беше все едно антична история. Напротив, все повече и повече световни лидери се надпреварваха да изброяват ползите от Промяната. Повечето се радваха от непознатия преди дълъг период на световен мир и благоденствие. Намираха се и такива, които съжаляваха, че техническият прогрес вече не е това, което е бил навремето, когато войната е служила за катализатор на иновационните процеси. Излизало, че Блейк е бил прав, казвайки, че без конфликти няма прогрес.
	Баща му Люк му бе разказвал дълги истории за един друг свят, в който преследвал хора, толкова зли, че не могъл да си го представи. Но също така говореше за неща като смелост и приключенски дух, за най-почтеното човешко чувство — да се бориш със сила за това, в което вярваш. Дори майка му Кати често разправяше колко _необходимо_ било понякога да се бориш за идеалите си.
	Старецът се върна при телескопа и го насочи покрай жалките човешки пиротехники към величествените планети. Загледа се във Венера, а след това върху съседната звезда Проксима Центавър — къде беше тя? На някакви си трийсет и пет трилиона километра. Опита се да си представи какво ли ще видят астрономите от другите планети, ако насочат телескопите си към Земята. Една средно голяма планета, въртяща се около средна по големина звезда по краищата на една обикновена спирална галактика, една от милиардите галактики във Вселената.
	Някаква сянка мина пред Проксима Центаври и той изтръпна. Изведнъж му се стори, че Вселената е просто един по-голям вариант на Земята: галактиките са континентите, а планетите — страните.
	Отново съпостави Земята с Космоса. Видя една самотна планета с богати ресурси. Една миролюбива и добронамерена планета, която е надживяла първичния инстинкт на насилието.
	Планета, която вече не знае как да се защитава.
