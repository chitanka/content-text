D>
	На Марго Рене Линдън.
	Добре дошла.
D$


>	1

	Точно в пет следобед във вторник майор Лудвиг освободи бойскаутите от Отряд 1440 и момчетата се втурнаха навън към велосипедите си. Както обикновено, Теодор Буун се забави, за да се сбогува с майора, после излезе в хладната вечер с намерението да се отправи към кантората на родителите си в центъра на града.
	Край стойката за велосипеди Тео забеляза един от близките си приятели, Уди, и му направи впечатление, че той пак не се усмихва. Напоследък беше все така, нямаше никакъв знак — намигване, бегла усмивка или леко кимване — който да подскаже, че нещата са, ако не супер, то поне наред. Уди се влачеше с неизменно тъжно и вкиснато изражение, сякаш животът го беше смачкал. Като че ли носеше някакво бреме, а свързаните с него проблеми, твърде тежки за тринайсетгодишно момче, го бяха смазали.
	Тео го познаваше от четвърти клас, когато семейство Ламбърт се преместиха в Стратънбърг. Положението в дома им не беше добро. Майката живееше със своя втори или трети съпруг, който често пътуваше по работа. Истинският баща на Уди беше изчезнал преди години. По-големият му брат Тони имаше един арест и вече му излизаше лошо име. Тео подозираше, че семейство Ламбърт се борят със сериозни проблеми и затова Уди изглежда толкова нещастен.
	— Хайде да отидем в „Гъф“ и да изядем по един замразен йогурт. Аз черпя — предложи Тео.
	Уди незабавно поклати глава отрицателно и дори се начумери.
	— Не, благодаря.
	Той никога нямаше излишни джобни, а от гордост не можеше да приеме някой друг да го черпи. Тео отдавна знаеше това и се почувства глупаво, че е предложил да плати.
	— Добре ли си? — попита той приятеля си.
	— Добре съм — отговори Уди, докато яхваше колелото. — До после.
	— Звънни, ако ти потрябвам — каза Тео и го проследи с поглед как се отдалечава.
	Уди не отговори. Изобщо не му се прибираше у дома, макар да подозираше, че ще завари къщата празна. Майка му работеше на две места и във вторник беше сервитьорка в едно ресторантче, недалече от колежа. Новият й съпруг, който не беше баща на Уди, работеше в строителството и понякога печелеше добре, но това не беше постоянно. В момента беше на някакъв строеж на два часа път от града и Уди не го беше виждал от цял месец. По-големият му брат, Тони, беше в девети клас в гимназията в Стратънбърг, но имаше опасност всеки момент да отпадне, да напусне или да го изключат поради слаб успех и неизвинени отсъствия. Отношението на Тони беше безобразно, на него въобще не му пукаше дали ще завърши, или не.
	Уди остави колелото си под навеса за колата, влезе през отключената врата в кухнята и извика Тони. Не получи отговор и откровено се зарадва, че вкъщи няма никой. Прекарваше много време сам и не му беше неприятно. Имаше избор, всякакви възможности: можеше да играе видеоигри, да гледа телевизия, да си пише домашните или да включи електрическата си китара и да се поупражнява около час. Разбира се, писането на домашните заемаше последно място. Успехът му се влошаваше и учителите задаваха въпроси, но никой вкъщи не проявяваше загриженост.
	Всъщност вкъщи рядко изобщо имаше някой.


	Тео остави велосипеда си пред задния вход на кантора „Буун и Буун“ в преустроената стара къща, която родителите му притежаваха много преди неговото раждане. Влезе в малкия си кабинет, където незабавно го посрещна Джъдж, вярното му куче, което го чакаше от часове. Денем Джъдж беше в кантората, където не правеше нищо съществено — само спеше и си просеше храна. Обикаляше безшумно, дремваше на някоя постелка около час, после се местеше на друга. Имаше четири легла — три долу и едно горе, но най-любимо му беше мекичкото под бюрото на Тео. Всеки следобед в очакване на завръщането на най-добрия си приятел Джъдж слизаше в кабинета му.
	Тео го погали по главата, побъбри си с него и после двамата тръгнаха да поздравят всички в кантората. Правният асистент Винс вече си беше тръгнал и вратата му беше затворена. Секретарката Дороти, която отговаряше за делата с недвижими имоти, беше потънала в работа, но вдигна глава да попита Тео как е минал денят му. Вратата на просторния кабинет на майка му беше затворена, следователно тя имаше служебна среща. Беше бракоразводен адвокат, повечето й клиентки бяха жени, а когато вратата беше затворена, нещата обикновено бяха зле. На Тео и през ум не му мина да почука.
	Не планираше да става бракоразводен адвокат. Тринайсетгодишен, вече беше решил, че или ще се явява в съда и ще бъде най-добрият адвокат в щата с важни и големи дела, или страхотен съдия, ръководещ шумни процеси и известен със своята мъдрост и справедливост. Повечето му приятели мечтаеха да станат професионални спортисти, компютърни гении или неврохирурзи, един-двама дори си представяха, че ще станат рокзвезди, но не и Тео. Той обичаше правото и копнееше за деня, когато ще бъде зрял мъж с тъмни костюми и елегантно кожено куфарче. Според родителите му обаче Тео трябваше най-напред да завърши осми клас, а после да издържи мъченията на гимназията, колежа и следването в юридическия. Предстоеше му да се образова най-малко още дванайсет години и не очакваше изпитанието с нетърпение. Понякога вече се чувстваше изморен.
	Приемната на кантората беше царството на Елза Милър, дългогодишна рецепционистка, секретарка, правен асистент, съветник и арбитър, а едно време — и бавачка на Тео при нужда. Елза вършеше всичко, и то с въодушевление, което Тео нерядко намираше за досадно.
	Щом го зърна, тя скочи от бюрото си, сграбчи го, притисна го силно, ощипа го по бузите и не спря да го разпитва как е минал денят му. За двамата това беше ежедневие, което рядко се променяше.
	— Най-обикновен скучен ден в училище — отговори Тео и се опита да се откопчи от прегръдката й.
	— Все така казваш. Как беше със скаутите?
	Елза беше по-наясно с програмата му от самия него. Ако Тео имаше уговорен час за преглед при лекар или зъболекар, Елза го отбелязваше и в своя график. Момчето има домашно за часа по точни науки? Елза му напомняше. Предстоеше пътуване на скаутите до езерото? Елза държеше нещата под контрол. Сега тя го измери с поглед от глава до пети, за да се увери, че ризата и панталонът му са подходящо съчетани, и каза:
	— Майка ти е с клиентка, но баща ти е свободен в момента.
	Баща му винаги беше свободен и сам. Уудс Буун беше адвокат, занимаваше се със сделки с недвижимо имущество и пушеше лула, а заради дима никой друг от кантората не припарваше до кабинета му на горния етаж.
	— Най-добре се залавяй с домашните — разпореди Елза и се върна зад бюрото си.
	Всеки учебен ден от живота на Тео най-малко трима души: майка му, баща му и Елза, му напомняха да си напише домашните. А най-дразнещото от всичко беше, че Тео никога не пропускаше да направи това. Не беше нужно никой да му напомня. Нито веднъж не беше забравил, а постоянно му повтаряха едно и също.
	Понякога му идеше да се озъби и на тримата, но не си струваше да си навлича неприятности. И нямаше да му помогне. Когато си добро дете, трябва да се научиш да си затваряш очите за недостатъците на възрастните. Те просто обичаха да повтарят, най-вече баща му, и най-вече незначителни команди, които целяха да направят Тео по-добър човек. Измий си зъбите. Среши си косата. Изяж си зеленчуците. Карай колелото внимателно и следи уличното движение. Подготви си домашните. Списъкът сякаш нямаше край.
	Затова, вместо да спори, той отговори „добре“ и тръгна нагоре по стълбите. Джъдж го следваше по петите и двамата затопуркаха от шумно, по-шумно. Баща му имаше навика да си подремва късно следобед и понеже Тео беше добро дете, не искаше да го злепоставя, като нахълта и го свари да похърква.
	Господин Буун обаче беше напълно буден и бе погълнат от обичайната купчина документи върху бюрото си. Във въздуха витаеше плътен и уханен дим, който според Тео беше направо приятен.
	— А, здрасти, Тео — поздрави го баща му както всеки следобед и вдигна поглед сякаш изненадано.
	— Здрасти, татко — отговори Тео и се отпусна в мекото кожено кресло срещу бюрото. — Зает ли си?
	— Зает ли? — повтори господин Буун и размаха ръце към планината от документи, за да покаже, че има прекалено много клиенти. — За теб никога не съм твърде зает. Как беше в училище?
	— Скучно както обикновено, но със скаутите беше забавно. След две седмици отиваме на езерото.
	— Знам, майорът ме покани да ви придружа, но този път няма да дойда.
	Вече бяха водили този разговор най-малко три пъти.
	— Нещо ме тревожи, татко.
	— Казвай.
	— Става дума за Уди. Държи се странно, непрекъснато изглежда притеснен за нещо. Оценките му не са хубави и учителите почват да го гледат с подозрение.
	— Проблеми у дома ли подозираш?
	— Най-вероятно. По-големият му брат Тони се е хванал с лоши момчета, бяга от училище, прибира се късно, такива работи, а Уди много го слуша. Майка им работи на няколко места и не й остава много свободно време. Новият й съпруг е извън града, ама Уди и бездруго не го харесва. След две седмици заминаваме на излет, а Уди заяви, че няма да дойде, трябвало да оправя двора на къщата. Най-вероятно просто няма пари за пътуването. Напоследък няма никакви пари. Наистина се тревожа за него.
	— Той има ли много приятели?
	— Познаваш Уди, татко. Популярен е и много го уважават, защото е най-коравото момче в класа. Стане ли сбиване, Уди или го е започнал, или разтървава виновниците. Никой не смее да му се опъне, а на него му харесва да се прави на хулиган. Май е кривнал от правия път, поне според мен. Иска ми се да му помогнем някак.
	— Би могъл да поговориш приятелски с него, Тео. Уди те харесва. Опитай се да му повлияеш. Насърчи го да учи и да си пише домашните. Обясни му какво ви очаква в гимназията догодина. Разкажи му за спорта, за момичетата, за футболните мачове, за излетите, за всички интересни неща, които ще правите.
	— Може да опитам. А вие с мама ще дадете ли едно рамо?
	— Ще поговоря с нея и ще измислим нещо, но обикновено не е уместно човек да се меси във възпитанието на чуждо дете. Предостатъчно сме ангажирани със своето.
	Баща му се засмя, но на Тео никак не му беше весело.
	— Благодаря, татко. Отивам да си пиша домашните.
	— Добре, Тео, а аз ще обсъдя въпроса с майка ти.
	Тео и Джъдж слязоха в тесния кабинет на момчето. Джъдж се сгуши в леглото си и веднага заспа най-безгрижно. Тео му завидя. Кучешки живот: спиш, ядеш, погваш някоя катеричка или заек, никакви тревоги.


>	2

	Вече беше тъмно, когато Уди чу да се затръшва външната врата. Той седеше в хола и отегчено гледаше телевизия. Тони влетя с широка усмивка и попита:
	— Здрасти, хлапе, какво правиш?
	— Нищо. Ти къде беше?
	— Навън. Мама обаждала ли се е?
	— Не. Във вторник е на работа до десет.
	Тони се тръшна на канапето и изрита маратонките си.
	— Какво гледаш?
	— Клинт Истууд в някакъв стар уестърн.
	— Много странни филми си избираш. Вечерял ли си?
	— Няма нищо за ядене. Вече проверих.
	— Тази вечер трябва да разнеса няколко пици. Ела с мен, тъкмо ще си вземем и ние една.
	Пицата не беше лоша идея, макар че доста често влизаше в менюто им. Няколко часа седмично Тони разнасяше пици за популярно заведение на име „Сантос“ и обикновено съумяваше да задели няколко парчета за себе си и за Уди. Нерядко успяваше да отмъкне дори цяла огромна пица.
	— Добре — отговори Уди, но не помръдна.
	Тони скочи от канапето, отиде в стаята си и се върна след секунди, облечен с червената фланелка на „Сантос“ и червена шапка с козирка. Уди изключи телевизора и осветлението и двамата излязоха от къщи.
	Тони караше малък пикап тойота, навъртял стотици километри — предишна кола на новия съпруг на майка им. Не беше бог знае какво и момичетата изобщо не се впечатляваха, но засега разполагаха само с нея. Десет минути по-късно влязоха на паркинга на търговския център и Тони спря далече от пицарията.
	— Наведи се — нареди той и слезе от колата.
	— Знам, знам — отговори Уди и се смъкна на седалката.
	От заведението не позволяваха доставчиците да возят пътници и шефът строго държеше на това. Уволняваше незабавно всеки шофьор, заловен с някого в колата. Тони влезе вътре и Уди зачака. Надникна през прозореца и видя как студенти от колежа се изсипват от колите си и влизат в пицарията. Симпатични момчета, готини момичета, хубави коли. Уди се запита дали изобщо ще успее да се запише в колеж. Съмняваше се, но беше едва на тринайсет и не се тревожеше много-много. Само Тео и може би още един-двама от приятелите му бяха планирали бъдещето си. Уди обмисляше дали да не стане пожарникар и не беше сигурен, че за тази работа му трябва колеж.
	Телефонът му избръмча — есемес от майка му: „Виждал ли си Тони? Какво ще вечеряте?“.
	Уди отговори: „Добре сме. Пица. Ти как си?“.
	„Добре, но ще работя до 11.“
	„Добре.“
	„Домашните?“
	„Готови са.“
	Тя питаше за домашните му само защото това се очакваше от нея. В действителност Дейзи беше твърде изморена, за да следи успеха на сина си. Знаеше, че Тони бяга от часове, защото й се обаждаха от училището, и двамата много се караха. Само че Тони винаги се налагаше, защото майка му просто нямаше сили да се справя с него. Със сегашния й съпруг нещата не вървяха. Тя имаше много грижи и спеше зле. Постоянно беше грохнала и Уди се притесняваше за нея. Семейството едва се справяше с парите от двете места, на които тя работеше, и с малкото средства, които осигуряваше съпругът й.
	Как би могъл Уди да учи в колеж? Лесно беше за някой като Тео, чиито родители бяха адвокати и явно имаха щастлив брак. Освен това Тео беше единствено дете. От години беше верен приятел на Уди и щеше винаги да си остане такъв, но понякога Уди тайно си признаваше, че завижда на Тео.
	Тони излезе с яркочервената табела „Сантос“, която се закрепяше с магнит върху покрива на тойотата.
	— Идвам след малко — каза той и отново влезе.
	Уди не отговори. Десет минути по-късно Тони се върна с четири големи кутии с пица, които остави на общата предната седалка помежду им. Ухаеха вкусно и Уди внезапно установи, че умира от глад. Когато излязоха на улицата, Тони каза:
	— Отвори горната кутия и дай да вечеряме. Пица със саламче и гъби.
	Уди отвори кутията, подаде парче на Тони и взе едно за себе си. Хранеха се мълчаливо, докато Тони фучеше по тесните улички около колежа. Както обикновено, караше прекалено бързо. Най-напред спряха пред порутена двуфамилна къща с безредно паркирани коли в предния двор. Тони се увери, че адресът е точен, спря на улицата и бързо закрачи към вратата, понесъл голяма пица. Върна се след секунди и изсумтя недоволно:
	— Хлапето ми даде един долар. Пица за дванайсет долара, а фукльото ми даде само един долар бакшиш. Проклети колежанчета.
	Потеглиха рязко и спряха след две преки отново пред студентска квартира. Тони отново получи бакшиш от един долар. Но пък се забавляваха, докато сновяха из лабиринта от улички около колежа „Стратън“. Бяха надули радиото, дъвчеха шумно и ругаеха стиснатите колежанчета. Когато достави и последната кутия, Тони бързо се отправи обратно към „Сантос“ за нова серия пици. Заведението беше претъпкано, а поръчките по телефона валяха непрекъснато. Беше време за вечеря и студентите бяха огладнели.
	Братята потеглиха със свистене на гуми и една камара кутии с топли пици помежду им. Във вторник обикновено нямаше много работа, но „Сантос“ предвидливо предлагаха промоция „две на цената на една“ и получаваха много поръчки. Цели два часа Тони и Уди обикаляха с колата западната част на Стратънбърг и доставяха пици предимно на студенти, но и в някои по-хубави къщи. Към девет, когато нещата се поуспокоиха, Тони беше събрал двайсет и седем долара от бакшиши и беше много горд. Даде на Уди пет долара и му обеща още десет, но Уди се съмняваше, че някога ще ги получи.
	Спряха да заредят до един минимаркет в покрайнините на града. Някой повика Тони. Към тях се приближи младеж на име Гарт, който тъкмо бе излязъл от магазина. Тони зареждаше тойотата и Уди не чу целия разговор, само думите на Гарт:
	— Хайде да се повозим. Имам бира и резервоарът ми е пълен.
	Гарт караше тунингован зелен форд мустанг с широки гуми и гърмящи ауспуси и непрекъснато фучеше из града с висока скорост. Не беше лошо момче, всъщност беше доста популярен и излизаше с едно от най-готините момичета, които Уди беше виждал. Нещо в Гарт не му допадаше обаче. Имаше вид на човек, който всеки момент ще се издъни и ще направи някоя глупост. Беше на осемнайсет, с една година по-голям от Тони, но още не беше на нужната възраст да купува бира. Затова беше лош знак, че се е сдобил с алкохол.
	Тони зареди и паркира пикапа до магазина.
	— Ще дойдеш ли с нас? — попита той Уди.
	— А какво друго да правя? Пеша ли да се прибера?
	— Да тръгваме. Само ще се поразходим с колата и ще сме вкъщи, преди мама да се върне.
	Гласът на разума подсказваше на Уди да откаже. Да не се качва в колата с Гарт и Тони, които се канеха да обикалят край колежа и да се наливат с бира. Нищо хубаво нямаше да излезе. Само че друг глас, не толкова разумен, го подмамваше: „Върви де, това е безобидно забавление“. Колко тринайсетгодишни хлапета имат шанса да се мотаят с по-големите младежи?
	— Идваш ли с нас? — рязко попита Тони.
	Не прозвуча само като въпрос. Беше предизвикателство. Всъщност Тони го питаше: „Ще те хване ли шубето? Ще вземеш ли да се прибереш и да чакаш мама?“.
	Уди не трепна, не се поколеба.
	— Идвам — отговори той и сви рамене, все едно можеше да се вози с големите батковци когато си пожелае.
	Той се качи на задната седалка на мустанга, докато Гарт форсираше двигателя. Колата избоботи и поднесе на излизане от паркинга.
	— Дай една бира — нареди Гарт през рамо.
	Уди видя шест кутийки бира на седалката до себе си. Взе две и ги подаде на Тони, който му каза:
	— И ти може да си вземеш.
	Поредното предизвикателство. Гарт, който го наблюдаваше в огледалото, попита:
	— На колко години си, Уди?
	— На тринайсет.
	— Пил ли си бира?
	— Ами да.
	— Пили сме заедно — обади се Тони. — Отмъкваме от хладилника, когато няма никой вкъщи.
	Заедно с тях в колата се возеше и един огромен, гигантски проблем. Присъстваше осезаемо, сякаш се беше настанил на седалката до Уди и той можеше да го докосне — едва не го изрече на глас, за да му е чиста съвестта. Тони беше в пробация. Четири месеца по-рано го бяха арестували за притежание на марихуана, което само по себе си беше достатъчно сериозно, но освен това го обвиниха в намерение да продава. Страшно му провървя, защото двамата полицаи, които го бяха арестували, се издъниха. Единият беше уволнен за кражба на наркотици. А другият избяга от града и повече не го видяха. Доказателствата изчезнаха заедно с ченгетата и за няколко седмици Тони се мислеше за най-големия късметлия в Стратънбърг. Съгласи се да признае вината си само за притежание на наркотици в замяна на по-лека присъда като непълнолетен и се отърва с шест месеца пробация. Прекара в ареста една нощ и възприе случилото се като голяма шега. Изобщо не се стресна и продължи да бяга от училище.
	Ако го пипнеха с бира, щеше да бъде нарушение на пробацията му и най-вероятно той щеше да прекара няколко нощи в панделата. Напоследък обаче Тони не даваше пет пари за нищо. Беше на седемнайсет, ходеше на училище когато си искаше и си живееше блажено като непукист, на когото несъмнено му предстои да не завърши.
	— За пръв път пих бира, когато бях на десет — похвали се Гарт. — Шантавият ми чичо ми я даде. Той е в затвора, нали знаеш? Хайде, Уди, почерпи се.
	Истината беше, че Уди беше пил бира няколко пъти, и все, за да се хареса на Тони. Но никак не му беше вкусно. След като от години гледаше реклами, в които красиви и млади спортисти си живеят живота с чаша студена бира в ръка, той се изуми от неприятния вкус на напитката. Спомена откритието си на Тони, който го увери, че като посвикне, ще започне да му харесва.
	Все още загледан назад в огледалото, Гарт каза:
	— Хайде, хлапе, отвори си.
	Уди си взе една кутийка, отвори я, отпи и се опита да се престори, че му харесва, но всъщност му идеше да я изплюе.
	Съумя да преглътне, без да направи гримаса, после скръцна със зъби и отпи още една глътка. И още една. Вкусът не стана по-приятен.
	— Май му харесва — обади се Гарт, докато се наливаше.
	Само да знаеше, помисли си Уди. Тони и Гарт си пийваха с много по-голямо удоволствие от Уди и след броени минути изхвърлиха празните кутийки и поискаха нови.
	Уди им ги подаде и отново отпи от своята.
	Главата му се замая и вкусът вече не му се струваше толкова неприятен. Най-сетне допи първата си кутийка бира и отвори втора.
	— А така, момче! — похвали го Гарт, без да се обръща.
	Влязоха на паркинга около голям мол и обиколиха, докато стигнат до киното.
	— Ето я колата му — обади се Тони, но май никак не му се искаше да се среща със собственика на колата.
	Беше паркирана до още няколко автомобила, все тунинговани, на чиито калници се бяха облегнали яките им собственици. Всички пушеха. Гарт спря наблизо и угаси двигателя.
	— Хайде, да приключваме — каза той.
	— Ти остани тук — нареди Тони на Уди, докато слизаше от колата.
	Няма проблем, каза си Уди. Наблюдаваше как Гарт и Тони се приближават към яките типове, поздравяват ги, ръкуват се по най-различни начини и също палят цигара. Никой не държеше бира или друго питие. Недалече бавно мина полицейска патрулка. Младежите махнаха на полицаите, които им отвърнаха със същото. Всички пазеха поведение.
	Уди се беше смъкнал на седалката и едва-едва надничаше през прозореца. Момчетата се смееха и се шегуваха, после разговорът стана сериозен. Тони и Гарт бръкнаха в джобовете си, извадиха пари и ги подадоха на един брадат тип, който изглеждаше с няколко години по-възрастен от другите. Той не им даде нищо в замяна. Уди се съмняваше брат му или Гарт да са толкова глупави, че да купуват трева на такова открито място, където патрулира полицията. Сигурно навсякъде имаше камери. Въпреки това сделката, каквато и да беше, изглеждаше някак съмнителна. Когато двамата се върнаха в колата, Уди попита:
	— Кой беше онзи тип с брадата?
	Гарт запали колата и потегли. Тони мълчеше. Уди повтори въпроса:
	— Кой беше онзи тип с брадата?
	— Стар приятел — отговори Тони.
	Беше очевидно, че онзи не му е никакъв приятел, а Тони просто иска да затвори устата на брат си. Всички се умълчаха за няколко минути, докато Гарт караше по главната улица без конкретна посока. Накрая той отсече:
	— Пие ми се още бира.
	Бяха изпили шестте кутийки — по две на всеки.
	— Нямам пари. На теб остана ли ти нещо? — попита Гарт Тони.
	— Не, дадох му всичко.
	— Моля? — възкликна Уди. — Как така нямаш пари? Преди малко имаше повече от двайсет долара.
	Тони се обърна и изгледа свирепо братчето си.
	— Онзи тип там ни е приятел. Урежда залагания в колежа, приема облози за футболни мачове. Дължахме му малко пари. Дреболия. Понякога губиш, друг път печелиш. Нещо против да ми заемеш петте долара, които ти дадох?
	— Не съм навит.
	На Уди му се искаше да каже нещо за хазартните залози, които бяха незаконни, естествено, и поредното нарушение на пробацията на Тони.
	— Зарежи — обади се Гарт. — Няма да вземаме мангизи от едно дете.
	Той натисна рязко спирачките и спря пред друг мол. Магазините бяха затворени, но имаше добре осветен банкомат. Гарт паркира, остави двигателя да работи, приближи се до банкомата, озърна се напрегнато, все едно обираше банка, и започна да натиска копчетата. Натискаше, натискаше, но без успех. Отдалечи се ядосано, върна се в колата и каза:
	— Явно майка ми пак ми е замразила сметката. Обаче адски ми се пие бира.
	Мустангът отпраши сред мирис на изгоряла гума.


	Магазинът се намираше в покрайнините на града, на улица с две платна и почти никакво движение. Паркингът беше настлан с чакъл, а витрината имаше солидна решетка. Отпред видяха две бензинови колонки, в момента без клиенти.
	Гарт паркира и каза:
	— Този тип го познавам. Ей сега се връщам.
	— Какво ще прави той? — попита Уди почти шепнешком.
	— Не се тревожи за Гарт. Той познава всички.
	Почакаха, но не дълго. Гарт скоро се появи с цяло кашонче бира. Рязко отвори вратата си, метна бирата в скута на Уди, скочи в колата и включи на скорост. Мустангът потегли с рев и посипа чакъл навсякъде.
	— Бири, моля! — нареди Гарт, видимо доволен от себе си.
	Уди извади две кутийки и ги подаде към предната седалка. Самият той не възнамеряваше да пие повече.
	— Как взе бирата? — попита Уди, когато магазинът се скри от поглед.
	— Просто казах на онзи тип, че съм жаден и ще си взема няколко бири. — Гарт отвори кутийката и отпи голяма глътка.
	— Стига де! На кредит ли ти дава? — попита Тони.
	Гарт примлясна с устни и изтри уста с опакото на дланта си. Бръкна в левия джоб на джинсите си и измъкна нещо. Оказа се черен пистолет, който лъщеше в тъмното.
	— С това чудо веднага вземаш на кредит навсякъде в града — заяви той през смях.
	Бързо се извърна, прицели се в лицето на Уди и натисна спусъка. Струя топла вода се изля в очите на момчето. За част от секундата сърцето му спря и той зяпна от ужас. Гарт се изхили гръмко и отново насочи вниманието си към пътя.
	— Ама какви ги вършиш? — видимо развеселен, възкликна Тони. — Да не би да си ограбил онзи тип?
	— Не, разбира се — отговори Гарт все още през смях. — Никого не можеш да ограбиш с воден пистолет. Просто взех назаем няколко бири и малко пари, а утре ще се върна и ще му платя за всичко.
	— Взел си пари ли?! — провикна се невярващо Тони.
	Уди беше толкова шашнат, че не можеше да мисли. От устата му още капеше вода, беше в шок след насоченото към него оръжие, но бързо осъзна, че положението е много по-сериозно, отколкото го представяше Гарт.
	— Ти си луд — каза Тони. — Не може да заплашваш хората с пистолет. Не ми пука дали е истинско оръжие.
	— Не е истинско. Само воден пистолет. Ама много хубав. Просто се позабавлявах.
	— Колко пари взе?
	— Не много. Всичко от касата. Онзи нещастник изпразни чекмеджето. Сигурно няколкостотин долара.
	— Виж какво, Гарт, ние се прибираме — ядосано отсече Тони. — Върни ни при пикапа. Ясно? Аз съм в пробация, забрави ли? След такава глупост ченгетата ще започнат да душат и аз отивам в затвора. Закарай ни при пикапа ми.
	— Моля? Чака ни бира, Тони. Стига, не откачай.
	— Ти си луд.
	— Стига, Тони, зарежи шубето.
	— Не ме е шубе. Това си е чиста глупост. Не ми се пие бира и искам веднага да се махнем от тук.
	— Хубаво де.
	— Добре ли си, Уди? — попита Тони.
	— Ами да — едва успя да отрони Уди.
	Искаше му се да каже на по-големия си брат, че е кръгъл глупак, задето изобщо се е качил в колата на Гарт, но си прехапа езика, за да не създава нови неприятности.
	Върнаха се в града. Пътят премина в широк булевард. Спряха на червен светофар и до тях се плъзна полицейска кола, отляво на Гарт. Прозорецът му беше спуснат.
	От задната седалка Уди чу думите, които никога нямаше да забрави:
	— Да не си мръднал, хлапе.
	И изведнъж отвсякъде ги заобиколиха сини светлини.


>	3

	— Млъкни, хлапе. Млъкни, хлапе — не спираше да повтаря дебел полицай.
	Гарт обаче дуднеше през рамо. Беше по лице върху капака на колата си, ръцете му бяха извити назад и с белезници, стъпалата му не докосваха земята. Тони стоеше зад мустанга, също с белезници, и тихо отговаряше на въпросите на двама полицаи. Бяха десетки, претърсваха колата на Гарт, отделяха се по двойки, слушаха телефоните си. Пращяха радиостанции и безброй сини светлини осветяваха кръстовището. Движението беше блокирано в няколко платна и униформен служител на реда пренасочваше колите. На тротоара се събираха хора, любопитни да узнаят какво ужасно престъпление са извършили тримата млади хулигани.
	Уди седеше сам на задната седалка на полицейската патрулка и се чувстваше съвсем мъничък. Ръцете му бяха на гърба. С белезници. Врязваха се в китките и му бяха много неудобни. В момента обаче болката от тях беше най-незначителният му проблем.
	Ченгетата го издърпаха от колата и отначало бяха доста грубички, както обикновено, но после видяха, че е още дете, успокоиха се и го претърсиха по-внимателно. Взеха му мобилния, щракнаха му белезниците и го настаниха на задната седалка, откъдето Уди можеше удобно да наблюдава случващото се. Гарт понечи да се съпротивлява и да обяснява, та дано да му се размине, но колкото повече дрънкаше, толкова по-грубо се отнасяха полицаите. Тони изглеждаше прекалено уплашен да спори с униформените.
	Тълпата зяпачи растеше и Уди се опита да се смъкне още по-ниско на седалката. Видя как отвеждат Тони до една патрулка и го настаняват отзад. После дръпнаха Гарт от капака на собствената му кола и го помъкнаха към друга патрулка. Той не млъкна през цялото време. След като прибраха тримата заподозрени, полицаите повикаха влекач, чиито жълти и оранжеви светлини примигваха бързо-бързо.
	На Уди му се струваше, че твърде много сила и хора бяха ангажирани за три глупави хлапета, които просто пиеха бира. И все пак съзнаваше, че е загазил.
	Двама полицаи се настаниха на предната седалка и затръшнаха вратата.
	— Добре ли си, хлапе? — попита единият.
	— Да, господине — отговори Уди бързо.
	Откакто зърна сините светлини, отговаряше само с „да, господине“ и „не, господине“.
	— Трябва да те откараме в участъка, синко — каза шофьорът, докато се отдалечаваше от мястото на събитията.
	Предните гуми на мустанга се отделиха от земята, а водачът на влекача дърпаше разни лостчета.
	— Да, господине — отговори Уди. — Може би трябва да се обадя на мама.
	— Ще й се обадим от участъка. Взехме номера й от брат ти.
	— Не може ли просто да ме закарате вкъщи?
	Двамата се засмяха кратко и подигравателно, после млъкнаха.
	— Смешник — каза шофьорът.
	— Ами ние просто пийнахме бира — настоя Уди.
	— Пийнахте бира, значи? — повтори другият полицай на предната седалка. Завъртя се, изгледа ядосано Уди и изръмжа: — Става дума за въоръжен грабеж, синко.
	Остра болка преряза корема на Уди. Той понечи да каже нещо — не беше сигурен точно какво — но гърлото му се стегна и устата му пресъхна. Едва дишаше и усети, че почва да се поти.
	Искаше му се да попита дали това не е някаква шега, обаче явно не беше. Наистина ли щяха да го обвинят във въоръжен грабеж? Не може да бъде! С Тони изобщо не бяха излезли от колата пред магазина. И въобще как извършваш обир с воден пистолет? Той е само играчка, нали?
	Уди имаше доказателство — ризата му още беше мокра. Пое голяма глътка въздух и каза:
	— Беше само воден пистолет.
	— Но приятелят ви е казал друго на продавача в магазина — възрази шофьорът.
	— Ризата ми още е мокра — изтъкна Уди и осъзна колко глупаво звучи.
	— Просто млъкни, хлапе — сряза го другото ченге.
	Уди млъкна. И прехапа устни, за да не заплаче.
	Въведоха Уди в полицейското управление през страничната врата в обширна приемна, където другите полицаи и чиновници преустановиха работа и го зяпнаха, все едно е извършил убийство. Нямаше и следа нито от Тони, нито от Гарт. Отведоха Уди в някаква стая и му свалиха белезниците. Рязък и сърдит сержант с възтясна униформа му изръмжа:
	— Застани ей там, хлапе. Ще те снимам.
	Уди застана с гръб до стената, погледна към обектива и за броени секунди си помисли за всички полицейски снимки на известни хора, които беше виждал в интернет.
	— Не се усмихвай, хлапе — нареди ченгето.
	— Не се усмихвам — отговори Уди.
	От дни не се беше усмихвал.
	— На три. Едно, две, три. — Фотоапаратът щракна. Сержантът погледна в екранчето и каза: — Чудно. Майка ти ще се гордее. Сядай ей там.
	Уди се приближи към стола, както му беше наредено. Сержантът се приближи бавно и го изгледа намръщено.
	— Значи си пил бира, така ли?
	— Да, господине.
	— Колко?
	— Две кутийки.
	— Леле, за пръв път го чувам. Всеки пияница, дето попада тук, твърди, че е обърнал само две питиета. На колко години си?
	— На тринайсет.
	— Трябва да проверя съдържанието на алкохол в дъха ти. Използваме апарат, който се казва дрегер. Знаеш ли какво е?
	— Не, господине.
	— Но първо трябва да дадеш съгласие, ясно ли ти е?
	— Ами, не.
	— Трябва да подпишеш, че си съгласен да използваме дрегер, за да измерим съдържанието на алкохол в дъха ти. Разбираш ли?
	— Да, господине.
	— Подпиши ето тук.
	Сержантът му подаде клипборд и химикалка.
	Уди се подписа с голямо X. Ръката му трепереше толкова силно, че не можа да напише собственото си име.
	— Не трябва ли най-напред да попитам мама? — попита той, докато връщаше клипборда и химикалката.
	— Майка ти не е тук, нали?
	— Не е. Искам да й се обадя, ама другите полицаи ми взеха телефона.
	— Обичайна практика — отбеляза сержантът.
	Той придърпа количката с дрегера, натисна някакво копче, погледна малък монитор и тикна тръба пред лицето на Уди.
	— Сега си пъхни това в устата и духни с всичка сила.
	Уди изпълни инструкциите. Духна и втори път, после трети. Сержантът най-сетне остана доволен, дръпна тръбата и натисна друго копче.
	— Как се справих? — попита Уди задъхан, защото сърцето му биеше лудо.
	— Страхотно, хлапе. Нула цяло и шест. Според закона не си пиян, но е достатъчно, за да те обвиним, че си малолетен, а употребяваш алкохол. Сега стани и се обърни.
	Уди се изправи и сержантът щракна белезници около китките му. Изведоха го от стаята и го поведоха надолу по коридора, където го чакаха двама разследващи.
	— Ето ви го. Нула цяло и шест — заяви сержантът.
	Свалиха го по стълбите към малка стая без прозорци, където му наредиха да седне на един стол и да мълчи. Зарязаха го там. Не беше виждал Тони и Гарт, откакто ги бяха откарали от улицата. Уди напълно изгуби представа за времето. Искаше да се обади на майка си, защото знаеше, че тя ще се тревожи, и наистина се нуждаеше от нея в този труден момент.
	Нямаше кой друг да му помогне. Тринайсетгодишно хлапе, заключено в приземието на полицейското управление, без да може да поиска помощ от никого.
	Тони се намираше в подобна стая през две врати, но никой от двамата не знаеше къде е брат му в момента. Гарт беше по-надолу по коридора.
	Двама цивилни влязоха в стаята при Гарт, затвориха вратата и придърпаха столове към тясната маса.
	— Ти си на осемнайсет, затова ще се отнасяме към теб като към зрял човек — каза единият. — Имаш ли предишни арести?
	Гарт знаеше, че се е случило недоразумение и че баща му ще го измъкне още преди изгрев-слънце, така че нямаше повод за тревога.
	— Няколко — отговори той безгрижно. — Но нищо сериозно. Явявал съм се само пред Съда за малолетни и непълнолетни.
	— Тук не е Съдът за малолетни и непълнолетни, синко. Нещата са напълно сериозни. Ще ти зададем няколко въпроса.
	— Добре, ама не трябва ли да ми прочетете правата, както правят по телевизията?
	— Разбира се. Имаш правото да мълчиш. Каквото кажеш може да бъде използвано срещу теб в съда. Имаш право на адвокат. Разбра ли?
	— Нали имам право да се обадя по телефона? Искам да звънна на баща си.
	— После. Откъде взе пистолета?
	— Кой пистолет?
	Другият разследващ измъкна прозрачен плик и го постави върху масата.
	— Изглежда като деветмилиметров рюгер. Аз бих се заблудил. Продавачът в магазина със сигурност се е заблудил.
	— Откъде го взе? — повтори въпроса си първият разследващ.
	— Малкият ми го даде. Негов е. Какво… да не мислите, че си играя с водни пистолети? На малкия е.
	— На Уди ли?
	— Ами да. Не е мой.
	Гарт беше сигурен, че ако двамата с Тони се придържат към една и съща версия и натопят Уди, тринайсетгодишния хлапак, ще се измъкнат сухи от водата, а Уди няма да пострада сериозно. Тъй или иначе, просто се бяха позабавлявали и баща му скоро щеше да го измъкне.
	— Кой планира обира? — попита вторият.
	— Наистина искам да говоря с баща си. Той ще доведе адвокат. Ако не възразявате.
	— Чия идея беше да ограбите магазина?
	— Ничия. Нали разбирате, всъщност не беше обир, защото това е само воден пистолет. Беше шега, ясно? Цялата история е огромно недоразумение, което баща ми и адвокатът ще изяснят. Просто се успокойте.
	— Значи е по твоя идея, така ли?
	— Вижте, както сами казахте, имам право да мълча, нали? Имам право и на адвокат. Добре, искам да се обадя на баща си и той ще доведе адвокат.
	— Колко пари взе?
	— Няма да говоря повече.
	Разследващите най-накрая излязоха от стаята. Поговориха за кратко в коридора и влязоха в стаята, където Уди чакаше, вече ужасен.
	Седнаха намръщени, все едно разпитваха сериен убиец. Единият каза:
	— Говорихме с брат ти Тони и с приятелчето ти Гарт. И двамата се кълнат, че пистолетът е твой.
	Все едно някой халоса Уди с тухла по главата.
	— Моля?
	Той зяпна изумено, очите му плувнаха в сълзи, впери недоумяващ поглед в мъжа отсреща. Защо Тони ще говори такива неща? Защо двамата ще лъжат полицията и ще се опитват да натопят него?
	— Чу ме, хлапе — каза мъжът. — Приятелите ти твърдят, че пистолетът е твой.
	— Най-обикновен воден пистолет.
	— Продавачът в магазина е на друго мнение. Според нашите закони става дума за въоръжен грабеж. Над двайсет години за приятелчетата ти, а ти заминаваш в затвор за непълнолетни. Ако ни кажеш истината обаче, ще ти издействаме снизходителността на съдията. Разбираш ли ме?
	— Всъщност не.
	— Познаваме съдията и той познава нас. Ако ни разкажеш всичко, ще се застъпим за теб и ще се отървеш лесно.
	— Какво ви интересува? — попита бавно Уди.
	Нещо му подсказваше да не говори много пред полицаите, но в момента беше страшно уплашен и искаше да помогне.
	— Чий беше пистолетът?
	— На Гарт. С Тони го видяхме чак когато той се върна в колата. Ние не влязохме в магазина. Проверете, има охранителни камери. Нямахме представа какво прави Гарт. Той просто искаше още бира, затова отиде до магазина, каза ни да почакаме, влезе вътре, излезе с каса бира и след като потеглихме, измъкна пистолета и през смях ни разказа как е ограбил онзи човек. Това беше. Кълна се. С Тони не знаехме нищо.
	— Колко време пихте бира?
	— Не знам. С Тони разнасяхме пици, после случайно срещнахме Гарт. Знам, че не трябваше да се качваме в колата му да се поразходим. Той пи доста, после му се прииска да продължи да пие. Аз не обичам бира, обаче се напънах, за да съм готин като големите.
	Гласът на Уди пресекна, устната му потрепери.
	Разследващите се спогледаха.
	— Готин като големите, значи — каза единият. — Постоянно попадаме на такива неща. Ще поостанеш в ареста.


>	4

	Дейзи Ламбърт спря пред къщата си в единайсет и петнайсет и веднага забеляза, че малкият син пикап на Тони не е където би трябвало да бъде. Нямаше го. Къщата беше съвсем тъмна, нито един прозорец не светеше. Момчетата винаги я чакаха да се прибере от работа, преди да си легнат.
	Тя поседя в колата и се помоли да не се е случило нищо лошо, после слезе. В къщата нямаше нито бележка, нито следа от синовете й. Беше звънила и изпратила съобщения и на двамата, докато се прибираше. Не отговориха, но това не беше необичайно. Често пъти късно вечер момчетата зарязваха някъде телефоните си.
	Дейзи светна, отново ги повика и си направи кафе. Очертаваше се дълга нощ.
	Звънна на съпруга си, който беше на часове път от дома с екипа си, събуди го и му каза, че момчетата не са у дома. Не бяха негови синове, бяха му заварени деца, пък и в момента той не можеше да направи нищо. Посъветва я да се обади в полицията.
	Минутите се нижеха бавно. Дейзи седеше в дневната с чаша кафе и гледаше разсеяно през прозореца. Молеше се в следващия момент малкият син пикап да се появи и всичко с момчетата й да бъде наред. Искаше й се да види фаровете. Вече беше полунощ и движението в покрайнините на Стратънбърг беше съвсем оредяло. Дейзи беше сигурна, че следващите фарове, които се появят, ще са на нейните момчета.
	В полунощ тя се обади в полицейския участък, но там никой не беше чувал за братята Ламбърт. Дейзи седна отново в дневната, но тревогата не й позволи да се отпусне. Тя си наля още една чаша кафе и тръгна да обикаля града, за да търси пикапа на Тони, да се озърта за сини и червени светлини на мястото на страшна катастрофа, да търси някаква следа от синовете си и да чака телефонът й да звънне. Отби се в „Сантос“, но вече беше затворено.
	След като обикаля около час пустите улици, Дейзи забеляза две полицейски патрулки на паркинга пред някакъв мотел. Лампите им бяха включени, двигателите работеха, а полицаите си разменяха среднощни клюки. Тя паркира наблизо и притеснено се приближи към тях. Помоли за помощ. Обясни какво е положението и разплакана попита дали могат да направят нещо. Полицаите я увериха, че ще помогнат, и се свързаха с диспечерката по радиостанцията си. След броени минути стана ясно, че момчетата Ламбърт са арестувани. И обвинени във въоръжен грабеж.


	Дейзи пристигна в градския арест и се запъти към нощното гише, където диспечерката пиеше кафе и чакаше обаждания на спешния номер и радиовръзка с патрулките. Нощният дежурен седеше на маса наблизо и я попита какво иска. Дейзи се представи и обясни, че двамата й синове са арестувани и че е дошла да ги отведе у дома. Дежурният се намръщи и я покани да седне. Посочи редицата пластмасови столове в другия край на помещението. По това време нямаше други хора. Дейзи седна и загриза ноктите си — от нерви и за да не се разплаче, макар да бе плакала по целия път към полицейското управление.
	Въоръжен грабеж ли? Сигурно имаше някаква грешка.
	В съзнанието й прелитаха хаотични мисли, страхове, които тя не съумяваше да овладее. Все лоши предположения. Трева, бира, шофиране в нетрезво състояние, може би кражба от магазин или нещо подобно — това бяха дребни и очаквани провинения. Да, не бяха шега, но много деца се забъркваха в такива работи и повечето от тях ги преживяваха.
	Само че въоръжен грабеж? Доколкото знаеше Дейзи, Тони нямаше пистолет. Беше едва на седемнайсет! Съпругът й не си падаше по лова и нямаше пушка у дома. Имаше два пистолета, доколкото й беше известно. Единия криеше в дрешника им за самозащита, а другия държеше в жабката на пикапа си. Момчетата не бяха докосвали оръжията. Откъде Тони ще докопа пистолет? И защо ще го използва да обира някого? И от къде на къде ще замесва по-малкия си брат?
	Сърцето й се сви, като си представи Уди в килия. Дейзи отново заплака тихо.
	Добросърдечен възрастен полицай се настани до нея. Имаше буйна и рошава прошарена коса и пухкави розови бузи и ако облеклото му беше различно, щеше да мине за Дядо Коледа.
	— Стига, стига, това е лош навик — каза той. — Момчетата са в безопасност.
	Дейзи издуха носа си и попита:
	— Откъде знаете?
	— Аз съм началникът на ареста и отговарям за всички арестанти, включително за непълнолетните. Казвам се Рандолф. А вие сте госпожа Ламбърт, нали? — консултира се той с клипборда си.
	— Да. Къде са те сега?
	— Децата са в отделно крило. Утре сутрин ще се изправят в съда за определяне на гаранцията. Знаете ли какво означава това?
	— Да, вече го преживях неотдавна. Тони беше арестуван и се наложи да събирам пари. За щастие, сумата не беше голяма и успяхме да го измъкнем, но останах съвсем без средства. Колко ще бъде гаранцията този път?
	— Обвинението във въоръжен грабеж е сериозно, затова очаквам сумата да е висока.
	— Ама какъв въоръжен грабеж? Може ли да ми кажете какво са направили? Това е лудост.
	— Не съм запознат с фактите, госпожо. Знам само какво пише в доклада. Били са трима, вашите момчета и някой си Гарт Тъкър. Изглежда, той е шофирал. Знам само, че ги подозират в грабеж на минимаркет в западния край на града.
	— На минимаркет ли?
	— Да, от онези с бензинови колонки отпред, които са отворени до късно.
	— Знам за какво говорите. Но защо ще ограбват минимаркет?
	— Ами не знам. За минипокупки може би. — Рандолф се изкиска на собственото си остроумие, но Дейзи го изгледа, все едно е пълен кретен. — Извинете — каза той. — Вижте, госпожо Ламбърт, в момента не можете да направите нищо, затова най-добре се приберете у дома и си починете.
	— Да си почина ли? Няма да мигна. Не може ли да ги видя? Уди е само на тринайсет.
	— Съжалявам, госпожо, но имаме правилник за посещенията. Повярвайте ми, момчетата ви са в безопасност. И между другото, добри деца са. Говорих с тях.
	— Сигурно трябва да ви благодаря, но тази история ме смущава. В крайна сметка става дума за обвинения във въоръжен грабеж.
	— И употреба на алкохол от малолетен.
	— Ама разбира се. Още нещо?
	— Не, доколкото ми е известно.
	— Защо не са ми се обадили? И двамата имат телефони.
	— Това не знам. Телефоните им са конфискувани при ареста, такъв е редът. — Рандолф разлисти документите си. — Не знам защо не им е било позволено да се обадят у дома. Някой друг не е спазил процедурата.
	— Не е спазил процедурата ли? Говорим за моите деца. Къде са телефоните им сега?
	— Отнети са им. По правило не може да имат телефони в килиите.
	— Явно тук имате много правила, но нито едно не върши работа. Не е редно да не позволите на тринайсетгодишно момче да се обади на майка си, преди да го тикнете в килията.
	— Имате право. Съгласен съм. Ще говоря с началника. Поднасям ви извиненията си.
	— Извинявате се за чужди грешки. Ама че лудост! Защо не може да поговоря със синовете си сега?
	— Защото е почти два през нощта. Тук гасим осветлението в полунощ. Съжалявам, госпожо, но поне момчетата ви са на сигурно място.
	— На сигурно място ли? Прощавайте, но в момента не ми се струва много сигурно.
	— Разбирам, госпожо. Защо не се приберете и не дойдете отново след няколко часа? Тогава ще можете да ги видите.
	— Ако не възразявате, ще поседя тук. Ако се прибера, само ще кръстосвам стаите. Нямам нищо против да седя тук и да разглеждам списания, докато се съмне.
	— Ами добре. Искате ли кафе?
	Дейзи успя някак да се усмихне.
	— Да, с удоволствие. Благодаря.


	Килията имаше три бетонни стени и една от метална решетка. До задната стена беше поставено легло на два етажа. Уди се покатери на горния нар. Всички лампи бяха изключени в полунощ, когато арестантите трябваше да заспиват. В тъмното обаче явно на всички им се говореше. Чуваше се далечен смях, викове. Докато водеха Уди по коридора, той огледа другите килии. Всички бяха пълни с младежи, но някои изглеждаха по-опасни от закоравели престъпници. В една килия седеше момче, което едва ли беше на повече от десет години.
	Тони не лепна на Уди притежанието на пистолета. Всъщност изобщо не разпитаха Тони. От Гарт също нямаше и помен. Двамата братя си шушукаха в тъмното и се уговориха да се подкрепят и да говорят истината. И защо не? Гарт беше глупак, сътворил пълна щуротия. Съвсем искрено вярваше, че може да тикне пистолет в лицето на някого, да поиска пари и бира, да се измъкне и после да представи всичко като шега. И да се смее доволно.
	Минутите и часовете се нижеха, виковете постепенно утихнаха. Разговорите също замряха. По някое време в онази страшна нощ Уди разбра, че Тони вече спи.


>	5

	Звънецът прозвуча в осем и четиридесет и пет и часът на класния започна. Присъстваха петнайсет от шестнайсетте му ученици. Тео веднага забеляза, че Уди го няма. Не беше необичайно. Напоследък Уди отсъстваше повече от всички.
	Както обикновено, в часа на класния обсъдиха какво им предстои през деня. Трябваше да предадат проектите си по точни науки. След седмица предстоеше състезание на отбора по дебати. Репетиция на оркестъра, тренировка по футбол, репетиция за пиесата на осмокласниците. Както винаги, настроението беше ведро, защото господин Маунт беше привърженик на позитивното начало на деня. Щеше да види учениците си отново в третия час, когато им преподаваше „Държава и право“.
	Чу се звънецът за началото на първия час, момчетата грабнаха раниците си и се заблъскаха към коридора. Господин Маунт помоли Тео да остане за малко.
	— Виж, Тео — каза му той вече насаме, — по-рано сутринта майката на Уди минала през училище и съобщила на госпожа Гладуел, че снощи Уди е бил арестуван.
	Тео зяпна.
	— Арестуван ли?
	— Да. Намира се в ареста и днес сутринта ще се яви в съда. Госпожа Гладуел поръча бързо да отидеш там и да провериш какво става. Освободен си от часове днес сутринта.
	Господин Маунт подаде на Тео някаква бележка.
	Тео се зарадва, че ще пропусне часовете, но беше и ужасен от новината. Остави раницата си в канцеларията, хукна към вратата, метна се на колелото и десет минути по-късно спря пред сградата на съда. На влизане полицай Стю Пекинпо, страшилище за всички избягали ученици, го спря и попита:
	— Здравей, Тео. Защо не си на училище?
	Тео му подаде бележката и отговори:
	— Възложена ми е задача.
	Полицай Пекинпо се зачете в извинителната бележка, все едно беше важен документ. Върна я на момчето и каза:
	— Добре, но да не съм те видял по улиците следобед.
	— Добре, господине.
	Тео се понесе нагоре по стълбите.
	Познаваше всеки сантиметър от сградата и знаеше точно къде ще намери Уди. Случаите, свързани с непълнолетни извършители, се разглеждаха в малка и тясна зала на втория етаж, поверена от години на съдия Франк Пендърграст. Пред вратата Тео си пое дълбоко въздух и пристъпи вътре.
	Тъй като Съдът за малолетни и непълнолетни провеждаше закрити заседания и без жури, залата беше малка и имаше само два реда столове. Дори в Съда за животни на приземния етаж беше по-просторно.
	Тео видя Дейзи Ламбърт на първия ред и се запъти право към нея. Съдия Пендърграст още не беше заел мястото си. Съдебният пристав Тренч, отколешен служител в съдебната зала, кимна на Тео.
	— Какво става? — шепнешком попита Тео госпожа Ламбърт.
	Тя се усмихна, но очите й бяха зачервени. Изглеждаше изтощена. И видимо се зарадва, като видя Тео.
	— Не знам, Тео — отговори тя тихо. — Уди и Тони били арестувани снощи за въоръжен грабеж. Не ми разрешават да ги видя. Пълен ужас.
	— Въоръжен грабеж ли? — повтори Тео. — Сигурно се шегувате. Но какво се е случило?
	— Не знам. Почти нищо не ми казаха.
	Двамата си шушукаха дълго, докато в залата влизаха още разтревожени родители. Пристав Тренч се приближи и ги осведоми, че съдия Пендърграст ще позакъснее, което не беше необичайно.
	В десет часа вратата зад съдийското място се отвори и се появи съдия Пендърграст с черната си тога. Той седна, огледа залата и каза:
	— Извинете за закъснението. Снощи почти не мигнах, защото всички кучета по улиците лаеха и виеха. — Забеляза Тео на първия ред и добави: — А, здравей, Тео. Приятно ми е да те видя, както винаги. Какво те води насам?
	Без да става — в Съда за малолетни и непълнолетни етикетът не беше толкова строг — Тео отговори:
	— Приятелят ми Уди Ламбърт е в графика ви.
	— Разбирам. Нека го доведат.
	Пристав Тренч отвори странична врата. Полицай доведе Уди и Тони и им свали белезниците. Момчетата погледнаха към майка си и поклатиха глави. Дейзи едва овладя сълзите си. Пристав Тренч насочи момчетата към местата точно пред съдията. Двамата вдигнаха очи към съдията, който ги изгледа отгоре намръщено и каза:
	— Така, това е първо явяване пред съда за господин Тони Ламбърт, на седемнайсет години, и за господин Удроу Ламбърт на тринайсет. И двамата са обвинени във въоръжен грабеж заедно с господин Гарт Тъкър, който е на осемнайсет години и затова изслушването му ще бъде в Окръжния съд. — Съдията погледна към Дейзи и попита: — Правилно ли допускам, че вие сте майка им?
	— Да, господине — отговори Дейзи и избърса очите си.
	— Обвиненията са много сериозни, а не виждам да присъства адвокат освен господин Теодор Буун, разбира се, който е много добър юрист, обаче е твърде млад за адвокатската колегия. Смятате ли да наемете адвокат, госпожо… хммм… госпожо…
	— Ламбърт. Дейзи Ламбърт — помогна му тя. — Не мога да си позволя адвокат.
	— Добре. Без адвокат в момента няма да разпитвам момчетата. Ще им бъде назначен служебен защитник и това ще стане още днес по възможност. Предвид сериозността на обвиненията няма да продължа, докато двамата нямат адвокат.
	Без да се замисля и без капка колебание, Тео се изправи и каза:
	— Господин съдия, може ли да кажа нещо?
	Съдия Пендърграст го измери строго с поглед над очилата си, кацнали по средата на носа.
	— Защо не си на училище, Тео? — попита той.
	— Имам извинителна бележка от госпожа Гладуел, господине. Може ли да изтъкна, че познавам семейството? Уди е един от най-добрите ми приятели. Учим в един клас, в един и същ отряд на бойскаутите сме. От години сме приятели. И аз като вас не знам какво се е случило снощи, но ви уверявам, че Уди и Тони Ламбърт не са замесени във въоръжен грабеж. В момента двамата са невинни, докато вината им не бъде доказана. Така работи системата, нали, господин съдия?
	— Какво целиш с това, Тео?
	— Те имат право на освобождаване под гаранция, за да излязат от ареста, докато случаят се изясни. Честно казано, поне според мен дори не е нужно да внасят гаранция, защото нейната цел е да подсигури явяването им в съда на определената дата. Аз ви уверявам, че Тони и Уди винаги ще се явяват в съда.
	— Искаш да ги освободя ли?
	— Да, господин съдия. Защо не? Те не са престъпници. И не са виновни, уверявам ви.
	— Запознат ли си с фактите, Тео?
	— Не съм, но познавам момчетата, особено Уди.
	— Съжалявам, Тео, но е твърде рано затова. Нека да изчакаме адвокатите им и тогава ще обсъдим въпроса с гаранцията. Може да седнеш.
	Тео бавно седна и промърмори:
	— Благодаря.
	Съдия Пендърграст продължи:
	— Нека да съберем цялата документация и да поговоря с прокурора и с полицията. Междувременно ще ангажираме служебен защитник и ще се съберем отново при първа възможност. Пристав, върнете момчетата в ареста до второ нареждане.
	Пред очите на Тео и Дейзи приставът отново щракна белезниците на Уди и Тони. На излизане Уди се обърна и каза през рамо:
	— Благодаря, Тео.
	А когато се скриха от поглед, Дейзи пак се разплака.
	— Браво, Тео — похвали го съдия Пендърграст, — но нека почакаме да станеш член на адвокатската колегия и да получиш правото да практикуваш, става ли?
	— Добре, господин съдия. И ви благодаря.
	— Можеш да тръгваш и ще е най-добре веднага да се върнеш в училище.
	— Да, господин съдия.
	Тео и Дейзи побързаха да напуснат залата. Седнаха на пейка в коридора. Тео се озърна, за да се увери, че никой не ги чува, и каза:
	— Знаете ли къде е арестът?
	— Шегуваш ли се? Цяла нощ бях там. Ще ми се кракът ми да не беше стъпвал на това място.
	— Добре. Хайде да отидем там и да се опитаме да се срещнем с момчетата.
	— Благодаря ти, Тео.


	Освен съдиите и адвокатите Тео познаваше и повечето полицаи в Стратънбърг. Пристигна в участъка пръв и веднага се запъти към бюрото на капитан Рик Пруит. Майката на Тео беше адвокат по делото за осиновяване на дете от Пруит и Тео го познаваше добре.
	Капитанът работеше по огромна купчина документи върху бюрото си и се изненада, като видя малкия си приятел.
	— Здравей, Тео. Не трябва ли да си на училище?
	— Освободен съм до обед. По важен въпрос. Мой приятел е бил арестуван снощи и сега отново е тук, в ареста. Не са позволили на майка му да се срещне нито с него, нито с брат му. Нуждая се от помощта ви.
	— Как се казват? — попита Пруит и взе списъка с арестуваните.
	— Ламбърт. Уди и Тони Ламбърт.
	— Въоръжен грабеж?
	— Да, но поне според мен е станало огромно недоразумение. Нека просто двамата с майка му се срещнем с Уди.
	— И пиянство на малолетен?
	— За това не съм сигурен, но днес сутринта съдия Пендърграст не определи гаранция, затова двамата още са в ареста. Искаме само да ги посетим и да разберем какво се е случило.
	Пруит се взря намръщено в Тео, после се изправи и каза:
	— Последвай ме.
	Двамата закрачиха по един коридор, после слязоха по стълбите в ареста. Чакалнята беше пълна с роднини, дошли на посещение на други арестанти. Пруит посочи на Тео няколко стола и му каза:
	— Седни.
	Тео се настани, а след броени минути пристигна и Дейзи. Тео шепнешком й обясни какво става. След малко Пруит се върна.
	— Почакайте тук. Ще отнеме няколко минути.
	— Благодаря, капитане — усмихна се Тео и Пруит изчезна.
	Двамата чакаха половин час, преди някакъв надзирател да повика Дейзи. Двамата с Тео го последваха до една стая, той отключи вратата и им махна да влязат. Уди и Тони седяха без белезници до масата и когато видяха майка си, и двамата скочиха. Надзирателят затвори вратата и остана да чака отпред.
	След прегръдки и сълзи четиримата се настаниха край масата. Уди и Тони разказаха какво се е случило.


>	6

	Когато научи достатъчно, Тео реши да остави семейството насаме и да изпълни набързо една мисия. Метна се на велосипеда си и бързо се върна в съда, където се качи при служебните защитници на третия етаж.
	Службата оглавяваше адвокат на име Дон Монтгомъри, но всички го наричаха Монк. За другите адвокати, съдии, полицаи и съдебни чиновници той беше просто Монк. Тео няколко пъти го беше виждал в съдебната зала — никой не използваше истинското му име. Всички казваха „да, Монк“, „не, Монк“ и „твой ред е, Монк“. Разбира се, в присъствието на съдебни заседатели, когато процедурата ставаше официална, той също ставаше „господин Монтгомъри“, но се случваше рядко. Веднъж семейство Буун срещнаха него и съпругата му в един ресторант и родителите на Тео също се обърнаха към него с „Монк“.
	Работата му беше трудна, малцина адвокати му завиждаха. Ръководената от него служба представляваше мъже и жени, обвинени в сериозни престъпления, които обаче нямаха пари да си наемат адвокати. И тъй като Върховният съд беше постановил, че всеки подсъдим има правото на адвокат, окръг Стратън беше създал Отдела за служебна защита много преди раждането на Тео.
	Отделът на Монк винаги имаше прекалено много клиенти, но без достатъчно служители, които да ги поемат. Всяка година Монк молеше властите за допълнителни средства и — поне в очите на Тео — никога не оставаше доволен от онова, което му отпускаха. Според бащата на Тео повечето отдели за служебна защита в страната разполагаха с оскъден бюджет. Не бяха приоритет за политиците, защото те не желаеха да харчат пари за хора, обвинени в престъпления.
	Тео се поколеба, преди да влезе. Спря и изпрати есемес на господин Маунт. „Намерих Уди. Още е в ареста. По неоснователни обвинения, но все пак сериозни. Скоро се връщам.“
	Зад старо бюро, отрупано с дебели папки, седеше секретарка. Покрай стените имаше метални шкафове. Жената пишеше нещо на компютъра и спря, колкото да го изгледа намръщено и да попита без усмивка:
	— Да?
	— Здравейте, аз съм Теодор Буун и търся господин Монтгомъри.
	— Защо не си на училище?
	— Освободен съм за няколко часа. Мой приятел е бил арестуван снощи и случаят му е възложен на вашата служба. Ще се гледа в Съда за малолетни и непълнолетни и аз бих искал да се срещна с господин Монтгомъри.
	— Той е на важен съдебен процес в главната зала при съдия Гантри. Делата в Съда за малолетни и непълнолетни са при Родни Уол.
	Тео не познаваше този адвокат.
	— Добре, може ли да се видя с господин Уол?
	— Още не е дошъл.
	— А кога го очаквате?
	— Не знам. Не отговарям за графика му. Виж, синко, много съм заета. Провери по-късно.
	Жената отново се наведе над клавиатурата си и продължи да пише. Тео излезе от службата. Слезе на втория етаж и отиде в кабинета на съдия Гантри, старши съдия от Окръжния съд и приятел на Тео. В мечтите си, на които се отдаваше по няколко часа дневно, Тео си представяше как става уважаван съдия като Хенри Гантри, много справедлив и мъдър човек.
	Секретарка на съдия Гантри беше госпожа Харди, мила дама, която винаги се радваше на появата на Тео за разлика от онази жена в службата на Монтгомъри.
	— О, здравей, Тео — възкликна госпожа Харди, когато той прекъсна работата й. — На какво дължим честта?
	— Трябва да се видя със съдията.
	— Разбира се. Не трябва ли да си на училище?
	— Всички ме питат това. Директорката ме освободи. Мой приятел е арестуван снощи и аз се опитвам да му помогна.
	— На колко години е?
	— Само на тринайсет. Знам, че делото е за Съда за малолетни, но въпреки това бих искал да се срещна със съдията.
	— В момента е зает. Води се много голям процес и той е на среща с адвокатите.
	— Какъв процес?
	Госпожа Харди се озърна, като че ли някой би могъл да ги подслушва и като че ли процесът е някаква огромна тайна.
	— Дело за наркотици. Хора не от нашия окръг били заловени да произвеждат наркотици.
	— Господин Монк ли ги защитава?
	— Откъде знаеш?
	— Идвам от службата му. Дали ще може да погледам процеса? Извинен съм от часове до обед.
	— От теб зависи, Тео. Съдебната зала е отворена за зрители, но на съдия Гантри може би няма да му допадне присъствието ти.
	— Имате основание. Благодаря, госпожо Харди. — Тео се приближи към вратата, но се сети за нещо и спря. — Госпожо Харди, кога съдия Гантри определя гаранция за новите подсъдими, за хората, които току-що са били арестувани?
	— Обикновено това е първото, което прави. Не отнема много време.
	— Снощи са арестували един младеж на име Гарт Тъкър, осемнайсетгодишен, за въоръжен грабеж. Да сте виждали документите му?
	Тя дори не потърси папката, направо отговори:
	— Разбира се. Съдия Гантри му определи гаранция от петдесет хиляди долара.
	— Петдесет хиляди долара?
	— Да. Престъплението е сериозно.
	— Разбира се, но в Съда за малолетни гаранцията едва ли ще е толкова висока, нали?
	— Ами не знам, Тео. Обикновено гаранцията за малолетни и непълнолетни е по-ниска, но това са дела в друг съд.
	— Така е, госпожо. Благодаря. До скоро.
	— Връщай се на училище.

	* * *

	Господин Тъкър пристигна в ареста в осем сутринта след безсънна нощ, а адвокатът му дойде малко след него. Когато надзирателят получи потвърждение за определянето на гаранцията, бързо се свързаха с фирма поръчител и служителят пристигна от мизерния си офис срещу ареста. Обичайна практика. Срещу хонорар от десет процента от сумата фирмата даде писмена гаранция, че Гарт няма да напуска окръга и ще се яви в съда, когато го призоват. Господин Тъкър написа чек за пет хиляди долара и си тръгна от ареста със сина си. Отидоха на наказателния паркинг, платиха още двеста и петдесет долара и Гарт откара мустанга си у дома.
	Час по-късно, след като се изкъпа и преоблече, той отиде на училище и започна да се фука с голямото си приключение.
	По това време Уди и Тони отново бяха в килията си и играеха на морски шах — единствената игра, с която разполагаха, за да убият времето. Дейзи отиде на работа във фризьорския салон. Тео гледаше часовника и се стараеше да не бие на очи. Ако още някой възрастен го попиташе защо не е на училище, щеше да избухне.
	В единайсет и половина той преглътна притеснено и се върна в Отдела за служебна защита, сигурен, че нацупената секретарка ще му се развика.
	Тя не го направи. Тихо го осведоми, че адвокат Родни Уол се е обадил и че проучва случай в Масивил, градче на около половин час път. Не бил сигурен дали изобщо ще успее да се върне в съда днес.
	В службата работеха само трима адвокати: Монк, Родни Уол и някой си Юдал, който в момента помагал на Монк за наркопроцеса. В отдела не работели други адвокати, нямало към кого Тео да отправи молбата си. Той благодари унило на секретарката и се върна в училище.
	През обедното междучасие се срещна с господин Маунт и госпожа Гладуел и им обясни какво е положението. Обвиненията срещу Уди и Тони най-вероятно щяха да бъдат намалени или свалени, поне що се отнася до въоръжения грабеж, но двамата щяха да останат в ареста, докато адвокатът им не убеди съдия Пендърграст да определи разумна гаранция.
	— Възмутително е — каза Тео.
	— Но не е необичайно — изтъкна господин Маунт. — Системата за правораздаване на малолетни и непълнолетни е претоварена и не разполага с достатъчно адвокати и съветници. Много често тя премазва децата. Уди ще извади късмет, ако не го изпратят в изправително училище, където съвсем не е приятно.
	— Но той не е направил нищо — възрази Тео.
	— Съучастник е в извършването на престъпление — заяви господин Маунт.
	Навремето бе работил като адвокат, но се беше отказал и беше станал учител.
	— Бихте ли ми обяснили? — помоли госпожа Гладуел.
	— Такъв е законът навсякъде — отговори господин Маунт. — Всъщност е съвсем просто. Три момчета заедно. Едното има пистолет. Влиза, вади пистолета, взема парите или нещо друго и тримата бягат. Двамата, които са чакали в колата, ще бъдат обвинени в съучастие в обира и ще подлежат на същото наказание.
	— Не е редно — каза Тео.
	— В този случай не е, но Уди е загазил здравата. Едва ли ще се отърве. Обвинението е много сериозно, Тео.
	— С воден пистолет?
	— Сигурно обраният човек не е знаел, че пистолетът е воден. Обзалагам се, че в показанията си той ще твърди, че е помислил пистолета за истински. А само това има значение. Ама че глупава постъпка.
	— Тео, познаваш ли този Гарт Тъкър? — попита госпожа Гладуел.
	— Не го познавам, но съм чувал за него. Приятел е на Тони, но той твърди, че не се виждат често. Уди каза на мен и на майка си, че никога не е харесвал Гарт, защото все се забърквал в нещо. Уди подозира, че Гарт е бил по-пиян, отколкото си е мислел.
	— Едва ли е голям умник — отбеляза господин Маунт.
	— Уди също ли е пил? — попита госпожа Гладуел.
	— Изпил е две бири.
	— Често ли го прави?
	Тео не знаеше колко бира пие Уди, пък и в момента това нямаше значение. Нямаше да порти приятеля си.
	— Според мен не — отговори Тео. — Никога не съм го виждал да пие. Но двамата с Тони често остават сами. Вторият им баща все е извън града, а майка им работи на две или три места. Тежко им е.
	— Горкото дете — каза госпожа Гладуел. — Седи в ареста и няма кой да му помогне.


>	7

	Тео едва издържа следобеда. Не откъсваше поглед от часовниците в класните стаи и мислеше само за Уди в ареста. Щом последният звънец се разнесе, той хукна към малката зала, където се събираше отборът по дебати. Подготвяше ги господин Маунт. Тео беше капитан на отбора, но не беше в настроение за тренировка. Прошепна на господин Маунт, че му е хрумнало как да помогне на Уди и иска позволението му да пропусне днешното занятие.
	— Тичам при мама. Ще я помоля да отиде в съда и да се срещне със съдията — каза той.
	— Но тя не работи в Съда за малолетни и непълнолетни — тихо възрази господин Маунт.
	— Знам, но ще я помоля за услуга. Освен това денят напредна. Ако не предприемем нещо бързо, Уди ще прекара още една нощ в ареста.
	— Тръгвай — разреши му господин Маунт.
	Десет минути по-късно Тео спря на настлания с чакъл паркинг зад кантора „Буун и Буун“. Влетя през задната врата в малкото помещение, което му служеше за кабинет. Джъдж никакъв го нямаше. Правният асистент Винс и секретарката Дороти също не си бяха в стаите. Вратата на кабинета на майката на Тео беше затворена, което означаваше, че тя има среща с клиентка. Тео се приближи към бюрото на Елза и се приготви за ежедневния ритуал от прегръдки и въпроси. Само че Елза говореше по телефона и не можеше да го награби. Усмихна му се, даде му знак, че разговорът вероятно ще се проточи, и почти го отпрати.
	Джъдж се събуди от дрямката и се приближи за едно хубавичко чесане по главата. Тео обаче нямаше време. Хукна нагоре по стълбите да се види с баща си, но и той беше излязъл.
	Понякога в кантората беше пълно с хора, навсякъде се провеждаха срещи, клиенти чакаха, седнали на столовете. Друг път беше пусто. Следван от Джъдж, Тео слезе при Елза, която тъкмо приключваше разговора си.
	— Трябва незабавно да се видя с мама — настоя Тео.
	Елза усети, че момчето не е в настроение за празни приказки.
	— Тя има среща с клиент. Какво става?
	Тео набързо й разказа за проблемите на Уди и приключи с думите:
	— Искам мама веднага да отиде в Съда за малолетни и да помогне на Уди.
	— При майка ти има клиентка, която преживява много труден ден.
	Всичките й клиенти преживяваха трудни дни. Почти всички бяха жени, които се развеждат. Мнозинството бяха под силен стрес и си тръгваха разплакани. Тео се беше научил да избягва предната част на кантората, когато майка му има среща с клиентка. Понякога чуваше как жените плачат в кабинета й.
	— Няма да ги прекъсвам — строго заяви Елза.
	Беше най-милият човек, когото Тео познаваше, но знаеше също, че когато се заинати, тя никога не отстъпва.
	— Тогава аз ще вляза.
	— Абсолютно невъзможно. Предлагам ти да почакаш до четири часа, когато ще свърши срещата.
	Тео се оттегли в своя кабинет заедно с кучето и извади нещата си от раницата. За домашните и дума не можеше да става.
	Отвори лаптопа си, намери Фейсбук страницата на Гарт и бързо научи, че той е излязъл от ареста и разказва с присмех цялата история.
	Времето течеше и Тео закипяваше все повече. Вече минаваше четири. Той се промъкна в предната част на кантората и се скри в голямата заседателна зала, за да почака кога ще се отвори вратата на майка му. Когато това най-сетне стана, отвътре излезе добре облечена жена, която избърса очи и си тръгна мълчаливо. Тео се втурна вътре и извика:
	— Мамо, снощи са арестували Уди и още не е освободен. Трябва да му помогнеш.
	Госпожа Буун спокойно затвори вратата и му посочи коженото канапе. Тео седна и пое дълбоко дъх. Възхищаваше се на майка си за много неща, но най-силно го впечатляваше умението й да пази спокойствие в напрегнати моменти. Марсела Буун никога не се нервираше. Всеки ден прекарваше часове с изключително напрегнати клиенти, взискателни съдии и непоколебими адвокати от противниковата страна, но рядко губеше самообладание.
	И когато единственото й дете беше разтревожено, тя щеше да намери време да го изслуша.
	Тео й разказа всичко, което знаеше, за голямото приключение на Уди. Тя също се изуми и се притесни за него и за Тони.
	— Тревожиш се за Уди — отбеляза Марсела.
	— Разбира се, а положението се влоши допълнително. Не може ли да отидеш в съда и да помолиш съдия Пендърграст да определи гаранция? Нали го познаваш?
	— Разбира се, Тео, но аз не представлявам Уди. Както знаеш, не се занимавам с наказателни дела.
	— Той не е престъпник, мамо.
	— Не е, но се е забъркал в голяма каша и засега случаят му е в правомощията на Съда за малолетни и непълнолетни.
	— Мамо, случва се един адвокат да се яви на едно изслушване, а друг да поеме делото впоследствие, нали?
	— Да, струва ми се — отговори тя, но знаеше, че синът й е прав.
	— Тогава нека да се срещнем със съдия Пендърграст, да го помолим да определи колкото се може по-ниска гаранция и да измъкнем Уди. А утре или вдругиден служебният защитник ще поеме нещата в свои ръце и ще защити Уди.
	Госпожа Буун отмести поглед, но Тео усещаше, че е на прав път. Тя се изправи, отиде до бюрото си, вдигна телефона и набра някакъв номер. Погледна Тео и каза в слушалката:
	— Обажда се адвокат Марсела Буун, търся съдия Пендърграст. Трябва да говоря с него. — Тя изслуша отговора, погледна часовника си и попита: — По кое време ще дойде утре? — После кимна и каза: — Моля, помолете го да ми се обади утре сутрин. — Затвори и обясни на Тео: — Вече си е тръгнал.
	— Но още е четири половина — възкликна той. — Защо си е тръгнал толкова рано? Значи Уди и Тони ще прекарат още една нощ в ареста. Това е нелепо.
	— Графикът на съдиите е натоварен, но се случват и по-спокойни дни. Ако нямат дела, често си тръгват по-рано. Съдия Пендърграст работи много добросъвестно.
	Тео провеси нос, отпусна рамене и се предаде.
	Елза почука на вратата, отвори и каза:
	— Пристигна клиентът ви за четири и половина.
	— Благодаря — отговори госпожа Буун. — По-късно пак ще поговорим, Тео. А сега се залавяй с домашните.


	Вечерята беше влажен сандвич със стар бял хляб, един банан, тънък резен пай с маршмелоу и кутия топъл ябълков сок. Уди и Тони излапаха всичко, като не спираха да се оплакват от лошата храна, но бяха прегладнели. За обяд бе имало някакви студени спагети, които едва бяха преглътнали. А закуската предстоеше след много часове.
	На тавана в дъното на коридора беше монтиран телевизор, но двамата не виждаха до там. И не им се искаше. Даваха някакви телевизионни игри, усилени до последно, и звукът кой знае защо въздействаше успокоително на момчетата. Напомняше им, че някъде животът си тече нормално.
	Часовете се точеха бавно. Някой изключи телевизора. Надзирател мина по коридора и съобщи, че след половин час осветлението ще угасне. Появиха се още двама надзиратели с нов затворник — по-голямо момче, което изглеждаше доста над осемнайсет.
	Застанаха пред вратата, отключиха я и тикнаха момчето при Тони и Уди. В килията имаше само две легла.
	Когато надзирателите си тръгнаха, новият каза:
	— Аз съм Джок, а вие?
	— Аз съм Тони. Това е по-малкият ми брат Уди.
	Не понечиха да се ръкуват. Джок изглеждаше хлапе с характер, опознало отвътре няколко ареста. Той огледа двуетажното легло и каза:
	— Ще спя горе, ако не възразявате.
	— Там спя аз — отговори Уди. — Който превари, той завари.
	— Така ли? А кой определя правилата тук?
	— Надзирателите — отговори Тони.
	— В момента не виждам никакви надзиратели. Ще ви го обясня простичко, братлета. Ако ще вършите простотии, дайте да приключваме по-бързо. Ще се заема и с двамата и ви гарантирам, че след трийсет секунди ще сте на пода, ще плюете кръв и ще ви липсват зъби. Това ли искате?
	Новодошлият блъсна Тони толкова силно, че той се удари в бетонната стена. Нямаше никакво съмнение, че Джок беше участвал в много повече улични сбивания от братята Ламбърт. Беше слаб и жилав, с мускулести ръце, с татуировка на едната. Освен това вонеше на алкохол, а очите му бяха зачервени и с налудничав поглед.
	Тони го блъсна с две ръце и каза:
	— Сбиването няма да реши никакви проблеми тук.
	— Умник — отбеляза Джок.
	Той стъпи на долното легло и се метна на горното, където се изтегна и затвори очи.
	Тони и Уди се спогледаха и примирено свиха рамене. По-добре да изгубят легло, отколкото някой зъб, а Джок явно нямаше търпение да раздаде няколко юмрука. Двамата легнаха на долното легло — Тони в единия край, Уди в другия — и се помъчиха да се настанят удобно.
	Очакваше ги дълга нощ.


>	8

	Тео също не спа много. Задрямваше от време на време, но мислите му все кръжаха около Уди зад решетките. В полунощ неочаквано си спомни още нещо тревожно. Прегледа местния вестник онлайн и забеляза абзац от материала за въоръжения грабеж. Осемнайсетгодишен младеж на име Гарт Тъкър бил арестуван за обир на „Кал“, магазин в западния край на града. Замесени били и двама малолетни, но имената им по традиция не се споменаваха. Тъкър бил освободен под гаранция.
	Значи глупакът, извадил пистолет, си почиваше удобно у дома със семейството си, а Уди и Тони още бяха в ареста. Що за справедливост? Докато кипеше от гняв и си мърмореше, Тео намери Фейсбук страницата на Гарт и попадна на снимка, на която той беше долепил китки, пристегнати с белезници. До снимката Гарт беше написал: „В ареста не е толкова зле, но храната е гадна. Според адвоката ми случилото се е огромно недоразумение и скоро ще се изясни“.
	Тео изключи лаптопа си и затвори очи. Най-сетне се унесе, събуди се отново, отиде до тоалетната, поговори с Джъдж под леглото и отново се помъчи да заспи. Рано сутринта се изкъпа, облече се бързо и слезе долу.
	Седеше на масата в кухнята и се преструваше, че преглежда домашните си, когато влезе баща му. Всяка сутрин господин Буун ставаше рано да приготви кафе и после отиваше да закуси с приятели в заведение в центъра на града.
	— Добро утро — поздрави той, като видя Тео.
	Момчето не отговори. Сърдеше се на родителите си, бяха спорили на вечеря. Както винаги, сутрешният им график беше претоварен и никой от двамата не искаше да се замесва в случая на Уди. Тео не разбираше защо те или поне единият не отидат в Съда за малолетни и непълнолетни и не поискат незабавното освобождаване на Тони и на Уди. Опитаха се да му обяснят, че не се занимават с наказателни дела и не работят със Съда за малолетни и непълнолетни, но Тео не се върза.
	След като синът му мълчеше, господин Буун също млъкна. Приготви кафето, взе вестника от алеята пред къщата, намери куфарчето си, което носеше у дома всяка вечер, но рядко отваряше, наля чаша кафе и излезе, без да каже нито дума.
	Тео кипеше от гняв и поглеждаше часовника. Във всяка стая в къщата им имаше часовници — недвусмислен признак, че тук живеят заети хора с натоварено ежедневие. Обикновено госпожа Буун не закусваше, а пиеше само кафе в хола, докато преглеждаше вестника. Днес обаче закъсняваше. Тео я чуваше как се движи на горния етаж. Той чакаше. Джъдж започна да скимти, защото искаше да хапне, затова Тео му приготви купа мюсли с мляко — с това закусваше самият той всяка сутрин.
	В осем часа госпожа Буун се появи, облечена като за работа. Носеше красива тъмнолилава рокля, черни обувки на висок ток и бижута. С един поглед Тео прецени, че майка му е готова за съда. Винаги се обличаше елегантно, но понякога изглеждаше по-елегантно от друг път. Марсела си наля чаша кафе и седна срещу Тео.
	— Чакай ме в Съда за малолетни и непълнолетни в девет. Обади се на Дейзи Ламбърт, а аз ще се свържа с госпожа Гладуел, за да й обясня какво се случва.
	Тео въздъхна с облекчение и се усмихна щастливо.
	— Благодаря, мамо.
	После бързо раздигна купите и ги сложи в мивката. Погали Джъдж по главата, каза „довиждане“ и изхвърча от кухнята с раницата си.
	Малката съдебна зала беше пълна с хора, когато съдия Пендърграст зае мястото си и поздрави с „добро утро“. Втора поредна сутрин изглеждаше изтощен, с тъмни кръгове под очите и изписана на лицето умора. Дори се прозя, докато оглеждаше залата.
	За девет часа имаше насрочено важно изслушване и Тео се притесняваше, че случаят на братята Ламбърт ще остане за разглеждане по-късно. Само че майка му беше провела телефонен разговор със съдията.
	Той погледна над очилата си и каза:
	— Госпожо Буун, струва ми се, че искате да запознаете съда с един въпрос.
	Марсела Буун се изправи и всички погледи се насочиха към нея. Тео я беше гледал в съда няколко пъти, макар че тя не му позволяваше да присъства на бракоразводните дела. Показанията нерядко биха разстроили едно тринайсетгодишно момче. Той много й се възхищаваше и беше убеден в способността й да се справи с всеки съдия.
	— Да, господин съдия, благодаря ви. Бих искала да се явя като адвокат единствено с цел определянето на гаранция за освобождаването на Тони и Уди Ламбърт.
	— Значи вие сте техният адвокат, така ли?
	— Нещо такова. Познавам семейството и просто помагам, докато служебен защитник поеме делото.
	— Къде е служебният защитник?
	— Уместен въпрос. Получих уверения, че от службата предстои да разговарят с братята Ламбърт. Допускам, че колегите са много заети, както обикновено.
	— Вчера госпожа Ламбърт ме осведоми, че не може да си позволи да наеме адвокат.
	— Тук съм про боно, господин съдия, в качеството на семеен приятел и само за определяне на гаранцията. Опитваме се да извадим и двете момчета от ареста. След това ще поемат служебните защитници.
	Съдия Пендърграст отново се прозя и сви рамене, сякаш не одобряваше намесата й, само че нито един съдия в щата не би казал на Марсела Буун, че мястото й не е в неговата съдебна зала.
	— Много добре — каза съдията. — Отбелязвам, че се явявате пред съда. Тук ли са момчетата?
	— Не, все още са в ареста. Присъствието им не е необходимо. Това изслушване е само за гаранцията, господин съдия.
	Съдия Пендърграст разлисти някакви документи и прочете нещо.
	— И двамата са обвинени във въоръжен грабеж. Какво предлагате?
	— Мярка за неотклонение подписка, господин съдия. Семейство Ламбърт живеят в града от много години и няма причина да се смята, че Уди и Тони няма да се явят в съда на съответната дата. Не съществува опасност да избягат. И двамата са ученици и добри момчета. И бездруго случилото се изглежда недоразумение още от самото начало. Нищо няма да спечелим, ако принудим госпожа Ламбърт да похарчи пари, които няма.
	Съдията се намръщи.
	— Виждам, че Тони Ламбърт е в пробация след друго провинение по-рано тази година. Това усложнява нещата.
	— Да се занимаем с този въпрос по-късно, господин съдия. В момента целта ни е да ги освободим от ареста, за да се срещнат с адвоката си и да намерят решение.
	Съдия Пендърграст клатеше глава.
	— Обвиняемият по делото заедно с тях, господин Гарт Тъкър, е внесъл гаранция от петдесет хиляди долара. Говорим за сериозно престъпление, госпожо Буун.
	— Той е пълнолетен и семейството му очевидно разполага със средства. Аз не се интересувам от господин Тъкър. Моите клиенти са непълнолетни и заслужават да бъдат освободени от ареста. Няма основателна причина да остават зад решетките.
	Тео седеше до Дейзи Ламбърт на първия ред. Успяваше да запази лицето си смръщено, но му идеше да се провикне: „Давай, мамо, покажи им!“.
	— Само че за толкова сериозно обвинение, госпожо Буун, не бих могъл да ги освободя без гаранция. Никога не съм го правил. А докато не се запознаем с фактите по делото, нямам право да допусна, че момчетата са толкова невинни, колкото смятате.
	Госпожа Буун нямаше никакво намерение да отстъпва и крачка назад.
	— Уверявам ви, че момчетата ще се явят в съда за делото си.
	— Звучи добре, но и преди съм го чувал. И тъй като вие няма да бъдете техен адвокат след днешния ден, не съм сигурен как бихте могли да гарантирате каквото и да било.
	— Семейството разполага с ограничени средства, господин съдия. Всякаква парична гаранция би била обременителна за тях и ще задържи момчетата в ареста. А те са невинни до доказване на противното.
	— Съзнавам го. Семейството няма ли къща или друго недвижимо имущество?
	Госпожа Буун изпусна безсилна въздишка и отговори доста рязко:
	— Не, господин съдия. Семейството живее под наем. Госпожа Ламбърт работи на две места: като фризьорка и като сервитьорка в ресторант. Съпругът й, вторият баща на момчетата, е строител и в момента работи на два часа път от града. Не общува често с децата. Семейството едва свързва двата края, затова каквато и да е парична гаранция ще бъде бреме за тях.
	— За въоръжен грабеж не мога да определя гаранция, по-ниска от десет хиляди долара за всеки.
	— Но това са двайсет хиляди долара, господин съдия.
	— Умея да смятам.
	— Обикновено фирмите вземат за услугата десет процента от гаранцията. Това прави две хиляди долара само за освобождаването на момчетата от ареста. Не е справедливо, господин съдия.
	Съдия Пендърграст я измери с гневен поглед, видимо раздразнен.
	— Аз никога не постъпвам несправедливо, госпожо Буун. Знам, че не се занимавате с наказателно право, но ви уверявам, че гаранция в размер на десет хиляди долара за обвинение във въоръжен грабеж не е несправедлива и определено е ниска. Момчетата са се забъркали в неприятности. Не винете мен за това.
	За един напрегнат миг адвокатката и съдията се измерваха с поглед, но беше съвсем ясно кой командва. Накрая госпожа Буун се усмихна и каза:
	— Така да бъде, господин съдия. Благодаря ви за отделеното време.
	— Няма защо. А сега ми предстои друго изслушване и трябва да продължа. Свободна сте.
	С други думи: „Ще бъдете ли така добра вече да напуснете съдебната ми зала?“.
	Тео излезе след майка си и Дейзи Ламбърт в коридора. Тримата се събраха в един ъгъл. Дейзи бършеше сълзите си, а госпожа Буун се мъчеше да овладее обзелото я безсилие.
	Тео имаше почти четиристотин долара в спестовната си сметка и вече обмисляше как да събере още пари.
	— Ами съпругът ти? — попита госпожа Буун.
	— Кой?
	— Настоящият.
	Дейзи поклати глава.
	— Той няма да помогне. Снощи говорихме и се скарахме жестоко. Заяви, че няма да се прибира известно време и че няма да помогне на момчетата. Никога не са били близки с него.
	— А техният баща?
	— Той е тук, но не се виждаме често. Ще го попитам. Може и да даде нещичко, но се съмнявам. Напоследък често е без работа.
	— Свържи се с него и после пак ще поговорим. Трябва да отивам в кантората, а ти, Тео, заминавай на училище.
	Дейзи избърса сълзите си и каза:
	— Благодаря ти, Марсела. Представа нямаш колко съм ти признателна.
	— Не съм сигурна, че успях да помогна с нещо, Дейзи.
	— Благодаря ти, че дойде. Благодаря и на теб, Тео.
	— Не мога да повярвам, че Уди е в ареста — изохка Тео.


	Въртейки педалите едва-едва, Тео си спомни, че официално е извинен от часовете. Нито господин Маунт, нито госпожа Гладуел, нито който и да било в училище знаеха колко дълго е продължила процедурата в съда, затова му хрумна блестяща идея. Той направи обратен завой и се понесе към ареста, където намери приятеля си капитан Рик Пруит. Помъкнал раницата си, му обясни, че трябва да се види с Уди, за да обсъдят някакво домашно. Намекна, че е изпратен от учителя им да помогне на приятеля си да не изостава с материала.
	Пруит се отнесе скептично към обяснението му и предложи да звънне в училището и да провери. Тео отвърна, че няма нищо против, но добави, че госпожа Гладуел едва ли ще вдигне, защото е на събрание.
	За ужас на Тео, Пруит все пак вдигна слушалката и се обади в училището. Помоли да говори с госпожа Гладуел, после каза:
	— Добро утро. Обажда се капитан Пруит от полицейското управление. Вашият ученик Теодор Буун е при мен и твърди, че трябва да посети Уди Ламбърт във връзка с някакво домашно. Получил ли е разрешение от училището?
	Тео се зачуди дали да не си плюе на петите, но реши да запази спокойствие. Пруит изслуша отговора и се усмихна.
	— Благодаря.
	После затвори. Изпъна показалец към Тео и каза:
	— Ако до десет минути не си в час, ще се обадя на майка ти.
	Тео отдаде чест и отговори:
	— Тъй вярно, господине.
	И изхвърча от кабинета.


>	9

	Тео се съмняваше, че капитан Пруит ще изпълни заплахата си да се обади на госпожа Буун. Блъфа си го биваше и явно свърши работа, защото Тео се запъти към училището, но колкото повече наближаваше, толкова по-бавно въртеше педалите. Втория час имаха геометрия при госпожа Гарман — най-нелюбимия му предмет. След като направи няколко обиколки из кварталите около колежа „Стратън“, той най-сетне пристигна в училище точно в десет и четиридесет, когато се разнесе звънецът за сутрешното междучасие. Обади се в канцеларията, отиде до шкафчето си и поздрави Ейприл Финмор, най-близката си приятелка, която изобщо не му беше гадже. Тео тръгна по оживения коридор към кабинета на господин Маунт, където в единайсет започваше часът по любимия му предмет „Държава и право“.
	Господин Маунт го чакаше.
	— Тео, няколко момчета питат за Уди. Дали да не им обясниш какво става?
	Тео се озърна, видимо неуверен. Сведе очи и каза:
	— Разбира се, но не знам дали мога да кажа много. Делото се гледа в Съда за малолетни и непълнолетни и поради това не е публично достояние.
	— Знам. Съдията определи ли гаранцията?
	— Да, десет хиляди долара на човек. Майката на Уди няма толкова пари, така че двамата просто ще останат в ареста.
	— Това е нелепо. Да го обсъдим в час, но без подробностите за въоръжения грабеж, съгласен ли си?
	— Разбира се.
	Когато учениците се настаниха по местата, господин Маунт започна:
	— Забелязали сте, че Уди отсъства днес, както и вчера. Някои от вас се поинтересуваха какво става и ще ви отговоря честно — Уди е арестуван заедно с брат си Тони. Тео вече два пъти ходи в съда и се опита да помогне, затова е по-добре запознат със случващото се. Тео, заповядай.
	Като капитан на отбора по дебати, Тео за разлика от повечето си съученици беше преодолял смущението си да говори пред публика. Господин Маунт винаги повтаряше, че повечето хора, особено децата, но също и възрастните се страхуват от публичното говорене. Тео обичаше да бъде център на вниманието и тайно се гордееше, че умее нещо, което не се удава на повечето деца.
	И сега пое дълбоко въздух и застана пред класа.
	— Току-що се върнах от Съда за малолетни и непълнолетни — съобщи той сериозно, все едно е адвокатът, нагърбил се със защитата на Уди. — Уди е добре, но трябва да излезе от ареста. Ето какви са фактите, но не мога да разкрия всичко, защото в Съда за малолетни и непълнолетни заседанията са закрити. Във вторник вечерта Уди и по-големият му брат Тони се качили в колата на приятел. Отбили се в магазин, нещо се случило и по-късно били арестувани за въоръжен грабеж. Явиха се в съда в сряда сутринта и още веднъж преди няколко часа. Майка ми се опита да им помогне да излязат на свобода. Съдията определи гаранция за всеки в размер на десет хиляди долара и семейството се опитва да събере парите.
	— Трябва да съберат двайсет хиляди долара ли? — попита Брандън.
	— Не чак толкова.
	— Какво означава „гаранция“? — попита Арън. — Не разбирам.
	— Малко е сложно — отговори Тео.
	— Защо не използваш случая на Уди като пример и не ни обясниш системата за освобождаване под гаранция, Тео? — предложи господин Маунт. — Постарай се да е възможно най-просто.
	Тео обичаше такива моменти, когато класът беше изправен пред труден правен въпрос или проблем. Изведнъж той се превръщаше в уверен и магнетичен адвокат, който крачи пред съдебните заседатели.
	— И така, Уди е арестуван, обвинен в престъпление и тикнат зад решетките. Тъй като е смятан за невинен до доказване на противното, той има право да излезе от ареста, независимо какво престъпление е извършил. Само че от полицията трябва да са сигурни, че Уди ще се яви в съда за делото. На теория полицията се нуждае от уверение, че той няма да избяга. Мисля, че в миналото престъпниците просто са офейквали, след като били освобождавани от ареста. Днес не се случва често. Полицията и съдът са създали системата за освобождаване под гаранция. Чували сте да казват „пуснат под гаранция“. Точно това се случва. От обвиняемия се иска да предостави пари или недвижимо имущество като гаранция, които съдът може да задържи и така да се подсигури срещу евентуалното му бягство. И тъй като повечето обвинени в престъпление не разполагат с пари или с имоти, те са принудени да си купят полица, срещу която гаранцията им да бъде платена. Има хора, които обикалят ареста и съдебните зали и предлагат такива полици на обвиняемите. В случая с Уди гаранцията е десет хиляди долара. Семейството му не разполага с толкова пари, затова майка му е принудена да се обърне към съответната фирма. Срещу десет процента от сумата човекът, издал полицата, ще я предостави на съда. Това е писмен документ, който гарантира, че Уди ще се яви за делото си. Ако Уди не се яви, поръчителят има право да го издири и арестува. По правило хората, които предоставят такива гаранции, са все яки момчета.
	— Значи на Уди му трябват хиляда долара? — попита Джарвис.
	— Точно така. И още хиляда за брат му. Майка им няма толкова пари, затова те остават в ареста. Прекарали са там вече две нощи.
	— Ако е невинен, защо изобщо е в ареста? — попита Дарън.
	— Уместен въпрос, на който нямам логичен отговор. Само ще кажа, че системата за гаранция и поръчителство е остаряла и много хора се опитват да я променят. Снощи открих в интернет най-малко две национални организации, които работят за реформиране на законите, регламентиращи освобождаването под гаранция. Много хора се оказват в ареста, при положение че трябва да са на работа и да се грижат за семействата си.
	— И нека да се върнем на Уди — намеси се господин Маунт. — Как да помогнем? Допускам, че му трябват хиляда долара.
	— Не точно. Трябват му две хиляди. Госпожа Ламбърт трябва да извади от ареста и двамата си синове, не само единия. Уди й е казал, че няма да си тръгне без Тони. Или двамата, или никой.
	Докато бавно въртеше педалите на път за училище, Тео обмисляше дали да не помоли приятелите си да съберат колкото пари успеят. Беше готов да даде спестяванията си от четиристотин долара, но се тревожеше, че повечето други момчета едва ли ще могат да предложат много. Все пак бяха само на тринайсет. На десетия му рожден ден родителите на Тео му дадоха петдесет долара, които да вложи в новооткритата си спестовна сметка, и всяка година добавяха по още петдесет. Така го насърчаваха да заделя пари, припечелени с работата, която имаше късмет да си намира от време на време. Тео се гордееше със спестяванията си, но сега охотно щеше да се раздели с тях, за да помогне на Уди.
	Тео съзнаваше, че е по-голям късметлия от приятелите си. Беше единственото дете на двама адвокати, които се грижеха всеотдайно за него и вече бяха планирали бъдещето му. Често се дразнеше от силния контрол, но родителите му винаги знаеха кога да се отдръпнат леко. Учеха го да не се сравнява с приятелите си, а просто да ги приема такива, каквито са.
	Сигурно на приятелите му нямаше да им хареса, ако Тео важно подхвърли на масата четиристотин долара. Чейс Уипъл нямаше да има нищо против, защото семейството му разполагаше с пари и Тео беше близък с него. Брандън щеше да се впечатли от подобен жест, защото се стремеше да стане първият милионер от класа. Той имаше работа като разносвач на вестници и търгуваше с акции онлайн. Напоследък обаче се оплакваше от тенденция към спад на пазара.
	Останалите от класа обаче нямаше да останат доволни от предизвикателството. Тео подозираше, че само той и още трима други имат спестовни сметки, но не възнамеряваше да разпитва. В момента никой не изгаряше от желание да предлага пари.
	— Така, това е предизвикателството пред нас — обобщи господин Маунт. — Как да съберем две хиляди долара за гаранцията на Уди и Тони?
	Последва напрегнато мълчание, никой не изрази желание за мнение. Накрая се обади Джарвис:
	— Наистина ли семейството няма никакви пари?
	— Не знам — отговори Тео. — Сигурен съм, че госпожа Ламбърт ще се опита да събере нещичко, но не съм разпитвал. Не е моя работа. Вторият баща на Уди работи извън града и не иска да помогне.
	— Значи Уди ще остане в ареста за постоянно, ако не внесе гаранцията? — попита Чейс.
	— Не за постоянно — отговори Тео. — Рано или късно ще се изправи пред съда, за да му бъдат отправени обвиненията, може да се стигне и до съдебен процес. Ако го обявят за невинен, ще го освободят. Ако е виновен, сигурно ще го изпратят някъде.
	— Според теб той виновен ли е, Тео? — попита Рикардо.
	— Не, не е виновен за въоръжен грабеж. Всички познаваме Уди. Никога не би направил толкова ужасно нещо. Може да е пил, макар да е малолетен, но нищо повече.
	— Имам въпрос — обади се Джъстин. — Да предположим, че Уди не събере гаранцията и остане в ареста до процеса си. За колко време става дума?
	— Никога не се знае. Различно е дори в Съда за малолетни и непълнолетни. Сигурно няколко месеца.
	— Значи Уди ще остане в ареста с месеци, ще пропусне училище, а после ще се яви в съда, където вероятно ще го оправдаят и той ще се прибере у дома, все едно нищо не се е случило, така ли? Без досие.
	— Точно така.
	— Ами времето, което е прекарал в ареста? Ще му платят ли за това?
	— Не, разбира се. То е просто изгубено време.
	— Е какво й е справедливото на нашата система тогава?
	— Кой казва, че е справедлива?
	— Ти все повтаряш колко страхотна е съдебната ни система, колко велико нещо е правото и колко много искаш да станеш адвокат. Това е последното място, където аз бих искал да работя.
	— Добре, да се върнем на конкретния въпрос — напомни господин Маунт. — Докато ние тук си обсъждаме, приятелят ви Уди е в ареста и със сигурност не си пише домашните.


>	10

	Тео изкара криво-ляво до края на този ден. По време на занималнята, която беше под контрола на господин Маунт, го извикаха в кабинета на директорката. Госпожа Гладуел беше подготвила писмени указания Тео да си тръгне един час по-рано и да отиде в ареста. Беше обсъдила положението на Уди със съдия Пендърграст и той се беше съгласил Тео да занесе необходимите учебници и да помага на приятеля си с домашните.
	Тео съзнаваше, че купчина учебници е последното нещо, което Уди би желал да види в ареста, но не каза нищо. Тръгна си от училище в два следобед, един час преди последния звънец. Разполагаше с време, затова се отклони към съда и се качи в Отдела за служебна защита на третия етаж, където го посрещна същата сърдита секретарка като във вторник.
	— Бих искал да се видя с господин Родни Уол — помоли Тео, без да поздрави.
	Тя престана да пише, свъси вежди срещу него и въздъхна.
	— Пак ли ти? Защо не си на училище?
	— Освободиха ме и имам документ, с който да го докажа.
	Жената тутакси изгуби интерес и кимна към една затворена врата.
	— Вътре е.
	Тео почука и писклив глас нареди:
	— Влез.
	Родни Уол изглеждаше като гимназист от Стратънбърг. Беше дребничък и седеше на огромен стол, който го смаляваше още повече. Носеше кръгли очилца и имаше проскубана брадичка вероятно като опит да компенсира липсата на коса. Дори не понечи да стане или да поздрави посетителя си.
	— Мога ли да ви помогна? — попита той, но очевидно последната му мисъл беше да помогне.
	Тео се приближи към разхвърляното му бюро.
	— Да, аз съм Теодор Буун, приятел на вашия клиент Уди Ламбърт. Бих искал да обсъдим неговия случай.
	— Така значи?
	— Да.
	Уол долепи върховете на пръстите си.
	— Майка ти е Марсела Буун.
	— Да.
	— Значи тя смята да представлява братята Ламбърт, така ли?
	— Не, не възнамерява. Яви се в съда днес сутринта, за да уреди гаранцията и да се опита да ги освободи от ареста.
	— Защо си вре носа в моите работи?
	— Защото вас ви нямаше. Вчера три пъти идвах тук да ви търся, за да обсъдим случая, но ви нямаше.
	— Понякога се случва. Понякога се налага адвокатите да излизат от кабинета си и да ходят да разследват. А ти защо не си на училище?
	— Официално съм освободен от директорката госпожа Гладуел. Обадете й се, ако искате.
	— Значи тя те е изпратила в кабинета ми да ме разпитваш за моите клиенти, така ли?
	Зад кръглите очилца две малки очички се вторачиха гневно в Тео, без да мигат.
	Върховете на пръстите продължаваха да барабанят.
	— Не, тя ме изпрати в ареста да помогна на Уди с домашните. Натам съм тръгнал.
	— Чувал съм за теб, хлапе. Все се навърташ из съда, досаждаш на адвокати и съдии и се държиш, все едно си истински адвокат. Непрекъснато се явяваш в Съда за животни и поемаш истински дела, което там всеки може. Сега обаче се бъркаш в моите дела.
	— Вижте, може ли просто да поговорим за случая на Уди? Той е един от най-добрите ми приятели и не е извършил въоръжен грабеж.
	— Не може. И двамата ти родители са адвокати, затова би трябвало да знаеш, че адвокатът няма право да обсъжда делата на клиента си с никого. Би било неетично от моя страна да разкривам нещо по случая.
	Тео знаеше, че човекът има право и че не е редно самият той да е в кабинета му и да си вре носа в делата на друг адвокат, обаче искаше да покаже на господин Уол, че е под наблюдение и засега има някой, който не е впечатлен от работата му като защитник.
	— Срещнахте ли вече с клиентите си? — попита Тео.
	Господин Уол въздъхна театрално, сякаш обзет от огромно безсилие.
	— Да, срещнах се и нямам какво друго да ти кажа. Срещнах се с Уди и с Тони преди около три часа и сега съм се заел да напиша доклад по делото, който ще обсъдя с началника си и с никой друг.
	— Вярвате ли, че са невинни?
	— Виж, господин Тео, време е да си вървиш. Чака ме работа. Пък и сигурно трябва да отиваш в ареста, за да помогнеш на Уди с домашните.
	Тео се отдръпна от бюрото, промърмори едно неохотно „благодаря“ и излезе от кабинета. Вместо да се запъти към ареста, тръгна на север, към покрайнините на града, и измина десетина преки, докато не стигна до един търговски център. Дейзи Ламбърт работеше трийсет часа седмично като фризьорка и още трийсет като сервитьорка. Тео не беше стъпвал в салона й. Нямаше причина да го посещава, а и не беше сигурен дали трябва да нахълта просто ей така. Ала времето го притискаше за много неща и моментът не беше подходящ да проявява стеснителност.
	В приемната няколко жени на различна възраст четяха списания, а от косите им стърчаха всякакви ролки, щипки и фолиа. Зад тях имаше две редици столове с жени, по чиито коси работеха в момента. Най-отзад, на последния стол, Тео завари Дейзи, потънала във водопад от гъсти оранжеви къдрици, които подстригваше. Той се запъти право към нея, без да обръща внимание на никого, и каза:
	— Здравейте, госпожо Ламбърт, имате ли минутка?
	Дейзи се сепна, когато видя Тео на място, където не очакваше да го срещне.
	— Разбира се, Тео — усмихна се тя и остави ножицата. — Извинете ме за момент — прошепна тя на клиентката си.
	Двамата се отдръпнаха и се уединиха до мивките.
	— Извинете, че ви безпокоя — каза възможно най-тихо Тео.
	— Нещо не е наред ли? — попита тя. Явно очакваше всичко да се е объркало.
	— Не. Ще мина направо на въпроса. Знам, че не е учтиво да се говори за пари, но в момента можем да говорим само за това. Имам четиристотин долара. Няколко приятели искат да дадат още. Ще помоля родителите си за заем, а може да поискам и от чичо си Айк. Кажете ми колко трябва да съберем?
	Очите й мигом се насълзиха и първата мисъл на Тео беше, че не иска да вижда как Дейзи плаче.
	— О, Тео, не бива да го правиш. Моля те — прошепна тя.
	— Ще го направя, госпожо Ламбърт, ясно ли е? И не съм дошъл да спорим. Уди ми е близък приятел и се нуждае от нашата помощ. Така че колко?
	Тя изтри очи и се замисли за секунда.
	— Говорих с баща му — моя бивш съпруг, и той обеща да се опита да вземе заем, но не мога да разчитам на него. Никога не изпълнява обещанията си. Имам триста долара в банката и се мъча да взема още малко от съпруга си. Трудно е, Тео. За някои хора времената са тежки.
	Особено за Уди и за Тони, помисли си той.
	— Добре, чудесно, значи имаме сигурни седемстотин долара. Все пак някакво начало.
	— Ще ти върна всичко, Тео, обещавам.
	— В момента изобщо не се тревожа за това. Говорихте ли с някой за гаранцията?
	— Не, смятах да се обадя по-късно следобед.
	— Имам някого предвид.
	— Благодаря. А сега трябва да се връщам на работа.

	* * *

	Тео беше забелязал офисите по-рано. Бяха няколко на преките около ареста — все съмнителни местенца с нисък наем и някак временни на вид. Имаха големи рекламни табели, като че ли арестантите можеха просто да надникнат от прозореца, да си запишат телефонния им номер, да им звъннат и да излязат на свобода. Бизнесът с гаранциите явно привличаше бивши полицаи и частни детективи и не беше нито строго регулиран, нито високоуважаван. Тео беше проверил онлайн и бе преценил, че би предпочел да няма вземане-даване с никоя от петте фирми, които бе открил в Стратънбърг.
	Нямаше избор обаче. Ако се съдеше по рекламите в интернет и от вида на офиса, „Парични гаранции ААА“ беше най-добра от всичките. Тео остави колелото си близо до входната врата и пое дълбоко дъх. Напомни си, че е още дете и че повечето възрастни не нагрубяват децата и не ги обиждат. Напомни си също, че току-що бе нахълтал в кабинета на служебен защитник без уговорена среща и се бе намесил най-нагло в делата на друг адвокат, а после беше влязъл във фризьорски салон, където никога не се беше чувствал в свои води. Едва ли му предстоеше нещо толкова трудно.
	Щом отвори вратата, веднага го блъсна вълна от отвратителен цигарен дим. Очуканото бюро на рецепцията беше празно. Отзад се чуваха гласове.
	— Веднага идвам — провикна се някой.
	Тео зачака до вратата, готов да хукне да бяга, ако се наложи. Появи се набит и як мъж по риза с къси ръкави, под които се подаваха бицепси като топки за софтбол. Ризата беше бледооранжева, в което не би имало нищо лошо, ако не беше съчетана с яркозелена вратовръзка със стегнат възел. Сини джинси, островърхи каубойски ботуши, пистолет на хълбока. Беше навъсен и видимо раздразнен, че някой го безпокои, но когато зърна Тео, се усмихна широко и попита:
	— Какво те води насам?
	— Аз съм Теодор Буун. Родителите ми са Марсела и Уудс Буун, и двамата са адвокати. Може да ги познавате.
	— Да, струва ми се. Не се занимават с наказателни дела, нали?
	— Точно така.
	— Е, защо си тук? Заповядай, седни — посочи му домакинът няколко пластмасови стола и макар че не искаше да се застоява, Тео седна. — Аз съм Спарки — представи се мъжът.
	Без фамилия. Спарки беше подходящо име за място като това.
	— Господине, приятелят ми е в ареста и аз се опитвам да уредя гаранцията му.
	— На колко години е?
	— На тринайсет. Уди Ламбърт. Арестуван е заедно с брат си Тони.
	Спарки се настани зад бюрото и взе някакви документи. Прегледа два и каза:
	— А, ето го. Въоръжен грабеж. Искаш ли да изготвя полицата?
	— Разбира се, но семейството разполага с много ограничени средства.
	— Боже, за пръв път го чувам! Къде са близките? Защо идваш ти?
	— Майка му е на работа, а бащата е извън града. Идвам като приятел. Вярно ли е, че вземате десет процента от сумата за гаранцията?
	— Такава е цената, синко. По хиляда долара на човек и ще ги измъкна за нула време. Стига да съм убеден, че са свестни момчета и нямат намерение да избягат.
	— Защо десет процента? Струва ми се, че трябва да е по-малко, ако става дума за деца, които всъщност не биха могли да избягат.
	— Така ли ти се струва? А какво знаеш за бизнеса със съдебните гаранции?
	— Не много.
	— Така и предполагах. Виж, хлапе, занимавам се с това двайсет години и те уверявам, че всеки престъпник е способен да избяга. Непрекъснато го правят, а моята работа е да ги намирам, да ги залавям, да ги връщам тук и да ги изправям пред съдията. Това е рискован бизнес.
	Тео не проумяваше как може някой да нарича Уди „престъпник“. Пое дълбоко дъх, неуверен как да продължи.
	— Възможно ли е да напишете полица за по-малко от десет процента?
	Спарки изръмжа неодобрително и махна с ръка към прозорците.
	— Не при нас, но ако искаш, отиди в съседната фирма или отсреща. Ще бъде загуба на време обаче. Никой няма да измъкне приятеля ти по-бързо от мен. Бъди сигурен в това.
	Тео се поколеба и се постара да си придаде колкото се може по-жалостив вид. Спарки го изгледа ядосано, хлапето само му губеше времето.
	— Ако ви донеса две хиляди долара в брой, колко време ще ви трябва да ги измъкнете?
	— Около час. — Спарки се изправи, сякаш изведнъж му беше изникнала по-важна работа. — А сега изчезвай, хлапе.
	— Благодаря — каза Тео и тръгна към вратата.


>	11

	В ареста полицай Рандолф прегледа бележката от госпожа Гладуел и каза на Тео да го последва. Отидоха в малка стая без прозорци, в която едва се побираха маса и два сгъваеми стола.
	Тео седна и извади учебниците си. Зачака напрегнато, стряскаше го всеки шум откъм коридора. Най-сетне Уди влезе и полицай Рандолф затвори вратата зад него. Ключалката щракна силно. Лявото око на Уди беше подуто и затворено, на челото му имаше прясна рана. Той седна срещу Тео и каза:
	— Трябва да ме измъкнеш от тук, Тео.
	— Какво стана? Изглеждаш ужасно.
	— Сбих се. Снощи сложиха при нас в килията един тип, Джок, а той е голям гадняр.
	— Какво се случи, Уди?
	Уди сложи ръце върху масата — и двете трепереха. Очите му се насълзиха, по всичко личеше, че е съсипан.
	— Джок е негодник — заразказва Уди, — страшен побойник. И е много як. С Тони се постарахме да не му се пречкаме, но килията не е широка. Преди около час, когато най-накрая ни донесоха обяда, Джок заяви, че иска половината от сандвича ми. Отказах, а явно не трябваше. Той го грабна, събори ми таблата и така започна всичко. Просто искаше да се бие. Удари ме по лицето, Тони се метна на гърба му и Джок ни смля от бой. Преди надзирателите да се намесят, и двамата бяхме на пода и той ни риташе. Само да видиш лицето на Тони. Всички крещяха, а когато надзирателите сграбчиха Джок, той извика, че ние сме го нападнали и сме започнали първи. Двама срещу един не било честно и други такива глупости. Отведоха го в друга килия, а двамата надзиратели ни наругаха нас за сбиването. Предупредиха ни, че заради това ще останем по-дълго в ареста.
	Тео не можеше да повярва.
	— Тони добре ли е?
	— Така мисля. Прегледа го някакъв парамедик от „Спешна помощ“, установи, че няма счупено и му наложи лицето с леден компрес. Джок е голям гадняр. Трябва да ни помогнеш, Тео. Висим в ареста без причина, а мястото е ужасно.
	— Опитвам се. Преди малко се видях с майка ти, после ходих при човек за гаранцията. Срещнах се и с адвоката ви, който не е особено симпатичен.
	— И на нас изобщо не ни допадна. Най-напред ни се оплака колко е зает, как в момента има петдесет дела, всичките в Съда за непълнолетни, и затова не може да ни отдели много време. Обяснихме му какво се е случило и останахме с впечатлението, че не ни повярва. Трябва ни друг адвокат, Тео.
	— Ще се заемем с това по-късно. В момента се опитваме да съберем парите за гаранцията.
	— Какво е това? — попита Уди и кимна към учебниците.
	— Домашните ти. Госпожа Гладуел и господин Маунт решиха да ти помагам, за да не изостанеш с материала.
	— Вече съм изостанал, а ти върни тези учебници там, откъдето си ги взел. Не си пишех домашните дори у дома, защо мислиш, че ще ги пиша тук?
	Въпросът беше много логичен и Тео беше разсъждавал над него. Уди направи гримаса и притисна главата си с две ръце.
	— Не знам колко пъти ме ритна онзи, но главата ми ще се пръсне. Пулсира и ушите ми бучат.
	— Слушай, вече имаме седемстотин долара. Ако съберем хиляда, ще те измъкнем и ще продължим да събираме гаранцията на Тони.
	— Не, не излизам от тук без него. Или двамата, или никой.
	— Стига, Уди. Ти си на тринайсет, а той е на шестнайсет. Ще издържи по-дълго от теб.
	— Нима? Само да го видиш сега колко добре издържа. Няма да изляза без Тони.
	Тео поклати глава.
	— Добре, добре.
	Двамата се умълчаха за дълго. Уди леко разтри слепоочията си, намръщи се и затвори очи. На Тео му идеше да ревне, но нямаше да го направи тук. Намираше се в ареста, тук всички се преструваха на корави типове.
	— Какво говорят за мен? — попита Уди. — Сигурно цялото училище знае, че съм в ареста.
	— Не съм говорил с цялото училище. Нашата тайфа знае какво става и всички са на твоя страна. Не си направил нищо нередно и всички твои приятели се опитват да те измъкнат. Господин Маунт също иска да помогне, а госпожа Гладуел е говорила със съдията. Ние те подкрепяме, Уди.
	Уди пое голяма глътка въздух и се помъчи да се усмихне, май с облекчение.
	— Не се тревожи за другите — посъветва го Тео. — Значение имат само приятелите, а ние сме с теб.
	— Този глупак Гарт. Как ми се иска Джок да изкара един-два рунда с него.
	Тео бавно прибра учебниците в раницата си.
	— Нали не си тръгваш? — попита Уди. — Защо бързаш?
	— Не, няма да си тръгна, докато не ме накарат.
	Двамата си побъбриха почти час и Тео дори успя един-два пъти да накара приятеля си да се засмее. Полицай Рандолф почука на вратата и ги осведоми, че времето свършва.
	На рецепцията Тео взе мобилния си и провери дали има съобщения. Господин Маунт му беше писал, че ще даде двеста долара за каузата. Чейс свикваше среща на тайфата в сладоледената къща в четири и половина.
	Тео яхна велосипеда си и отпраши към мърлявия офис, където понякога работеше чичо му Айк, по-големият брат на Уудс Буун. Навремето Айк бил изтъкнат адвокат в града, но преживял някакви „неприятности“ и се оказал принуден да напусне професията. Прекарал няколко месеца в затвора много преди раждането на Тео. Айк не отваряше дума за случилото се, родителите на Тео също.
	Кабинетът му се намираше на втория етаж на стара сграда, собственост на гръцко семейство, което държеше деликатесния магазин на долния етаж. Тео бързо се качи по стълбите, нахлу в кабинета и завари Айк на бюрото му, покрито с документи, да пие следобедната си бира и да слуша „Грейтфул Дед“ на стереото.
	— Какви са тези работи? — изръмжа той.
	Обожаваше племенника си, но не обичаше изненадващи нахълтвания.
	Тео се отбиваше всеки понеделник следобед, но никога в четвъртък.
	— Айк, имам нужда от заем — изломоти сега той.
	— Нямам пари, Тео. Какво става?
	— Добре, ще бъда кратък. Един от най-добрите ми приятели е в ареста и аз се опитвам да го измъкна под гаранция. Семейството му няма пари и аз се мъча да събера две хиляди долара. Давам всичките си спестявания — четиристотин долара.
	— Явно ти е много добър приятел. Защо е арестуван?
	— За въоръжен грабеж. Дълга история, ама не е виновен.
	— Всички казват така, нали? Как така хлапе е обвинено във въоръжен грабеж?
	— Виж, Айк, ще ти обясня всичко после. В момента ми трябват пари. Никога не съм те молил и няма да те моля отново. Трябват ми назаем. Обещавам да ти ги върна. Някой ден. Някак.
	Айк се почеса по брадата и подръпна опашката си.
	— Говориш сериозно, нали?
	— Адски сериозно, Айк.
	— Как смяташ да ги върнеш? Още никъде не работиш.
	— Ще измисля нещо. Имай ми доверие.
	Айк дълго се взира в него и по лицето му плъзна усмивка. Бавно бръкна в чекмеджето, измъкна чекова книжка и написа нещо. Откъсна чека и го подаде на Тео.
	— Двеста долара. Толкова мога. Давам ти ги назаем, не са подарък.
	Тео грабна чека.
	— Върхът си, Айк.
	Докато се качваше на колелото, избръмча телефонът му. Беше съобщение от Дейзи. Бащата на Уди беше намерил сто долара. Вече имаха хиляда и двеста долара — достатъчно да измъкнат Уди.
	Тео изпрати есемес на Елза, че помага на Уди с домашните и ще се отбие през кантората. Очакваха от него да минава оттам всеки следобед, да се обажда на Елза и на родителите си и да си пише домашните.
	Беше на тринайсет и започваше да му писва от този ритуал. Копнееше за малко свобода. Следващата година щеше да бъде в девети клас, в гимназията, и често се питаше дали режимът му ще се промени. Родителите му сигурно щяха да станат по-либерални и да му дадат малко повече лично пространство.
	От друга страна обаче, на Тео му харесваше да е тринайсетгодишен осмокласник. С приятелите му бяха най-големите в училище и по-малките ги уважаваха. Беше чувал да разказват за пренебрегнати деветокласници, особено от страна на момичетата, които си падаха по по-големи момчета.
	Размишляваше над тези неща, когато се запъти към центъра на града. Продължи да обмисля дали да поиска заем от родителите си. Знаеше, че ще се ядосат, когато им съобщи, че се кани да даде спестяванията си за гаранцията на Уди. Щяха здравата да се скарат, но той беше твърдо решен да не отстъпва.
	След като приключеха спора, майка му и баща му едва ли щяха да са склонни да дадат още пари. Възхищаваше се на майка си, че се бе явила в съда сутринта, но в съзнанието му още беше пресен споменът за снощния скандал. Той беше прав, те грешаха, само че не му се спореше повече.


	Сред близките приятели на Тео Чейс Уипъл прекарваше най-много време в интернет и беше магьосник в киберпространството. Често пишеше компютърни програми просто ей така и беше способен да открие в интернет всичко за броени секунди. Родителите му бяха заможни и му купуваха най-новата техника и всякакви устройства, а той винаги беше с една крачка по-напред от другите във високотехнологичната надпревара.
	Тайфата — Чейс, Арън, Брайън, Едуард и Джоуи — се беше събрала на маса в дъното. Тео си взе малък ванилов сладолед с бисквитки и се присъедини към тях.
	— Последни новини? — попита Чейс.
	— Имаме хиляда и двеста долара — докладва Тео. — Четиристотин от мен, триста от майката на Уди, сто от баща му, двеста от господин Маунт и имам чек за двеста долара. Заем от Айк.
	— Ще дадеш четиристотин долара, така ли? — попита невярващо Арън.
	— Да, всичките ми спестявания.
	— Страхотно, Тео.
	— Ще ми се да имах повече. Току-що прекарах един час с Уди — днес са го набили. Окото му е подуто, има и рана. Някакъв тип го нападнал в ареста. Трябва да действаме бързо, момчета.
	— Имам спестени сто долара — каза Арън.
	— И аз — оповести Джоуи.
	— Аз продължавам да търся — каза Брайън.
	— Страхотно. Хиляда и четиристотин долара.
	— Това не е ли достатъчно да го измъкнем? — попита Брайън.
	— Да, но уговорката е друга, нали помните? — каза Тео. — Уди няма да си тръгне без брат си Тони, затова ни трябват две хиляди долара, както вече ви обясних.
	— Аз нямам пукната пара — призна Чейс, — обаче имам план. Чували ли сте за „Мобмъни“?
	— Не — отговори Тео.
	Другите също поклатиха глави отрицателно.
	Чейс взе думата:
	— „Мобмъни“ е един от най-новите начини за краудфъндинг, но е предимно за деца. Попаднах на метода днес следобед и вече се заех. Погледнете.
	Той отвори лаптопа си и момчетата се скупчиха зад него.
	— Струва ми се много мафиотско — отбеляза Едуард.
	— Защото гледаш много стари филми — сряза го Чейс. — Няма нищо престъпно, съвсем законно е. Ето как действа.
	Той натисна няколко клавиша и на екрана се появи снимка на Уди. Отдолу имаше надпис: „Уди Ламбърт, на 13 години, арестуван за престъпление, което не е извършил“. А под надписа се виждаше рисунка на хлапе, седнало на легло в затворническа килия с белезници на ръцете и провесило глава. Под рисунката следваше разказ:
C>
	Представете си, че ви арестуват и ви обвинят в сериозно престъпление — въоръжен грабеж — а вие нямате достатъчно средства да платите гаранцията, за да излезете на свобода и да докажете невинността си. Точно това се случва на Уди Ламбърт, на 13 години, от Стратънбърг. Ние, неговите приятели, ви молим да дарите средства за
#	{m x-large}ОСВОБОЖДАВАНЕТО НА УДИ{/m}
C$
	— Изглежда страхотно, Чейс — каза Брайън. — Как работи?
	— Съвсем просто. Щом одобрявате, ще натисна това копче и страницата веднага ще бъде публикувана на уебсайта на „Мобмъни“. Ако нещата се развият добре, ще започнат да пристигат пари от цялата страна.
	— Наистина ли мислиш, че ще съберем достатъчно? — попита Джоуи.
	— Не знам, но нямаме нищо за губене — отговори Чейс. — „Мобмъни“ взема десет процента, както и другите сайтове за краудфъндинг, а останалото ще изпрати на нас.
	— Да го направим — каза Арън.
	Чейс погледна Тео и попита:
	— Дали да не се консултираме с Уди или с майка му?
	Без капка колебание Тео отсече:
	— Не. В момента те са готови на всичко, за да го измъкнат. Аз мисля да го направим.
	Другите се съгласиха и Чейс натисна копчето.
	— Готово. В играта сме. Може да посещавате уебстраницата по всяко време и да следите какви дарения постъпват. Току-виж, ни провърви.
	Той затвори лаптопа си и загреба от йогурта.
	Момчетата се поуспокоиха.
	— Разкажи ни за сбиването, Тео — подкани го Брайън.
	Тео им разказа подробностите, както ги беше чул от Уди, без да ги украсява, и завърши:
	— Може да го очакват още неприятности. Уди ми каза, че след като ги разтървали, един от надзирателите обвинил Уди и Тони като подстрекатели и ги заплашил, че ще прекарат още време в ареста.
	— Могат ли да го направят? — попита Джоуи.
	— Не съм сигурен. Ще се тревожим за това после.


>	12

	Новата килия на Уди беше влажна и тъмна дупка, почти ледена. Имаше малка мъждукаща крушка на тавана, която хвърляше сенки. И нар с тънко и мръсно одеяло, стол, тоалетна чиния и мивка. Нямаше друг арестант, защото и за един беше тясно. Стените бяха от сгуриени блокчета, боядисани в тъмносиво, прозорци нямаше. Вратата беше метална, с прозорче. Уди беше сам и нямаше представа къде са отвели Тони, нито кой е в съседната или в отсрещната килия. Не чуваше нищо освен далечното бучене на някакъв мотор или двигател.
	След около час в карцера Уди си помисли колко хубаво би било Тео да беше оставил омразните учебници, писалка и някаква тетрадка.
	Нарът проскърца, когато Уди се протегна и се вторачи в жълтата крушка на тавана, твърде високо, за да я стигне. Сънят щеше да му донесе облекчение. Сънят щеше да го откъсне от цялата бъркотия и, току-виж, го отведе на някой бряг или в планината. Беше гледал новинарски репортажи за невинни хора, освободени от затвора след няколко десетилетия, но нито веднъж не им беше обръщал внимание и не им бе съчувствал. Допускаше, че все са направили нещо нередно. И ето го сега, в ареста, невинно хлапе, тикнато зад решетките. Дали някой изпитва състрадание към него?
	Уди се утешаваше с мисълта, че Тео и приятелите му се опитват да съберат парите за гаранцията, но сумата от две хиляди долара му се струваше невъзможна.
	Замисли се за баща си, който водеше труден живот и беше вземал неправилни решения, които само усложняваха проблемите му. Къде беше той, докато двамата му синове страдаха в ареста? А новият съпруг на майка му? Не можеше ли поне веднъж да постъпи смело и да помогне на семейството?
	Уди се закле да отмъсти и на двамата.
	Потърка натъртените места по черепа си и се замисли за Джок. Глупавите надзиратели сигурно бяха тикнали и него в карцера. Той беше предизвикал сбиването, а после се беше развикал, че е жертвата. Уди се тревожеше и за Тони, чието лице беше размазано. Сигурно го бяха завели на лекар. Замисли се за горката си майка, която трескаво се мъчеше да събере някакви пари.
	А после се замисли за бъдещето. Шокът от обвинението и ареста вече избледняваше и на негово място се настаняваше безрадостна и плашеща действителност. Отначало Уди допускаше, че недоразумението ще се изясни за броени часове и той ще се прибере у дома. Системата ще се заеме с виновника — Гарт. Колкото повече време прекарваше зад решетките обаче, Уди започваше да се страхува от системата. След като бе възможно да осъдят невинен човек за убийство и да го тикнат в затвора за трийсет години, със същата лекота можеха да изпратят Уди и Тони зад решетките за няколко месеца. Адвокатът им, господин Родни Уол, не вдъхваше доверие. Явно се съмняваше в думите им.
	Стресна го силно чукане по вратата. Тя се отвори и влезе надзирател с вечерята му на пластмасова табла. Друг надзирател стоеше до вратата, като че ли Уди щеше да нападне колегата, да грабне пистолета му и да се опита да избяга.
	Когато двамата си тръгнаха, Уди седна на нара и закрепи подноса върху коленете си. Сандвич с фъстъчено масло и стар хляб, няколко жалки парчета плод в чашка, ябълка, два резена сирене чедар и кутийка сок от манго. Той взе кутийката и се вторачи в нея. Сок от манго ли? Беше почти сигурен, че не е опитвал такова нещо.
	Излапа всичко, защото беше гладен, а и защото нямаше какво друго да прави. Когато приключи, остави подноса на пода и се изтегна върху нара. Загледа се в жълтата крушка и накрая се унесе.


	На осемстотин метра от там Тео седеше на бюрото си в задната част на кантора „Буун и Буун“ с кучето в краката. Беше отворил учебниците си, но всъщност не учеше. С Чейс и останалите се бяха уговорили да затръбят гръмко по социалните медии за станалото и да наберат подкрепа за Уди. Запознаваха всичките си познати как да изпращат дарения на „Мобмъни“, но нещата потръгваха бавно. В седем вечерта в четвъртък бяха събрали само четиридесет и един долара.
	Госпожа Буун беше заета жена и не готвеше, затова семейството почти всеки ден вечеряше навън. И си имаха навици. В четвъртък обикновено отиваха в турски ресторант за печено пиле, пикантен хумус и арабски хляб. Тео пристигна в ресторанта с колелото си, а родителите му дойдоха от кантората.
	Още се усещаше известно напрежение помежду им и положението не се подобри, след като Тео осведоми майка си и баща си, че ще даде всичките си спестявания, за да измъкне Уди под гаранция. Не им допадна, но въпреки това неохотно се възхитиха на неговата преданост. Ресторантът беше пълен, затова разговаряха тихо.
	— Много дълго време спестява тези пари — намръщено отбеляза баща му.
	Тео го знаеше. В крайна сметка нали той си ги беше събрал. Защо възрастните винаги говорят очевидни неща?
	— Пак ще започна — отговори Тео. — Парите просто си стоят в банката. По-добре да бъдат употребени за благородна кауза. Някои от момчетата ще направят същото.
	— А колко дава Дейзи? — попита майка му.
	— Тя няма пари, мамо. Вече водихме този разговор. Каза, че има само триста долара в банката. Ще възразите ли, ако проверя нещо? — попита Тео, измъквайки мобилния си, нещо недопустимо по време на вечеря според семейните правила.
	Родителите му смятаха, че е крайно невъзпитано да зяпаш в телефона си, докато се храниш.
	— Събрали сме седемдесет и пет долара — каза Тео и после обясни метода „Мобмъни“.
	Родителите му за пръв път чуваха за краудфъндинг.
	Господин и госпожа Буун си размениха поглед, който децата уж не би трябвало да разбират.
	— Може би правната кантора ще дари нещо — каза тя. — Съгласен ли си, Уудс?
	— Ами да. Каква сума имаш предвид?
	— Какво ще кажеш за двеста и петдесет долара, Тео?
	— Страхотно — каза той.
	Само че изобщо не беше страхотно. След като той, тринайсетгодишен юноша без работа, можеше да даде четиристотин долара, защо родителите му, заети и успели адвокати, да не могат да дарят повече от двеста и петдесет?
	— Е, колко общо са събрани досега? — попита майка му.
	Тео пресметна наум и каза:
	— Малко над хиляда и седемстотин. Наближаваме целта.


	Тео провери на уебстраницата, преди да заспи малко след единайсет. Пари пристигаха по малко от цялата страна и сумата растеше. Бяха събрали почти триста долара за освобождаването на Уди!
	Седем часа по-късно Тео се ококори и се вторачи в екрана на лаптопа си. Сумата в сайта на „Мобмъни“ надхвърляше петстотин долара — предостатъчно, за да извадят и Уди, и Тони от ареста. Той хукна към долния етаж да съобщи на майка си и настоя тя да му позволи да не ходи на училище, за да отиде и да уреди гаранцията. Майка му се съгласи да му напише бележка за двучасово закъснение.
	Тео звънна на Дейзи да й съобщи новината и двамата изработиха план как да съберат обещаните пари. Обади се и на господин Маунт у дома и го осведоми, че ще закъснее за училище, но смята да дойде с Уди. Изпрати есемес на приятелите си и им поръча да събират колкото пари намерят. Чейс затвори сметката в „Мобмъни“ и щеше да получи парите, но след няколко часа.
	Точно в девет Тео влезе във фоайето на банката на главната улица и учтиво помоли служителката на гишето да изпразни спестовната си сметка. Баща му го бе уверил, че става дума за проста операция, но въпреки това му отне половин час. Тео излезе от банката с чек за четиристотин и два долара, всичките му спестявания, само че изобщо не му пукаше. Беше само на тринайсет. Дори се гордееше с факта, че с парите ще помогне на приятел, освен това просто щеше отново да започне да спестява. Пък и каква полза има хлапе като него от спестовна сметка? Беше още дете и един ден родителите му с радост щяха да платят за колежа и за всичко друго, от което се нуждае. Освен това имаше вероятност Уди да му върне парите.
	Тео отиде в кантората и привлече Елза на помощ. Неговият чек, чековете от Айк и от родителите му възлизаха на осемстотин петдесет и два долара. Дейзи пристигна с петстотин долара в брой. Беше успяла да вземе назаем от приятели. В училище господин Маунт носеше четиристотин долара, обещания от него дял, плюс още двеста от Арън и Джоуи. Джоуи и Чейс се опитваха да изтеглят парите от уебсайта.
	— Какво е паричен превод? — попита Тео Елза.
	— Бърз начин за изпращане на пари. Банките непрекъснато прибягват до него. Една банка превежда парите на друга банка по електронен път, за да избегнат разтакаването с изпращането на чекове по пощата.
	— Колко време ще отнеме да получим парите от „Мобмъни“?
	— Не съм сигурна, но не би трябвало да се забавят. Няколко часа.
	— Къде ще ги изпратят? — попита Дейзи.
	Седяха в голямата заседателна зала на първия етаж, точно до кабинета на госпожа Буун. Беше любимата стая на Тео, с дълга и широка маса и тежки кожени столове край нея. Покрай стените имаше рафтове със стари и дебели правни книги, които рядко се използваха. Дейзи пиеше кафе и имаше вид на човек, който не е спал цяла седмица.
	— Допускам, че може да използваме доверителната сметка на кантора „Буун и Буун“.
	— Какво е доверителна сметка? — попита Тео.
	— Всяка адвокатска кантора има банкова сметка, в която държи пари на клиентите. Нарича се доверителна сметка. Парите не принадлежат на адвокатите, те само ги пазят за клиентите си. Рутинна процедура. Ще попитам госпожа Буун.
	— Сигурно трябва да звъннем на адвоката им, за да го осведомим какво става — каза Тео.
	— Обадих му се преди час, но той беше в съда — каза Дейзи. — Оставих съобщение, но още не ми е отговорил.
	— Не съм сигурен за този тип — каза Тео. — Все повтаря колко е зает.
	— Не го ли казват всички адвокати? — обади се Елза, после побърза да смени темата: — Ами човекът с гаранциите? Говорихте ли с него?
	— Още не съм — каза Дейзи.
	— Аз ще отида — предложи Тео.
	— Ти трябва да отиваш на училище, млади човече — посочи Елза.
	— Твърде съм зает, за да ходя на училище.
	Елза го погледна над очилата си, както бе правила много пъти преди.
	— Да си поговоря ли с госпожа Буун?
	Тео бавно се изправи и тръгна към вратата.
	— Недей. Но първо ще се отбия при човека с гаранциите.
	— Отново ти благодаря, Тео — обади се Дейзи.
	— Още не са освободени — напомни й той и излезе.


	Спарки не беше във фирмата. Тео разговаря със секретарка, която го попита защо не е на училище, а той я помоли да предаде на Спарки да му се обади. Тя го увери, че ще го стори, но явно други неща занимаваха мислите й.
	Тео неохотно бавно завъртя педалите към прогимназията в Стратънбърг с ясното съзнание, че следващите няколко часа ще бъдат загуба на време. Часовникът тиктакаше и Тео се тревожеше, че ако Уди и Тони не бъдат освободени в петък следобед, през уикенда положението ще се усложни.


>	13

	Паричният превод от „Мобмъни“ пристигна чак в четири часа в петък следобед. Тео чакаше в заседателната зала. С одобрението на майка си беше депозирал всички пари в брой и чековете, чиято обща сума възлизаше на 1752 долара, в доверителната сметка на кантора „Буун и Буун“, а когато пристигна и паричният превод от интернет фирмата, разполагаха с 2320 долара. По-късно щяха да решат какво да правят с излишните средства.
	Тъй като госпожа Буун щеше да напише чековете за доверителната сметка, тя се съгласи да се обади в „Парични гаранции ААА“ и да се осведоми за подробностите. Научи, че Спарки е извън града и в момента няма кой друг да напише полицата за гаранцията. Тя звънна в службата на Родни Уол, за да потърси съдействие, но я осведомиха, че той вече си е тръгнал. Мобилният му телефон ги препращаше на гласова поща. Госпожа Буун се свърза с друга фирма за парични гаранции, „Екшън“, и се обнадежди, когато някой си господин Боб Хоули се съгласи да се срещне с нея. Тя и Тео веднага се отправиха към офиса на фирмата, който също беше близо до сградата на съда. Дейзи работеше във фризьорския салон и не можеше да се измъкне.
	„Екшън“ извършваше дейността си от мръсна тясна стаичка в съседство с „Парични гаранции ААА“. Боб Хоули вдъхваше доверие колкото търговец на автомобили на старо, но поне се държеше вежливо и изглеждаше изпълнен с желание да помогне. Извади някакви формуляри, записа си нещо и се свърза с ареста.
	Усмивката му се стопи и той се намръщи, докато слушаше. Приключи разговора и каза:
	— Съжалявам, но новините са лоши. Оказва се, че вашите момчета не могат да бъдат освободени веднага.
	— Защо? — попита госпожа Буун.
	— Наложена е забрана. Станало е сбиване или нещо подобно в ареста и в момента те са в карцера.
	— Това е нелепо — изстреля Тео. — Някакъв тип ги е нападнал. Те не са виновни.
	Хоули сви рамене. Явно се беше наслушал на такива работи.
	— Нищо не мога да направя, синко. Налага се да поговорите със съдията.
	Госпожа Буун погледна часовника си и каза:
	— Четири и половина е, петък следобед. Сигурна съм, че съдията вече си е тръгнал.
	Поредното свиване на рамене.
	Тео измъкна мобилния си и натисна копчето за бързо набиране на кабинета на съдия Франк Пендърграст. Гласова поща: _Приключихме за седмицата, потърсете ни в понеделник._
	Благодариха на господин Хоули, тръгнаха си и изминаха пеша двете преки до ареста, където Тео поведе майка си право към бюрото на капитан Рик Пруит, нейния бивш клиент. Пруит изобщо не очакваше да види госпожа Буун в ареста, но остана видимо впечатлен от появата й. Тя обясни проблема и Пруит веднага взе досието, за да се осведоми по случая.
	Заведе ги в приемната и двамата почакаха, докато той разлистваше страниците и се мръщеше все повече след всеки абзац. Накрая обобщи:
	— Да, оказва се, че в ареста е станала някаква бъркотия и братята Ламбърт са загазили. И това е в допълнение на въоръжения грабеж. От ареста са докладвали в Съда за малолетни и непълнолетни и съдия Пендърграст е наложил забрана на освобождаването на братята до второ нареждане.
	— Не разбирам — каза госпожа Буун.
	— Там се случва непрекъснато, госпожо Буун. Не бива да допускаме затворниците да се бият помежду си, затова се отнасяме много строго към лошото поведение.
	— Не е било по тяхна вина — каза Тео. — Онзи тип е нападнал Уди и Тони.
	— Ако се свържа със съдия Пендърграст, той може ли да вдигне забраната за освобождаване още през почивните дни?
	— Той е съдия, госпожо, обикновено те правят каквото си поискат. Но да го безпокоите през уикенда…
	— О, няма да ми е за пръв път. Не с Пендърграст, но с много други съдии.
	— Ще ви помогна с каквото мога — увери я Пруит.
	— Благодаря.

	* * *

	Половин час по-късно Тео се върна в ареста с раница, пълна с учебници и тетрадки. Вече се чувстваше като редовен посетител, а полицаите, надзирателите и секретарките престанаха да се забавляват с хлапето, което идваше на това място и го обикаляше, все едно го притежава. Той разговаряше с всички, наричаше ги по име и се държеше много вежливо, защото още преди години беше научил ценния урок, че възрастните неизменно се впечатляват от възпитани деца.
	След двайсет и четири часа в карцера лицето на Уди се беше пооправило. Лявото му око още беше подуто и на практика затворено. Раната на челото му беше образувала коричка и около нея имаше лек оток. Уди обаче изглеждаше спокоен, не напрегнат като предишния ден. Описа тясната си тъмница, отвратителната храна и скуката. Нямаше представа къде е Тони, но от надзирателя беше научил, че Джок е бил освободен в петък сутринта.
	— Представяш ли си, Тео? Гарт прави онази глупост, арестуват ни заради него, но той е на свобода още от сряда сутринта. После ни напада този питбул Джок, а обвиняват нас. Него също го освобождават. Ние сме невинни, но още сме тук. Системата не работи много добре, Тео.
	— Знам, но правим всичко възможно, Уди. Събрахме парите, а преди час майка ми се опита да подготви документите. Сега се мъчи да се свърже със съдията, но може би ще стане чак в понеделник.
	— В понеделник ли? Стига, Тео, не мога да остана тук през целия уикенд.
	— Опитваме се, Уди. Само това можем да направим.
	Уди сви отчаяно рамене.

	* * *

	В петък винаги вечеряха в „Малуф“ — стар ресторант, собственост на семейство ливанци. Тео се оплака на майка си, че не се чувства добре, и помоли да не ходи с тях. Освен това допускаше, че родителите му ще се зарадват на възможността да прекарат вечерта само двамата. Седмицата беше трудна за семейството и Тео искаше да остане малко сам, без майка си и баща си.
	Истината е, че никак не му допадаше да се храни в хубав ресторант, докато приятелят му е в ареста и едва преглъща противната храна. Госпожа Буун не намери съдия Пендърграст, затова нямаше как да внесат гаранцията. Тео беше бесен на системата, на факта, че според съдии, полицаи и адвокати явно е дреболия човек да остане в ареста няколко дни повече.


	След поредното противно меню от ванилови вафли и не един, а два сандвича със сирене Уди лежеше на леглото и се мъчеше да се стопли, когато неочаквано тропане на вратата го накара да скочи на крака. Влезе надзирател, нареди на Уди да го последва и той се подчини. Без белезници го отведоха на горния етаж в централното крило, по познатия коридор и после в килия, където го чакаше Тони.
	Край с карцера. Тази килия беше по-хубава и по-топла, имаше двуетажно легло и малка лавица с пет-шест книги с меки корици. Двамата седнаха един до друг на долното легло и тихо си заразказваха за преживелиците си. Синините и раните постепенно заздравяваха. Тони беше дочул, че Джок вече го няма, слава богу, така че бяха горе-долу в безопасност. Уди описа срещата си с Тео и предаде на брат си радостната новина, че парите за гаранцията им са събрани, но двамата ще бъдат освободени чак в понеделник.
	— Как е успял Тео да събере две хиляди долара? — попита Тони.
	— Всички са участвали. Мама, Тео, семейство Буун, приятелите ми, един учител, много други хора. Дори татко е дал малко пари.
	— Татко ли?
	— Аха. Не е за вярване. Тео каза, че Гарт се хвали във Фейсбук, забавлява се с приключението и се заканва какво ще направи адвокатът му. Голям гадняр.
	— Освен това го освободиха още в сряда сутринта. Нищо не разбирам. Сигурно ще го фрасна този негодник, като го видя.
	Двамата се насладиха на приятната мисъл, после Уди се ухили.
	— Не мога да повярвам, но тази килия ми липсваше. Долу беше като в тъмница.
	— Така беше. Трябва да се измъкнем от тук, Уди. Не мога да издържа в ареста. Много мислих напоследък и май ще е най-добре да се стегна, да се върна на училище, да залягам над учебниците и да се замисля сериозно за бъдещето си.
	— И аз смятам същото. Мислех си за мама, колко й е трудно. А ние не я улесняваме. Можем поне да се стегнем и да завършим училище.
	— И да не правим глупави грешки. Знаеш ли, Уди, нищо хубаво не можеш да очакваш, ако обикаляш с колата вечер и се наливаш с бира, а на следващия ден трябва да си на училище. Беше много глупаво и искам да ти се извиня. Не беше редно да се мотаем с Гарт и аз се чувствам зле, защото те накарах. Аз съм по-големият, би трябвало да съм за пример. Сгафих. Извинявай, хлапе. — Тони прегърна Уди през раменете и го притисна към себе си. — Няма да се повтори.
	На Уди не му хареса брат му да го прегръща, но се трогна от извинението му.
	— Вината не беше твоя, Тони. И двамата съзнавахме какво правим.
	— Ти си само на тринайсет, а всяко хлапе на твоята възраст се влияе от по-големите, особено ако са му роднини. Сбърках и ти обещавам да не се повтаря.
	Тони отдръпна ръка и Уди си отдъхна.
	— Благодаря — каза той. — Радвам се, че пак сме заедно.
	— Да, и ще се държим един за друг. Не сме направили нищо нередно и не бива да допуснем Гарт и адвокатът му да ни измамят с лошо споразумение. Ясно?
	— Както кажеш.


>	14

	Рано в събота сутринта съдия Франк Пендърграст дремеше в коженото си кресло в хола, все още по пижама. Отново беше прекарал дълга безсънна нощ. Вече десет поредни нощи блъдхаундът му полудяваше някъде към полунощ, започваше да лае, да вие и да се мята към вратата на кухнята. За пореден път съдията беше излязъл във вътрешния двор и беше слушал невярващо как всички кучета на улицата лаят и вият истерично в несекващ хор. Нещо караше кучетата в квартала да се побъркват посред нощ и врявата траеше с часове. Беше говорил със съседите си — никой не можеше да спи. За пръв път виждаха кучетата си да се държат така. Все едно призрак обикаляше от врата на врата и подлудяваше животните. Налагаше се да предприемат нещо, но какво? Как се лови призрак?
	Точно когато Пендърграст задряма отново, звънна телефонът му и той го грабна. Грешка. Познат глас каза:
	— Добро утро, Франк. Обажда се Марсела Буун. Много съжалявам, че те безпокоя у дома, но е важно. Дано не те притеснявам.
	О, не, Марсела, днес е просто събота, почивният ми ден, а аз не съм спал вече много нощи. Освен това ме наричаш „Франк“, а не „съдия Пендърграст“. Той преглътна мъчително и отговори:
	— Добро утро, Марсела. На какво дължа тази чест? — попита, но вече имаше предчувствие.
	— Става дума за братята Ламбърт, Франк. Още са в ареста. Събрахме парите за гаранцията им и вчера следобед се опитахме да ги измъкнем, обаче е наложена забрана заради някакво сбиване в ареста. Не могат да излязат преди понеделник. Истинско безобразие.
	Тонът й не оставяше почти никакво съмнение, че Марсела е напълно убедена в правотата на каузата си и е готова за борба. Франк открай време й се възхищаваше — на нея и на съпруга й — и не искаше неприятности. Повечето местни юристи, адвокати и съдии, се познаваха помежду си и се стремяха да се разбират. Нищо нямаше да спечелят от дрязги и разправии, макар да представяха противни страни. Бяха една цивилизована общност и всички се гордееха с професионализма си.
	Съдията се изправи, почеса се по главата и каза:
	— Не съм сигурен какво става, Марсела. Не помня да съм чувал за сбиване.
	— Надзирателите си измиват ръцете с теб. Казаха ни, че си наказал момчетата, защото са се сбили в ареста. Вярно ли е?
	— Не е. За пръв път чувам. Не съм наясно какво става.
	— Чуй ме, Франк, ето какво става. Братята Ламбърт са арестувани във вторник вечерта и са обвинени във въоръжен грабеж. Момчето с пистолета, което е карало колата, внесло гаранцията си в сряда сутринта и в момента се забавлява в социалните медии. Семейството му разполага с пари, а семейство Ламбърт не. В ареста момчетата били нападнати от друг непълнолетен нарушител на име Джок. Сигурна съм, че го знаеш, а той вече е освободен. С молби и увещания събрахме нужната сума за гаранцията — по десет хиляди долара на човек, което намирам за прекалено. Въпреки че имаме парите обаче, момчетата не могат да излязат. Ето това е.
	Ако бяха в съдебната му зала, съдията вероятно щеше да намекне на госпожа Буун да посмекчи тона. Имаше усещането, че тя го укорява. Само че съдебната зала беше далече, той стърчеше насред хола си по пижама и чувстваше как силата му се изпарява.
	— Марсела, кълна се, че не помня нищо за никакво сбиване — каза той.
	— Не съм изненадана. Арестът е истински зверилник, а и знаеш колко често се губят документи. Може ли да ти предложа да им се обадиш и да наредиш да подготвят момчетата за освобождаване? Току-що говорих с човека за гаранцията — може да се срещнем с него в ареста след един час. Както казах, Франк, имаме парите.
	Беше глупава битка, много незначителна. Освен това съдията знаеше, че Марсела няма да отстъпи. Страшно му се искаше да се излегне отново в креслото си, да се завие хубаво и да се помъчи да дремне.
	— Разбира се, Марсела.
	— Благодаря ти, Франк. И предай на Каролайн, че ще се видим на обяд другата сряда.
	— Непременно.

	* * *

	Час по-късно Тео и майка му се срещнаха с Дейзи Ламбърт в затвора. Господин Боб Хоули от фирмата за парични гаранции „Екшън“ пристигна усмихнат и навреме. Госпожа Буун изготви два чека за по хиляда долара от доверителната сметка на кантората, а Дейзи подписа нужните документи. Отне им още час да измъкнат братята Ламбърт. Върнаха им мобилните телефони и личните вещи, после ги предадоха на майка им. Когато излязоха навън, момчетата спряха, поеха огромна глътка чист въздух и се насладиха на слънцето. Последваха прегръдки и благодарности, после Уди и Тони се качиха в колата на майка си и отпътуваха.
	Докато заедно с майка си ги гледаше как се отдалечават, Тео каза:
	— Е, лесно беше.


	Последното, което си представяше Уди за първия си следобед на свобода, при това съботен, беше да се нагърби с домашните си. Нямаше избор обаче. В изпълнение на споразумението между майка му, господин Маунт, госпожа Гладуел и Тео той чинно се яви в прогимназията в Стратънбърг в два следобед за интензивни занимания.
	Когато пристигна, Уди призна, но само пред себе си, че всъщност това място му е липсвало. Срещна се с Тео и с господин Маунт в празната им занималня и много им се зарадва. Поговориха си половин час за престоя му в ареста и на Уди му беше приятно да разказва. Посмяха се и съдебните му несгоди за момента отстъпиха на заден план. Под ръководството на господин Маунт Уди учи цели три часа.
	Вечерта тайфата обгради Уди. Тео, Чейс, Брайън, Джъстин, Рикардо и Арън се срещнаха с него в „Гъф“, после отидоха на кино в центъра и гледаха „Спайдърмен 7“. В десет Уди се прибра и погледа телевизия с майка си и Тони — хрупаха пуканки и се шегуваха колко им липсва Джок.


>	15

	В понеделник сутринта всички от осми клас вече знаеха, че Уди е свободен и се е върнал в училище. За да не става център на внимание, той пристигна рано и се затвори в класната стая заедно с господин Маунт. Раните по лицето му още си личаха и му беше омръзнало да обяснява за тях. От една страна, се срамуваше от ареста и проблемите си със закона, но от друга, много се радваше, че отново е в училище сред приятелите си. Ако момичетата искаха да му се усмихват и да го поздравяват, той нямаше нищо против. Няколко пъти сутринта, докато го поздравяваха с „добре дошъл“, той отговаряше:
	— Да, Тео ме измъкна.
	Тео не искаше да си приписва никакви заслуги. Беше помогнал на приятел в нужда и беше готов отново да го направи. Радваше се, че Уди се усмихва. През почивните дни здравата бяха залягали над учебниците и Уди изглеждаше наистина искаше да навакса. Учителите им — мадам Моник по испански, госпожица Гарман по геометрия, господин Тъбчек по химия и разбира се, господин Маунт по „Държава и право“ — се държаха така, все едно Уди изобщо не е отсъствал. Всеки тихо му предложи да се видят след часовете за допълнителни занимания.
	На обед Тео и Ейприл Финмор си купиха по един сандвич и седнаха сами на игрището. Не бяха разговаряли много през последните няколко дни. Тео беше ангажиран с гаранцията на Уди и беше пренебрегнал приятелката си. Ейприл беше мълчаливо и стеснително момиче от проблемно семейство и се нуждаеше от вниманието на Тео. Беше различна, предпочиташе да е сама, обичаше да чете и да рисува. Децата шушукаха, че Ейприл се облича „твърде артистично“, а косата й беше късо подстригана. Нямаше много приятелки, пък и не искаше. Другите момичета се вторачваха в телефоните си и клюкарстваха една за друга, затова Ейприл ги смяташе за „кухи“.
	— Наистина ли го измъкна, Тео? — попита тя.
	Тео рядко се хвалеше. Родителите му го бяха научили да се държи скромно и да остави постъпките му да говорят. Никой не обича самохвалковците, повтаряше баща му най-вече на игрището за голф, където перченето беше често явление.
	С Ейприл обаче Тео се чувстваше в безопасност. Тя никога не разнасяше истории, затова той си пое дъх и й разказа всичко.


	В понеделник следобед предстоеше редовното посещение при чичо Айк. Тео изпитваше смесени чувства, защото обикновено Айк беше в лошо настроение и не му се говореше с никого и за нищо. Беше самотен, възрастен, с малко приятели и без семейство. Жена му се беше развела с него отдавна, когато беше влязъл в затвора, а вече порасналите му деца живееха далече, бяха заети и не му се обаждаха. Но напоследък Тео бе започнал да се пита дали Айк е толкова нещастен, колкото изглежда. Играеше покер поне веднъж седмично с група пенсионирани адвокати и ченгета. Знаеше повече съдебни клюки от всеки друг. Членуваше в някакъв странен читателски клуб, където четяха само биографии. Веднъж Елза намекна, че Айк има дългогодишна приятелка в друг град. Тео подозираше, че заядливостта на чичо му е просто поза.
	— Как е любимият ми племенник? — попита Айк, когато Тео се отпусна в скърцащото кожено кресло.
	Джъдж се настани в краката му. Все същият въпрос всеки понеделник.
	— Аз съм единственият ти племенник. Освободиха приятеля ми. Благодаря за заема.
	— Дреболия. Как е той?
	— Днес дойде на училище и го посрещнаха като герой. Искаш ли да ти разкажа за въоръжения грабеж?
	— Разбира се.
	Айк се плъзна със стола си на колелца, бръкна в малкия хладилник и извади кутийка бира и една с джинджифилова лимонада. Завъртя копчето на стереото да намали звука и Боб Дилън вече едва се чуваше. Отвори бирата си и качи крака върху бюрото. Носеше същите стари сандали.
	Тео му описа грабежа с воден пистолет. Когато приключи разказа си, попита:
	— Какво ще стане с Уди?
	— В този град сигурно ще му наложат смъртно наказание.
	— Стига, Айк. Не могат да го осъдят за нищо, нали?
	— Има ли добър адвокат?
	— Служебен защитник.
	— Някои от тях ги бива. Не съм запознат със Съда за малолетни и непълнолетни, Тео. Вече отдавна не бях млад, когато ме арестуваха.
	— Освен това си бил данъчен адвокат, нали?
	— Да. Не припарвах до наказателните дела, докато мен самия не ме погнаха властите. Как са оценките ти?
	— Идеални — отговори Тео светкавично.
	Беше установил, че ако в бележника му няма само шестици, незабавно ще си навлече кратка лекция за ползите от усърдното учене. Колко възрастни бдително следяха оценките му? Твърде много.
	Айк отпи от бирата си и попита:
	— Как са нещата в „Буун и Буун“?
	— Все същите. Всички работят твърде много.
	Преди раждането на Тео Айк бил партньор с родителите му.
	— А как е майка ти?
	— Добре е. — Айк никога не питаше за брат си. — Айк, може ли да те попитам нещо? Може да ти се стори малко неуместно.
	— Може би. Какво те интересува?
	— Преди доста време си се забъркал в неприятности, нали?
	— Не ми се говори за това. Някой ден, като пораснеш, сигурно ще ти обясня всичко.
	— Добре. Няма да те питам какво нередно си направил. Въпросът ми е следният: плати ли гаранция, за да излезеш от ареста?
	Айк отново отпи от бирата си и дълго се взира във вентилатора на тавана. Тео изведнъж се притесни да не е навлязъл в забранена територия.
	— Моето положение беше различно. Знаех, че полицията ме издирва, затова отидох в полицейското управление заедно с адвоката си. Снимаха ме, снеха отпечатъците ми и ме прибраха в килия за около един час. След това ме освободиха с мярка подписка. Не бях принуден да внасям гаранция.
	— Паричната гаранция ми се струва страшно несправедлива. Намерих статия по въпроса в интернет. Авторът, правист, пише, че хората, които нямат пари, остават в ареста за престъпления, които не са особено тежки. Кражба от магазин, подправени чекове, дребни наркосделки, шофьорски книжки с изтекъл срок, такива работи. И то преди явяването им в съда, а би трябвало да ги смятат за невинни. Много мъже губят работата си по тази причина и майки се оказват разделени от децата си, защото не могат да внесат паричната гаранция.
	— Прав е за това. Проблемът съществува отдавна. Авторът предлага ли решение?
	— Съвсем очевидно е. Премахване на гаранцията за дребните престъпления и освобождаване на хората. Според автора на практика всички ще се явят в съда. Гаранцията трябва да остане за обвинените в насилствени и тежки престъпления.
	— Значи такива неща четеш?
	— Да.
	— Повечето деца на твоята възраст четат комикси и играят видеоигри, а ти четеш за проблемите на съдебната ни система.
	Айк развеселено отпи отново от бирата си.
	— Да, и колкото повече чета, толкова повече проблеми откривам.
	— Съдебната ни система е доста добра, Тео, по-добра от повечето други, но ще работи още по-ефективно, ако можехме да отстраним проблемите.
	— Прекалено високи парични гаранции, дълго лишаване от свобода на извършителите, масово затваряне в ареста, несправедливи присъди, избор на съдии. Намирам най-различни доказателства колко объркана е системата ни всъщност. Потискащо е, Айк, особено за дете, което иска да стане адвокат.
	— Какво смяташ да предприемеш по въпроса?
	— Не знам. Само на тринайсет съм и нашите ще ми позволят да запиша право чак след като завърша колеж.
	— Звучи ми жестоко.
	— Дори по-лошо. Затова просто ще продължа да чета по въпроса, докато порасна достатъчно, за да мога да предприема нещо.
	— Защо да чакаш? Вземи случая на Уди например. Наблюдавай какво се случва с него. Проучи системата на съдилищата за малолетни и непълнолетни и ще намериш редица проблеми. Чувам, че положението в затворите за малолетни престъпници е ужасно. Става дума за деца, Тео, за младежи като теб, така че защо не се ангажираш да подобриш положението? Обзалагам се, че ще откриеш няколко групи, които действат за реформа в системата на съдилищата за малолетни и непълнолетни.
	— Вече попаднах на няколко.
	— Ето на`. Включи се още сега, не чакай десет години. Проблемите само ще се задълбочават.
	Тео отпи от джинджифиловата си лимонада и се замисли над думите на Айк.
	— Не знам. И бездруго съм твърде зает.
	— Говориш точно като родителите си. Страшно обичат да обясняват колко са заети. Ти си на тринайсет, Тео, не на четиридесет. Не попадай в капана на строгото планиране на всяка минута от ежедневието си, не допускай погледът ти да не се откъсва от часовника. Нали знаеш кой е Джон Ленън?
	— От „Бийтълс“, нали?
	— Точно така. Казва много умни неща в текстовете на песните си. Помня едно: „Животът е онова, което ти се случва, докато си правиш други планове“.
	— Май да.
	— Натъкнеш ли се на проблем, Тео, намери начин да го решиш и го направи веднага. Не губи време в планове.
	— А ти какво се опитваш да оправиш, Айк?
	— Нищо. Не виждам никакви проблеми, пък и съм твърде стар. А сега изчезвай, че трябва да довърша тази купчина документи.
	— До другия понеделник.


>	16

	Във вторник сутринта Тео стоеше пред шкафчето си с растящ ужас. Беше изморен, защото миналата нощ до късно беше чел правни статии за недостатъците на системата за освобождаване под гаранция в Америка. Колкото повече четеше, толкова по-безсилен се чувстваше и не успя да заспи. След полунощ най-сетне се унесе пред отворения лаптоп.
	Зад него се обади тих глас:
	— Тео.
	Той се обърна и видя слабо тъмнокосо момче, което не познаваше.
	Хлапето веднага се смути, запристъпва от крак на крак, търсейки думите, и се заозърта. Беше или уплашено, или притеснено.
	— Какво има? — попита Тео.
	Знаеше, че момчето е седмокласник, но не знаеше името му. То стискаше някакъв лист, който на пръв поглед не изглеждаше свързан с училищни дела.
	— Казвам се Роджър. От полицията дали това на майка ми снощи, преди да го вземат.
	То почти натика листа в ръцете на Тео, който го взе и само с един поглед разбра какъв е проблемът.
	— Призовка за явяване пред Съда за животни — каза той.
	— Доколкото чух, ти се занимаваш с такива дела.
	— Как се казва обвиняемият? Не мога да го разчета.
	— Руфъс, заекът ни. Заек подземник.
	Добре, помисли си Тео. Кариерата му в Съда за животни беше свързана с две кучета, включително Джъдж, една плюеща лама, припадничави кози, невъзпитан папагал и видра, която пируваше с охранени златни рибки. За пръв път попадаше на клепоух заек.
	— Тук пише, че обвинението е в „системно нарушаване на реда нощем“. Имаш ли представа за какво става дума?
	— Никаква. Пускаме Руфъс само в къщата. Родителите ми смятат, че животните не бива да живеят в клетки. Той си има вратичка, през която излиза в задния двор. Понякога изчезва за няколко часа, но винаги се връща, особено когато стане време за ядене. Той е добър заек, Тео, като член на семейството ни е. Имаме го от пет години. Какво ще му направят, Тео?
	Устната на момчето потрепери и гласът му пресекна, а Тео се уплаши да не би Роджър да ревне в коридора. Явно арестът на Руфъс беше разтърсил него и близките му.
	— Зависи какво се докаже в съда. Ако сметнат Руфъс за виновен и преценят, че представлява обществена заплаха или нарушава реда, Службата за контрол над животните може да го задържи.
	Освен това можеха да приспят заека, но Тео нямаше да стигне толкова далече. Роджър беше раним и нямаше да понесе такава ужасна новина.
	— Той е най-обикновен клепоух заек, Тео, не е опасно животно — повиши тон Роджър. — Нищо не разбирам.
	— Виж, тук пише, че изслушването ще бъде днес в четири следобед в Съда за животни.
	Тео съзнаваше, че разполага с кратко време за подготовка. Съзнаваше и за какво го моли Роджър.
	— Ще се наемеш ли със случая, Тео? Всички казват, че си най-добрият в Съда за животни и досега винаги печелиш.
	Тео се изпъчи гордо. Наистина в Съда за животни имаше шест победи и нито една загуба, макар че освен него друг не водеше тази статистика. Не можеше и да се похвали, защото приятелите му не биха разбрали. Малцина изобщо бяха чували за Съда за животни.
	Не можеше да откаже. Родителите му бяха убедени, че до голяма степен работата на адвоката е да използва положението си, за да помага на другите независимо от платежоспособността им. Тринайсетгодишен и все още без адвокатска правоспособност, Тео нямаше право да взема пари за услугите си, затова не се замисляше за хонорара. Щеше да бъде жестоко да остави горкия Руфъс задържан от Съда за животни, докато Роджър и семейството му се поболяват от тревога за любимия си заек.
	Тео скръцна със зъби, погледна Роджър право в очите, сложи ръка на рамото му и каза:
	— Добре, съгласен съм. Ще се видим в съда в четири.


	Тео влезе в приземната заседателна зала на Съда за животни в четири без десет следобед, завари твърде рехава публика и си отдъхна. Някои от предишните му случаи привличаха многобройни зрители, а това засилваше напрежението. Колкото и да мечтаеше за изява в съдебната зала, дойдеше ли моментът делото да се гледа в съда, той предпочиташе по-скромна публика. Както обикновено, коремът му беше на топка. Веднъж чу стар адвокат да казва: „Ако не си нервен в съдебната зала, значи не ти е мястото там“.
	Залата беше разделена на две от пътека в средата, от двете страни на която бяха подредени сгъваеми столове. На първия ред Тео видя Роджър и отиде да го поздрави. Момчето беше заедно с майка си, видимо напрегната жена с къса руса коса и странна зелена фланелка.
	Двамата си отдъхнаха, като видяха Тео.
	— Това е майка ми, Алис Кър — представи я Роджър.
	Жената се вкопчи в ръката на Тео като удавник и каза:
	— Радвам се да се запознаем, Тео. Роджър ме увери, че Руфъс е в добри ръце.
	— Благодаря. Ще направя всичко по силите си.
	— Те нали няма да… — Тя рязко запуши с длани ушите на Роджър и продължи: — … да го приспят?
	Роджър се заизвива и изсъска:
	— Мамо! Стига де!
	— Малко вероятно е — отговори Тео тихо и се постара да подмине разигралата се дребна драма. — Не знам да се е случвало. За целта съдията трябва да прецени, че животното е упорита и постоянна заплаха за общността и че нищо друго не може да се предприеме.
	Докато говореше, Тео забеляза млада къдрокоса жена да се приближава по пътеката, понесла купчина папки под мишница. Беше облечена като истински професионалист и се държеше наперено. Тео я беше мяркал няколко пъти в сградата на съда и допускаше, че е новото назначение в прокуратурата. Джак Хоугън обикновено изпращаше новаците долу, в Съда за животни, за да се поочупят първо на лесни съдебни дела. Жената остави документите върху клатещата се маса на обвинението и отвори една от папките, сякаш се готвеше за изключително важен процес.
	Тео кимна и Роджър и Алис застанаха до него на масата на защитата. Младата прокурорка се приближи, протегна ръка, усмихна се широко и се представи:
	— Аз съм Британи Колинс от прокуратурата.
	Тео се ръкува с нея и каза:
	— Аз съм Теодор Буун от защитата.
	Жената беше видимо развеселена от възрастта и ръста на опонента си, но усмивката не слезе от лицето й. Беше много симпатична и веднага допадна на Тео.
	— Кого представлявате? — попита тя.
	— Заека Руфъс. Първото дело днес.
	— А, разбира се. Дребосъкът, предизвикал сериозен смут в града.
	Британи се обърна и кимна към зрителите. Най-неочаквано зад масата на обвинението се събираше внушителна публика. Каквото и да беше направил Руфъс, явно беше опънал нервите на доста хора. Не спираха да прииждат.
	Страхотно, каза си Тео. Цялата съдебна зала беше против него.
	Изведнъж се сети, че е напълно неподготвен — непростим грях за един печен адвокат. През деня не му беше останало време да се срещне с клиента си и да събере доказателства. Отгоре на всичко в Съда за животни не беше позволено предварително разкриване на доказателствата, затова засадите бяха често явление. Често дори не присъстваха адвокати и страните се представляваха сами и спореха за лаещи кучета и избягали крави.
	Британи го удостои с поредната мила усмивка.
	— Имай милост към мен днес, Тео.
	— Моля? Как така?
	— Чувам, че си в стихията си в Съда за животни.
	Тя му намигна и се отдалечи, а Тео не успя да измисли отговор. Отново погледна към публиката и забеляза, че повечето хора са много добре облечени. В Съда за животни обикновено идваха хора от по-ниските слоеве на обществото, по-грубовати. Не наемаха адвокати и имаха повече проблеми с животните си.
	Тео преглътна притеснено и се зачуди в какво ли се е забъркал. Случаят с Руфъс му се стори нещо съвсем обикновено за Съда за животни. Беше участвал в шест такива дела, но сега не се беше подготвил и противник му беше сладка заместник-прокурорка, която го смущаваше. Тео беше научил от родителите си да няма доверие на любезните приказки на юристите на противниковата страна преди началото на истинското действие — независимо дали става дума за преговори, или за съдебен процес. Всеки адвокат си има конкретна задача и само защото си бъбрил с някого преди това, не означава, че той или тя няма да прибегнат до всевъзможни номера, за да победят. Обаянието на Британи притесни Тео. Тя със сигурност щеше да привлече вниманието на съдия Йек.
	Тео зае мястото си до Роджър и до майка му и прошепна:
	— Имате ли представа защо са дошли всички тези хора? Кажете ми, за да не ме изненадат.
	Алис поклати глава отрицателно.
	— Не знам — отговори Роджър. — Знам само, че когато си лягаме, Руфъс винаги е дълбоко заспал, но на сутринта се прибира целият в прах и тръни. Всяка сутрин го къпя. Нощем скитори, но нямам представа къде.
	— Страхотно — промърмори Тео.
	Служител на Съда за животни се изправи до съдийското място и се провикна:
	— Заемете местата си. Съдът за животни заседава под председателството на почитаемия съдия Серджо Йек.
	Съдия Йек влезе през странична врата и зае мястото си зад клатушкащата се маса. Както обикновено, беше с джинси и каубойски ботуши, без съдийска тога. Беше местен юрист с колоритна история и единствен в града се беше съгласил да обслужва на хонорар Съда за животни. Обичаше да се оплаква от работата, но приятелите му знаеха, че тайно тя много му харесва.
	— Добър ден, госпожо Колинс — поздрави той с широка усмивка.
	— Добър ден, господин съдия — отговори тя.
	На Тео веднага му стана ясно, че двамата се познават. От опит знаеше, че съдия Йек има слабост към хубави жени.
	— Винаги ми е приятно да видя и теб, Тео — каза той.
	— Благодаря, господин съдия. На мен винаги ми е приятно да бъда тук.
	Съдията погледна графика си и продължи:
	— И така, най-напред е задържането на господин Руфъс Заека. Тео, допускам, че представляваш семейство Кър, собствениците на Руфъс.
	Без да става, Тео кимна и отговори:
	— Да, господин съдия.
	— Добре. Госпожо Колинс, започнете вие. И ви моля да бъдете кратка.
	Британи се изправи доста професионално с типичните адвокатски жълти листове, макар да не беше задължена да става.
	— Господин съдия, ищците са многобройни. Оказва се, че всяка нощ през последните две седмици кварталът между Оуклийф стрийт и Маркет стрийт се огласява от силен и продължителен хор от лаещи кучета. Домашни кучета, дворни кучета, улични кучета, най-различни кучета, които се превъзбуждат, лаят и вият с часове като по даден знак. Врявата продължава много дълго и никой не може да спи. Ищците, повечето от които присъстват тук в залата, са изтощени и вече им е дошло до гуша.
	Тео хвърли поглед през рамо — голяма грешка! Залата беше пълна с изморени и раздразнени хора.
	— По кое време започва това всяка нощ? — попита съдия Йек.
	— Много е странно, господин съдия. Започва точно в полунощ и когато небето е ясно, и когато има облаци. Удари ли полунощ, кучетата се побъркват. Дори да спи дълбоко, щом чуе далечния лай, домашният любимец обезумява. Заразата плъзва бързо из квартала и всички лампи светват. Всички се събуждат.
	— Имате ли свидетел? — попита съдия Йек и погледна към претъпканата съдебна зала.
	— Имам поне двайсет.
	— Е, не ни трябват двайсет. Мисля, че вече схванах. Изберете си двама и да ги чуем.
	— Добре. Обвинението призовава госпожа Ема Дофийлд.
	Госпожа Дофийлд се изправи и бързо излезе отпред. Беше с приятна външност, на около петдесет години. Спря пред съдийската маса, вдигна дясната си ръка и се закле да казва истината, после седна на сгъваем стол.
	— Разкажете ни какво се случва, госпожо Дофийлд — подкани я Британи.
	Свидетелката нямаше търпение.
	— Вече научихте какво преживяваме. Истински ужас. На края на силите си сме. Кучетата се държат странно, и то не само нощем. Наложи се да заведем Лио на кучешки психиатър.
	Съдия Йек се приведе напред и попита:
	— Извинете, кой е Лио?
	— Нашето куче. Лагото романьоло.
	— Какво?
	— Лагото. Италианска водна порода.
	— Разбира се. И сте го завели на психиатър?
	— Да, господине. Беше малко невротизиран, но иначе е много мил дребосък. Толкова беше разстроен, че се наложи да му даваме антидепресанти.
	— Ясно. И?
	— Преди две вечери се събудих в полунощ в очакване на представлението и наистина фойерверките избухнаха точно навреме. Лио напоследък е малко изморен, но въпреки това застана нащрек, хукна към прозореца в къта за закуска и започна да лае към вътрешния двор. Открехнах прозореца на дневната и в тъмното видях заек. Едър заек. Скочи на верандата ни, която е дървена, и започна силно да тупа със задната си лапа. Изпълни нещо като танц в кръг, тупаше като обезумял, дъските тракаха и това подлудяваше Лио. Във вътрешния ни двор няма осветление, затова включих силно фенерче, но заекът вече беше изчезнал. Изключих фенерчето и зачаках, защото бях сигурна, че заекът ще се върне. Различавах силуета му в тъмното. Пак започна да тропа много силно, но когато светнах, веднага изчезна. Все едно имаше шесто чувство кога ще запаля фенерчето.
	— Можете ли да опишете заека? — попита Британи.
	— Ами горе-долу. Страшно едър, по-едър от повечето зайци, които съм виждала, и с много клепнали уши.
	Британи се обърна към Тео и каза:
	— Свидетелят е ваш.
	Тео също стана с жълт бележник в ръка, като истински адвокат. Усмихна се вежливо на свидетелката и каза:
	— Госпожо Дофийлд, значи сте сигурна, че заекът е мъжки.
	— Ами, да ви кажа правичката, не знам.
	— Но постоянно говорихте за него в мъжки род. Нали така?
	— Така е, но вероятно просто по навик.
	— Хубаво. Не знаете пола. Знаете ли цвета?
	— Моля?
	— Госпожо Дофийлд, споменахте, че в двора ви е много тъмно и че няма осветление. Видели сте силуета в тъмното. Какъв цвят е заекът: бял, кафяв, черен, жълт, на петна? Моля ви да го опишете.
	— Бих казала, тъмен на цвят.
	— Тъмносив, тъмнокафяв, черен?
	— Не съм сигурна.
	— Добре. Според Атласа на животните има деветдесет различни породи зайци. За какъв заек говорим в момента?
	— О, нямам представа.
	— Нямам повече въпроси, господин съдия.
	— Можете да се върнете на мястото си — заяви съдия Йек с усмивка. Искаше му се да намигне на Тео, но нямаше да е професионално. — Призовете втория си свидетел — каза той.
	Британи се изправи.
	— Обвинението призовава почитаемия Франк Пендърграст.
	Тео само дето не припадна. Имаше чувството, че е ходил в Съда за малолетни и непълнолетни всеки ден през последния месец, за да се застъпва пред съдия Пендърграст за Тони и за Уди. А сега от него се очакваше да го подложи на кръстосан разпит.
	И въобще доколко справедливо е делото, щом един от свидетелите е уважаван съдия? Тео искаше да възрази срещу показанията му, но не му хрумна основателна причина. Освен това знаеше, че съдия Йек и бездруго ще позволи на колегата си да даде показания.
	След като свидетелят положи клетва и зае мястото си, Британи попита, без да губи време:
	— Съдия Пендърграст, вие сте един от тринайсетте съседи, подписали жалбата. Бихте ли обяснили защо?
	— Разбира се. Както каза госпожа Дофийлд, това продължава около две седмици. Със съпругата ми имаме блъдхаунд, който се казва Барни, спи на долния етаж и е много неспокоен. Чували ли сте блъдхаунд да вие в къщата посред нощ?
	— Не, не съм чувала.
	— Е, такова нещо не се забравя. Миналата неделя слязох долу и седнах до Барни, за да се опитам да го успокоя. Чувах кучета да лаят сякаш на километри край къщата. Забелязах нещо във вътрешния двор и отначало го взех за едър плъх. Имаме проблеми с тях. Пресегнах към ключа на осветлението, натиснах го и онова нещо изчезна яко дим. Безследно. Угасих осветлението, почаках и тогава чух трополенето в двора. Барни отново полудя. Открехнах прозореца и мярнах пакостника. Не беше плъх, а заек, огромен заек с кафява козина и големи задни лапи. Тупаше с лапи като обезумял и се въртеше в кръг, все едно изпълнява боен танц. Отново посегнах и щракнах ключа, но той изчезна.
	— Какво стана после?
	— Светнах и зачаках, но заекът си беше отишъл. Барни остана превъзбуден до края на нощта, а аз чувах как кучетата лаят из квартала.
	— Какво направихте после?
	— Както се досещате, тези лудории предизвикаха сериозен смут в квартала ни. Фред Когър живее през четири къщи от моята и познава семейство Кър, които живеят през три преки. Виждал е заека им, въпросния Руфъс, и знае, че Кър го пускат да броди на воля нощем. Предполага се, че имат вратичка за животни и не са привърженици на клетките. Двамата се посъветвахме и решихме да се обърнем към Съда за животни. И ето ни тук.
	— Господин съдия, бих искала сега да внесат обвиняемия — каза Британи.
	— Разбира се, да го внесат — съгласи се съдия Йек.
	Служител от Съда за животни отвори врата, излезе и после се върна с голяма клетка, която постави върху маса под съдийското място. Всички проточиха шии да видят нарушителя. Руфъс най-невъзмутимо хрупаше няколко листа къдраво зеле.
	Британи го посочи и попита:
	— Съдия Пендърграст, това ли е заекът, който сте видели във вътрешния си двор преди две вечери?
	— Да, така мисля.
	— Благодаря ви. Отстъпвам свидетеля — каза Британи и седна на мястото си.
	Тео бавно се изправи, ужасен, че му предстои да подложи на кръстосан разпит съдия, когото много уважаваше. Освен това нервите му бяха изопнати, тъй като съдебната зала вече се пръскаше по шевовете. Той беше просто тринайсетгодишно хлапе, което се бори с куп възрастни.
	Усмихна се на свидетеля и съдия Пендърграст му отвърна с усмивка, защото в крайна сметка беше много трогателно да си изправен пред невръстен адвокат.
	Тео преглътна мъчително и мина в настъпление:
	— Съдия Пендърграст, според показанията ви във вътрешния ви двор е тъмно нощем, нали?
	— Точно така.
	— И за да светнете, трябва да щракнете ключ отвътре?
	— Да.
	— Значи е било към полунощ и тъмно, а вие сте видели нещо във вътрешния си двор?
	— Точно това казах, Тео.
	— Бихте ли погледнали Руфъс, моля? Ще се съгласите ли, че козината му е светлокафява с няколко бели петна и че той е доста едър за заек?
	— Да, струва ми се.
	— А ще се съгласите ли, че изобщо не прилича на плъх?
	— Не, не прилича, но такова беше първото ми впечатление. Няколко минути по-късно го разгледах по-добре.
	— В тъмното ли?
	— Ами да, беше доста тъмно.
	— Всъщност изобщо не сте видели заека осветен, нали?
	— Не съм.
	— А през последните две седмици сте били изтощен от липсата на сън. Възможно ли е това да се е отразило на зрението ви?
	— Възможно е, но не стана така. Видях точно този заек, Тео. Сигурен съм.
	— Добре. Господин съдия, знаете ли още колко зайци домашни любимци има в къщите в квартала ви?
	Съдия Пендърграст въздъхна, сякаш бе безсилен пред цялата случка. За важен магистрат като него беше истинско изпитание да седи в Съда за животни в приземието и да бъде разпитван най-безцеремонно от тринайсетгодишен хлапак.
	— Не, не знам. А ти?
	— Аз задавам въпросите, господин съдия. Руфъс единственият заек в квартала ли е?
	— Не знам.
	— Благодаря ви, господин съдия. Нямам повече въпроси.
	Британи скочи на крака и каза:
	— Аз имам само още един въпрос, господин съдия.
	— Давайте — разреши съдия Йек, който вече се беше отегчил от делото.
	— Господин съдия, вие и другите хора сте подписали оплакването в понеделник сутринта и Руфъс е бил отведен, нали?
	— Точно така.
	— Снощи имаше ли шум?
	— Нито звук. Всички спаха добре за пръв път от две седмици.
	— Обвинението се оттегля, господин съдия.
	Тя седна, а съдия Пендърграст се върна на мястото си в дъното на залата.
	Съдия Йек погледна Тео и попита:
	— Защитата?
	— Защитата призовава госпожа Алис Кър, господин съдия — отговори Тео.
	Алис Кър положи клетва да казва истината и зае свидетелското място. Още преди да каже каквото и да било, погледна клетката и направо щеше да се разплаче.
	— Госпожо Кър, вие ли сте собственичката на този заек? — започна Тео.
	— Ами да, струва ми се. На семейството ни е.
	— Разкажете ни за Руфъс.
	Тео смяташе, че е важно хората да научат едно-друго за животното, преди съдия Йек да реши дали да го приспи.
	Жената се усмихна глуповато.
	— О, той е просто чудесен. Руфъс е френски заек подземник, клепоух и както виждате, доста едър за породата си. Повечето представители тежат между четири и половина и седем килограма, но Руфъс е почти девет. Непрекъснато яде. Купихме го на Великден преди може би пет години и децата ни отраснаха заедно с Руфъс. Той е като член на семейството ни.
	— Къде стои в къщата?
	— Навсякъде. Има малко легло в мокрото помещение до сушилнята, там го хранят децата, но обикаля където пожелае.
	— Може ли да излиза от къщата, когато поиска?
	— Най-вероятно. Имаме вратичка за животни на вратата на кухнята, така че той може да излиза в задния двор, когато поиска. Непрекъснато го прави, особено когато е топло.
	— Задният ви двор има ли ограда?
	— Разбира се. Руфъс винаги е на оградено място. Никога не го пускам да обикаля квартала, както твърдят хората.
	— Той може ли да прескочи оградата?
	— О, едва ли. Никога не съм го виждала да го прави. Много е възпитан.
	— Да сте забелязали нещо необичайно у Руфъс през последните две седмици?
	— Ами, честно казано, да, ние…
	— Моля ви да кажете истината, госпожо Кър — настоя съдия Йек. — Нали не сте забравили, че сте под клетва?
	— Да, господине. Забелязахме, че рано сутрин Руфъс е целият прашен, кален и в тръни. Проверихме оградата отзад и не намерихме откъде би могъл да бяга, но просто не разбирам. Налага се всяка сутрин да го къпем.
	Руфъс най-неочаквано се оживи и затупа по пода на клетката със задния си крак. Клетката се разклати, затрака силно и започна да се плъзга към ръба на масата. Заекът изглеждаше обезумял и разстроен и заудря с предните си лапи по вратата на клетката. Хъхреше и издаваше пронизителен звук, все едно се кани да лае или да вие, но не е съвсем сигурен как да го направи.
	Госпожа Кър се развълнува и притесни:
	— Клетото животинче. Много е разстроен. За пръв път е в клетка. Вижте какво са му причинили.
	Руфъс завъртя ухо към дъното на залата, застина за секунда, после изпусна газ — не шумно, но във висока концентрация. Силната миризма се разнесе тутакси, а след това заекът продължи да тупа с крак по пода на клетката.
	Съдия Йек рязко нареди на един служител:
	— Махнете го от тук.
	Клетият човечец плахо се приближи до клетката, повдигна я и побърза да отдалечи Руфъс от съдийското място, после го изведе през вратата. Вонята остана. На съдия Йек му дойде до гуша.
	— Приключи ли, Тео?
	Прозвуча по-скоро като нареждане, отколкото като въпрос, и Тео отговори:
	— Да, господине.
	— Имате ли въпроси, госпожо Колинс?
	Британи се изправи и мъдро прецени:
	— Господин съдия, мисля, че видяхме предостатъчно. Бих искала да предложа споразумение, за да избегнем неприятния въпрос с приспиването на Руфъс. Обвинението наистина не желае да се стига дотам, поне не този път.
	— О, слава богу! — възкликна госпожа Кър от свидетелското място и закри уста с двете си ръце.
	— Госпожо Кър, върнете се на мястото си — каза съдия Йек. — Адвокатите да се приближат.
	Тео важно закрачи към съдийското място, все едно от двайсет години участваше в съдебни дела. Британи му се усмихна.
	— След теб.
	Двамата се приближиха, а съдия Йек се наведе и каза шепнешком:
	— Ще пощадя живота му този път, обаче следващия ще извикам наказателния взвод. — Усмихна се на собствената си шега. Адвокатите не. Съдията повя с ръка пред лицето си, макар че вонята почти напълно се беше разнесла. Йек продължи: — Би трябвало да има лесен начин заекът да не излиза от къщата нощем, нали, Тео? Не може ли просто да заключват вратичката за животни?
	— Не виждам защо не, господин съдия.
	— Решението ми се струва съвсем просто — каза Британи.
	Съдия Йек погледна към зрителите в залата и каза:
	— И така, въпросът е решен. Нареждам заекът Руфъс незабавно да бъде върнат на собственика си. И поставен в пробация. Нареждам на семейство Кър да държат заека в къщата през нощта, всяка нощ, а ако той отново излезе и тормози съседските кучета, няма да имам друг избор, освен да го арестувам и да наредя да бъде приспан. Разбирате ли, госпожо Кър?
	Тя продължаваше да плаче, но изтри бузите си и кимна.
	— Някакви въпроси, Тео?
	— Не, господин съдия. И благодаря.
	Публиката бързо се разпиля. Повечето съседи явно приеха с облекчение решението, че виновникът ще бъде под ключ. Руфъс беше предаден на Роджър и на госпожа Кър, която го гушна като бебе.
	Пред съда двамата благодариха на Тео и го отрупаха с похвали.
	Докато летеше с колелото си, той не се сдържа и гордо прошепна:
	— Седем победи, нито една загуба.


>	17

	Семейството на Гарт Тъкър притежаваше строителна компания, която строеше евтини мотели по вътрешнощатските пътища.
	Бащата на Гарт беше наследил фирмата от своя баща и се славеше като добър бизнесмен. Затова никой не се изненада, когато той нае Клифърд Нанс да защитава сина му в съда.
	Нанс беше може би най-добрият защитник по наказателни дела в радиус от километри. Тео много пъти го беше наблюдавал в съда — за последен път в процеса за убийство на Пийт Дъфи. Когато Клифърд Нанс участваше в съдебен процес, обвиненията бяха сериозни и обвиняемият разполагаше с пари да наеме най-добрия.
	В девет сутринта в сряда сутрин Нанс седна на масата на защитата до младия Гарт. За случая Гарт носеше тъмен костюм и вратовръзка и очевидно беше минал през бръснарницата. Имаше вид на красив невинен младеж, неспособен да извърши престъпление. Баща му се настани зад него.
	На съдийското място беше съдия Гантри, който разлистваше документи и се ориентираше в натоварения си график.
	— Добро утро — поздрави той. — Първа точка днес е предварителното изслушване на господин Гарт Тъкър. Нека протоколът да отрази, че обвиняемият присъства заедно с адвоката си, господин Клифърд Нанс. Обвинението готово ли е да започне?
	Прокурорът ветеран Джак Хоугън се надигна от мястото си.
	— Да, господин съдия. Сигурен съм, че имате полицейския доклад и обобщението на обвиненията.
	— Имам ги. И искам да напомня на всички, че това е само предварително изслушване, а не съдебен процес, затова бъдете кратки.
	— Разбира се. Щатът призовава господин Клем Хам на свидетелското място.
	Господин Хам чакаше до ложата на съдебните заседатели и сега с готовност пристъпи напред да се закълне. След като се намести на стола, той се усмихна на съдията и се помъчи да овладее неловкостта си. Джак Хоугън му зададе няколко основни въпроса, за да установи, че той е собственикът на „Кал“ — денонощен магазин на шосе 22, северно от града. И че вечерта на 18 октомври, към единайсет часа, той е бил на касата и е вършел обичайните неща в онази спокойна нощ. В магазина нямало никой друг. Влязъл младеж, приближил се до хладилника с бирата, взел едно кашонче, отнесъл го на касата, заявил, че няма пари, бръкнал в джоба си и измъкнал пистолет. Насочил го право в лицето на Клем и му наредил да отвори касовия апарат. Клем се подчинил, отстъпил назад, вдигнал ръце и помолил младежа да не стреля.
	— Виждате ли човека с пистолета в тази съдебна зала? — попита Хоугън.
	— Ето го там — посочи Клем Гарт.
	— Какво стана после?
	— Той взе парите, натъпка ги в джоба си и грабна бирата. На излизане насочи пистолета към носа ми и дръпна спусъка. Едва не припаднах. В очите ми пръсна топла вода. Младежът се изсмя и извика: „Бум, бум. Да не си посмял да извикаш ченгетата, че пак ще стрелям“.
	— Какво направихте после?
	— Няколко секунди бях толкова изплашен, че не можех да помръдна, затова само стоях. После чух вратата на колата му да се затръшва, затова се приближих до прозореца и го видях как потегля с въртене на гуми и сред дъжд от чакъл. След като отпраши, изтичах да заключа входната врата и се обадих в полицията.
	— Каква кола караше?
	— Зелен мустанг, от онези тунингованите коли.
	— Колко пари взе от касата?
	— Двеста и четиринайсет долара.
	— Господин Хам, когато младежът насочи пистолета към вас, разбрахте ли, че е само играчка?
	— Не, господине, не разбрах. Изглеждаше истински и аз се уплаших до смърт. Реших, че ще ми види сметката. Сърцето ми спря, за няколко секунди престанах да дишам.
	Хоугън се приближи до масата под съдийското място и взе пистолет в найлонов плик. Бавно го извади и го подаде на Клем.
	— Изглежда ли ви познат?
	Клем го взе, разгледа го и отговори:
	— Изглежда точно като пистолета, който той насочи към мен.
	— Благодаря ви. — Хоугън взе пистолета и го върна върху масата. — Господин Хам, в магазина ви има ли охранителни камери?
	— Да, господине, навсякъде.
	Затъмниха залата, а Джак Хоугън се приближи към голям екран. Четири от камерите бяха записали краткото посещение на Гарт в магазина.
	Първата камера беше отвън и беше насочена към бензиновите колонки. В единия ъгъл на кадъра се виждаше как мустангът пристига и как Гарт излиза от колата. След броени секунди камерата го беше заснела да се връща с каса бира.
	Втората камера беше поставена вътре в магазина и снимаше клиентите, които влизат и излизат. Малко по-късно тя беше заснела Гарт как излиза с бирата. Третата камера беше поставена високо в задната част на магазина и снимаше големите хладилници с бира, бутилирана вода и безалкохолни напитки. Гарт отвори една врата, грабна бирата и изчезна от кадър. Четвъртата камера беше скрита над касата и в красноречиви подробности беше заснела как той оставя бирата върху плота, вади пистолета, казва нещо на Клем, взема парите в брой и дръпва спусъка.
	Що за кретен ограбва магазин с толкова много охранителни камери?
	На предните редове в съдебната зала Уди и Тони седяха до адвоката си Родни Уол. Те нямаше да участват в предварителното изслушване, но господин Уол искаше те въпреки това да присъстват. Важно беше да видят с какви доказателства разполага обвинението. Докато Клем описваше всяко видео, Родни Уол се наведе към Тони и прошепна:
	— Този тип е пълен глупак.
	Тони кимна в знак на съгласие и прошепна:
	— Твърди, че е бил пиян и не е съзнавал какво върши.
	Господин Уол само поклати глава. На нито един от записите не се виждаха братята Ламбърт в колата.
	Отново включиха осветлението и Клем Хам освободи свидетелското място. Следващият свидетел беше разследващ полицай с тъмен костюм. Джак Хоугън му подаде пистолета и го помоли да го опише.
	— Намерихме го в предния ляв джоб на господин Гарт Тъкър — каза служителят на реда. — Това е пластмасов воден пистолет, точно копие на компактен деветмилиметров рюгер. Трябва да добавя, че е много убедителна имитация. Изпълнен е с впечатляващи детайли. От три метра не бих могъл да посоча разликата между него и истински.
	— Кой произвежда тези пистолети?
	— Не знам откъде е, но намерихме фирма, производител на играчки в Тайван, която изработва всякакви водни пистолети. Изглежда, има няколко производители.
	Уди беше съгласен. Още помнеше ужаса, който изпита, когато Гарт дръпна спусъка. За части от секундата беше толкова шокиран, че въобще не проумя какво се случва.
	— Нямам повече въпроси, господин съдия — каза Хоугън. — Обвинението моли делото да бъде насочено към голямото жури за по-нататъшно разглеждане.
	— Господин Нанс? — попита съдия Гантри.
	Клифърд Нанс се понадигна на мястото си и отговори:
	— Засега нямам въпроси, господин съдия.
	Не беше нито времето, нито мястото да пледира от името на клиента си. Като повечето адвокати защитници по наказателни дела, господин Нанс използваше изслушването да се запознае с доказателствата и да прецени какви свидетели ще бъдат призовани срещу Гарт.
	И видя достатъчно. Нямаше да се стигне до процес и до съдебни заседатели. Нанс вече работеше над вариант Гарт да не влиза в затвора и кроежите му включваха двамата непълнолетни, които го бяха придружавали.


>	18

	В четири следобед в петък майор Лудвиг издаде заповед, трийсет и деветте скаути се качиха в стария зелен училищен автобус и потеглиха към езерото Марло, на два часа път от Стратънбърг. Палатките и оборудването им бяха натоварени в задната част на автобуса. Отпред майорът се возеше спокойно в компанията на трима по-възрастни мъже, които съставляваха патрул „Стари козли“. Тримата бяха бащи на бойскаути и бяха поканени да ги придружат през уикенда.
	Бащата на Тео беше придружавал отряда два пъти, но не си падаше много по заниманията на открито. Тео обаче очакваше с нетърпение ежемесечното лагеруване. Като водач на патрул „Сокол“, той имаше седмина скаути под свое командване и отговаряше за планирането на храната, за организацията на работата и изграждането на бивака. С дисциплинарните проблеми се занимаваше майорът, но такива рядко имаше. Момчетата бяха отлични скаути и майорът, пенсиониран военноморски пилот, беше много взискателен и държеше те да подобрят уменията си за живот и оцеляване сред природата и познанията си. Скаутите искрено го уважаваха и никой не искаше да го разочарова.
	Тео седеше до Уди, помощник-командир на патрула. Седмица по-рано той беше в ареста, а Тео и приятелите му отчаяно събираха средства да го измъкнат. Излязъл на свобода, на Уди не му се ходеше на лагер. Струваше около петдесет долара на скаут за храна и припаси, а Уди не искаше да моли майка си за пари. Тео и другите знаеха, че не бива да отварят дума за заем, защото Уди беше твърде горд. В последния момент Тони намери отнякъде пари и настоя брат му да отиде на лагер. Майорът също се включи. Той се обади на Дейзи Ламбърт и настоя пред нея да убеди Уди да замине.
	Нито Тони, нито Уди бяха пропускали часове след освобождаването си. И двамата се учеха прилежно и си подготвяха домашните. Тревожеха се заради съдебните си проблеми, но бяха убедени в невинността си и вярваха, че всичко ще се нареди. Уди със сигурност изглеждаше по-щастлив и по-развълнуван за пътуването.
	Езерото Марло беше любима дестинация на отряда. Беше голямо изкуствено езеро в щатски природен резерват с десетки места за къмпингуване, пътеки и реки за риболов. Не беше разрешено никакво строителство, затова нямаше вили, къщурки или хижи. Беше безкрайна пустош, идеалното място, където един скаутски отряд да се оттегли от цивилизацията за дълъг уикенд. Автобусът навлезе в природния резерват и асфалтът изчезна. Майорът предпочиташе да лагеруват на по-отдалечени места, далече от по-хубавите къмпинги с вътрешна канализация и електрически контакти за каравани. Автобусът сякаш потъна в гъстата гора. А когато пътят съвсем свърши на неголямо възвишение край езерото, скаутите слязоха и разтовариха оборудването си.
	Майорът се посъветва с водачите на патрулите и заедно решиха как да разположат бивака. Всеки патрул трябваше да разпъне палатките си около обща площ, където да си направят огнище. Скоро щеше да се стъмни, затова не разполагаха с много време да готвят — нещо обичайно за петък вечер. Най-често вечерята им се състоеше от сандвичи и чипс, а по-сложните ястия си приготвяха през уикенда. Повечето скаути се стремяха да заслужат значката си за готварски умения, а изискванията включваха деликатеси като домашно приготвен хляб, задушено, омлети и печена риба, ако успеят да си уловят такава в реката.
	Тео вече имаше на пояса си готварско отличие заедно с още двайсет и четири други значки. Ако всичко се развиеше по план, след около година щеше да се сдобие с мечтания статут на „Орле“. Баща му и майорът го насърчаваха да побърза, защото животът му щеше рязко да се промени след осми клас. Влезеше ли в гимназията, много неща щяха да го разсейват.
	След като разпънаха палатките в правилен полукръг около огнището, скаутите насякоха дърва, изкопаха си тоалетна, сбраха маси една до друга, извадиха храна и най-сетне вечеряха. Бяха превъзбудени, чуваха се всякакви шеги, смях, грубички подмятания и приятелско заяждане. На километри от тях нямаше друг лагер и майорът преспокойно остави момчетата да се забавляват.
	След като почистиха, небето вече беше тъмно и скаутите се скупчиха да получат инструктаж. Нощният поход беше сред любимите им занимания и майорът ги запозна с основните правила. Той щеше да води, следван от патрул „Сокол“, а на няколко метра зад тях щяха да ги следват „Рейнджър“, „Глиган“, „Гърмяща змия“ и „Пантера“. Патрул „Стари козли“ щеше да остане в тила и евентуално да събира изостаналите скаути. Пътеките бяха тесни, затова щяха да се придвижват бавно в колона по един. Всеки водач на патрул щеше да използва фенерче. Щяха да се покатерят до хребет, откъдето се откриваше изглед към езерото, най-малко на един час път, после да се върнат обратно по пътеката.
	За да подсили драматизма, майорът ги предупреди да се озъртат за змии, мечки и дори за койоти. Това само засили вълнението им. Като истински войник, той строго изръмжа „Ходом, марш“ и колоната потегли. Трийсет и деветима скаути и четирима възрастни.


	Беше почти десет часът, когато изтощени се върнаха в лагера. Добавиха още дърва в ямата на огнището и насядаха около него. Температурата беше паднала значително и нощта беше станала доста студена.
	Главната задача на патрул „Стари козли“ — освен да държат децата под око — беше да разказват страшни истории край лагерния огън. Майорът насърчи бащите да поработят над разказите си и да ги усъвършенстват, за да сплашат здравата момчетата. Няколко месеца преди това бащата на Джъстин им беше разказал за митичен койот, който преследвал туристи в областта, а господин Клоски беше скрил някъде касетофон, от който се разнесе смразяващ кръвта вой на побеснял вълк. Животното ревна в мрака в безукорно подбран момент. Скаутите изпищяха ужасени и се вкопчиха един в друг. Когато бясното животно най-сетне престана да вие, момчетата се поуспокоиха, защото забелязаха, че възрастните се търкалят по земята от смях. Майорът щеше да се пръсне от гордост.
	Първият разказ беше за призрака на човек, който се удавил в езерото. От години къмпингуващите разказваха, че са забелязвали зловеща светлина от водата. Една нощ тя тръгнала към брега и се разнесъл глас. Четиричленно семейство си било устроило бивак близо до водата и с ужас наблюдавали как светлината става все по-ярка. Намерили телата им седмица по-късно да се носят във водата, далече от бивака им.
	Историята не беше лоша, беше доста страшничка и прикова вниманието на момчетата. Вторият разказ беше за загадъчно същество, което имало зловеща прилика с Голямата стъпка. Според легендата съществото от десетилетия бродело край езерото Марло, крадяло храна от лагеруващите и, общо взето, ги тормозело.
	След три страшни истории момчетата доста се понаплашиха и майорът издаде заповед всички да си лягат. Те хукнаха към палатките, дръпнаха циповете до долу, угасиха фенерчетата и се сгушиха в спалните си чували. Нощта притихна и децата напрегнато се ослушваха дали няма да ги нападне диво животно, или някой призрак. Майорът безшумно обикаляше и с усмивка се вслушваше в разговорите шепнешком, които постепенно заглъхваха. Изморените скаути заспиваха.
	Нощта премина без инциденти. На зазоряване майорът и бащите се измъкнаха сънени от палатките, протегнаха се и се поразкършиха след прекараната на земята нощ, после шумно се заеха да варят кафе. Един по един започнаха да се показват и скаутите, повечето все още с униформите, с които бяха спали. Накладоха огньове за готвене и скоро се заеха със закуската.
	Майорът помоли Уди да му помогне да събере дърва и двамата отидоха на усамотено място, недалече от бивака. Майорът посочи място на една канара и двамата седнаха.
	— Уди, може би не знаеш, но много често работя на доброволни начала в Съда за малолетни и непълнолетни, затова научих за делото ти. Имаш ли нещо против да поговорим?
	— Не, господине, нямам — отговори Уди.
	— Съдия Пендърграст нерядко ме моли да прегледам някое дело и да се опитам да помогна на семейството. Още не съм се запознал с твоето, но доколкото разбирам, обвиненията са сериозни. Искаш ли да ми разкажеш?
	— Разбира се.
	Всъщност Уди като всеки друг скаут можеше да довери всичко на майора. Затова му разказа за така наречения „въоръжен грабеж“. И за пиенето на бира. Майорът го изслуша замислено, без да коментира. Когато Уди приключи, майорът каза:
	— Май си попаднал на неподходяща компания.
	— Не беше компания, пък и брат ми Тони не направи нищо нередно. Нямахме представа какво е намислил Гарт. Просто не е честно.
	— Така изглежда. Тони същата история ли ще разкаже?
	— Не е история, майоре. Истината е.
	— Добре. Каква е версията на Гарт?
	— Не съм сигурен. Не съм говорил скоро с него, но в нощта на ареста той каза на полицията, че пистолетът е мой. Пълна лъжа. Мисли, че ако аз потвърдя лъжата, всички ще се отървем лесно, защото съм само на тринайсет. Освен това адвокатът му е голяма клечка, така че кой знае какво ще говорят сега.
	— Вашият адвокат е Родни Уол, така ли?
	— Да, господине. Не съм сигурен, че ни вярва. Иска ми се да си наемем друг адвокат, но не можем да си го позволим.
	— Познавам Родни Уол. Работили сме по няколко дела заедно.
	— Добър адвокат ли е?
	— Няма много опит, в службата е само от година. Има да се учи, но става. Ще поговоря с него. Искаш ли да попитам съдията дали не бих могъл да помогна с нещо за делото ти?
	— Разбира се, майоре, би било страхотно.
	— Съдия Пендърграст е свестен човек, умее да надушва истината. Всичко ще се нареди, Уди.
	— Благодаря. Наистина се нуждаем от помощ. И двамата с Тони.
	— Сега за пиенето. Това не ми харесва. Още си твърде млад за тези работи и само ще си навлечеш още неприятности.
	— Не беше нищо сериозно. Понякога с Тони отмъкваме по някоя бира от хладилника, но нямаме пари да си купуваме.
	— Пушиш ли трева?
	— Не, господине.
	— А Тони?
	— Сигурно, но не когато е край мен.
	— Родителите ти разведени ли са?
	— Да, господине. Баща ми живее в провинцията и го виждаме рядко. Майка ми се омъжи повторно за един свестен тип, но той работи в строителството извън града и често го няма. Мама работи на две места, понякога на три.
	— Значи у дома няма сериозен контрол?
	— Не, господине.
	Майорът бавно се изправи и закрачи, вглъбен в мислите си.
	— Най-напред да решим проблема с пиенето. Незаконно е и искам да престане. Ясно?
	— Да, господине. Няма проблем. И бездруго изобщо не ми е вкусно.
	— Бирата и силният алкохол пораждат само проблеми, особено за един тийнейджър. Искам още сега да ми обещаеш, че няма да се повтаря.
	— Обещавам.
	— Добре. Ще се погрижа съдията да научи. И никакви отсъствия от училище, ясно?
	— Ясно.
	— Никакво пиене, никакво бягане от час и здраво зубрене. Ще проверявам при учителите ти и ще следя как напредваш. Съдия Пендърграст ще иска да разбере как се справяш. Ако се заема със случая, Уди, очаквам сериозно подобрение. Твърде си млад и си твърде умен, за да пропаднеш. Ясно?
	— Да, господине.
	— Ще поговоря с майка ти. Нещо против да се срещна и с Тони? Подозирам, че напоследък не ти оказва положително влияние.
	— Той е добро момче, майоре. Видяхме какво е в ареста и не искаме да се връщаме там.
	— Хубаво. Може би този ваш сблъсък със закона ще е за добро.
	— Вас арестували ли са ви, майоре?
	— Не.
	— Никак не е забавно. Още усещам как белезниците стискат китките ми. Виждам как ченгетата ми се мръщят, представям си сърдитите им лица, противната миризма в килията. Беше страшно, защото нямаш контрол над нищо и не знаеш какво предстои да се случи.
	Уди прехапа устна, очите му се напълниха със сълзи и той се разтрепери.
	Майорът се приближи и сложи ръка върху рамото му.
	— Всичко ще се нареди, Уди.


>	19

	Скаутският отряд се върна в цивилизацията късно в неделя следобед. Когато автобусът влезе в Стратънбърг, момчетата се умълчаха. Бяха изтощени, но и малко унили. Завръщането винаги беше такова. Планирането, очакването, веселието в гората през почивните дни — всичко секваше, когато се връщаха в истинския свят, в обичайния живот. Утре щяха пак да са на училище! Направо не беше за вярване. Струваше им се жестоко.


	От шестнайсетте момчета в часа на класния седем бяха скаути, които бяха ходили на излет край езерото. Щом се разнесе първият звънец в понеделник сутринта и господин Маунт преброи присъстващите — всичките шестнайсет бяха налице — той помоли Уди да се изправи пред класа и да опише как са прекарали почивните дни. Почти всяко тринайсетгодишно момче предпочита да не говори пред публика, Тео обаче обичаше. За да им помогне да преодолеят стеснението си, господин Маунт често избираше някого произволно и го изправяше пред класа. Очакваше от момчетата правилна поза, бавно и убедително говорене. На някои им се удаваше естествено, но повечето се мъчеха цели пет минути.
	Уди най-напред разказа забавна история как скроили номер на най-малкия скаут. Няколко момчета се засмяха, всички се отпуснаха и докато Уди описваше нощния поход, на вратата се почука. Влезе госпожа Гладуел и ги прекъсна. Кимна на господин Маунт, после на Уди и ги помоли да излязат в коридора.
	Навън ги очакваше господин Боб Хоули от фирмата за парични гаранции „Екшън“. Той се представи на господин Маунт и попита Уди:
	— Напускал ли си града през уикенда?
	Уди притеснено погледна към госпожа Гладуел и отговори:
	— Да, господине, ходих на лагер със скаутите на езерото Марло.
	— Така чух и аз — изръмжа господин Хоули. — Не биваше да напускаш окръг Стратън, синко. Нарушил си условията на освобождаването си под гаранция. — Той извади белезници и стисна ръката на Уди. — Идваш с мен.
	Господин Маунт пристъпи напред.
	— Не може да го направите!
	— Мога, и още как, правя го непрекъснато, когато престъпници нарушат гаранцията.
	— Не го наричайте престъпник! — намеси се госпожа Гладуел.
	Уди дръпна ръката си, но господин Хоули успя да хване другата и щракна белезниците на дясната му китка.
	— Пуснете го! — провикна се господин Маунт.
	Вратата беше открехната, затова Тео и другите ученици чуваха всяка дума.
	Хоули беше здравеняк и си разбираше от работата.
	— Нямаш избор, хлапе, и по-добре не създавай неприятности. — Той побутна господин Маунт по гърдите и каза: — Ако ми се пречкате, имам право да арестувам и вас. А сега се дръпнете. — Стисна лявата китка на Уди и щракна металната гривна и на нея. — Да вървим.
	— Къде отиваме? — попита високо Уди.
	— В ареста, синко. Там водим всички нарушители на гаранцията.
	— Той не е нарушил гаранцията си — възрази господин Маунт, макар да не беше сигурен.
	— Престанете — сряза го Хоули сърдито и май беше готов да го удари.
	Госпожа Гладуел се отдръпна безмълвно.
	Хоули стисна Уди за лакътя и го поведе по коридора. За късмет, беше празен. Учениците още бяха в час на класния и чакаха звънеца за първия си учебен час.
	Останалите петнайсет момчета се втурнаха към прозореца и невярващо наблюдаваха как извеждат Уди от сградата. Още един здравеняк чакаше до кола и отвори задната врата. Хоули набута Уди на задната седалка.
	Господин Маунт се върна зашеметен в класната стая. Момчетата се пръснаха обратно по местата си. Всички се умълчаха. Невероятният миг беше красноречив сам по себе си. Най-сетне господин Маунт каза:
	— Тео, ти знаеше ли, че Уди не бива да напуска окръга?
	— Не, разбира се. И през ум не ми е минало, нито на него, нито на когото и да било. Не мога да повярвам.
	— И аз не мога.
	— Защо постъпват така? — попита Арън. — Този тип не е полицай, нали?
	— Не, не е — отговори господин Маунт, потривайки челюстта си. — Само че поръчителят има право да арестува собствения си клиент, ако условията на гаранцията бъдат нарушени.
	Госпожа Гладуел надникна от вратата и помоли:
	— Господин Маунт, бихте ли дошли в кабинета ми заедно с Тео?
	И точно в този момент се чу звънецът за първия час. Момчетата бавно вдигнаха раниците си. Тео и господин Маунт последваха госпожа Гладуел до кабинета й и тя затвори вратата. Застана до бюрото си и ги погледна. И тримата не знаеха какво да кажат. След кратка пауза тя започна:
	— Добре, какво ще правим сега? Вероятно този тип има правото да ходи навсякъде, за да залавя клиентите си, но наистина смятам, че училището следва да бъде забранена територия.
	— Не е — увери я господин Маунт. — Законът дава много власт на тези хора. Само че дори предположението, че Уди е нарушил гаранцията, е чиста глупост. Добре, напуснал е града, но не е опитвал нито да избяга, нито да се укрие. Заминал е, върнал се е и днес идва на училище точно както би трябвало. Онзи човек сигурно се надява съдията да определи нова гаранция и той да напише нова полица, за да припечели още някой долар от Уди.
	— Уди няма още някой долар — обади се Тео. — Още първия път се молихме на кого ли не. Сега ще стои в ареста завинаги.
	— Какво да правим? — попита госпожа Гладуел.
	— Най-напред трябва да съобщим на адвоката му. Допускам, че скоро ще изправят Уди пред съдията, и господин Уол трябва да присъства.
	— И ние трябва да присъстваме — заяви Тео, винаги готов да отиде в съда и да не влезе в час.
	— Добре — съгласи се директорката, — ще се обадя на майка му. А вие, господин Маунт, се обадете на адвоката му.
	Внезапно една идея осени Тео.
	— А аз ще се обадя на майор Лудвиг, ръководителя на скаутския ни отряд. Двамата с Уди говорили за случилото се по време на излета и майорът му предложил да му стане застъпник пред Съда за малолетни и непълнолетни, защото добре познавал съдията.
	— Страхотна идея — похвали го госпожа Гладуел. — Хайде, да действаме.


	Затвориха Уди в същата килия, която двамата с Тони бяха делили със старото си приятелче Джок. Спомените го връхлетяха, студени и безмилостни. Уди не можеше да повярва и не спираше да си мърмори, докато лежеше на долния нар и си блъскаше главата да проумее случилото се. Той се извърна към стената и се опита да се пребори със сълзите. Цяла седмица не само ходеше на училище всеки ден, но и с написани домашни. Оставаше след часовете за допълнителни занимания. Изобщо не се сещаше за бира. Беше отишъл на лагер със скаутския отряд. Как още да пази поведение? А ето го отново тук — сам в отвратителната килия.
	Час по-късно пред килията застана надзирател, който му заяви, че в един часа следобед му предстои изслушване пред съдията. Уди му благодари, макар че нямаше представа какво ще се случи. Съумя някак да се убеди, че майка му, Тони и Тео правят всичко възможно да го измъкнат отново. Но трепереше от страх. Ако съдията отново му наложеше гаранция, нямаше никакъв начин да съберат още пари и Уди най-вероятно щеше да виси в ареста с месеци.
	Обядът беше сандвич с пуешко и кисели краставички и той излапа всичко, защото беше прегладнял. Същият надзирател отключи килията, щракна му белезниците и го поведе. Минаха покрай бюрото отпред и се насочиха към чакащата патрулка.
	Съдия Пендърграст беше на мястото си, когато въведоха Уди. На първия ред седяха майка му, Тео и господин Маунт. Адвокатът му, Родни Уол, го чакаше до съдийската маса заедно с Боб Хоули, когото Уди вече ненавиждаше.
	Тео за пръв път виждаше съдията, след като го подложи на кръстосан разпит в Съда за животни. Допускаше, че магистратът не му се сърди. Смяташе, че се е справил добре с кръстосания разпит и че съдията се е представил отлично като свидетел. Той несъмнено беше ветеран в съдебните битки и знаеше, че всеки адвокат трябва да си свърши работата. Когато зае мястото си, кимна на Тео, но не се усмихна. Тео забеляза, че съдията изглежда по-отпочинал.
	Не се чуваше Руфъс да обикаля квартала, нямаше оплаквания до Съда за животни. Тео срещна Роджър в училище и научи, че със заека всичко е наред. Изходът беше справедлив за всички. Кой би се оплакал? Тео реши да не се притеснява, че съдията може да му има зъб.
	Пендърграст четеше някакви документи и когато приключи, каза:
	— Прегледах полицата за гаранцията, издадена от „Екшън“. Господин Ламбърт, напуснахте ли окръга през уикенда?
	Уди изпъна гръб, впери поглед в съдията и отговори:
	— Да, господин съдия. Бях на палатка на езерото Марло със скаутския отряд.
	— Знаехте ли, че ви е забранено да напускате окръг Стратън?
	— Не, господине, не знаех.
	— Господин Уол, предупредихте ли клиента си да не напуска окръга?
	— Не, господин съдия. Допуснах, че с майка му са наясно, че от него се очаква да си остане вкъщи.
	— Е, изглежда, че допускането ви е било неоснователно.
	Съдия Пендърграст реагираше с раздразнение на създалото се положение.
	Вратата се отвори и влезе майор Лудвиг. Облегна се на стената отзад и кимна на съдията, който го забеляза, но продължи:
	— Нямам друг избор, освен да отменя гаранцията ви и да обсъдя налагането на нова.
	Майорът пристъпи напред и каза:
	— Господин съдия, ако позволите, бих искал да кажа нещо.
	— Слушам ви, майор Лудвиг.
	— Уди е един от моите скаути и аз доброволно се наемам да стана негов застъпник. Поемам пълна отговорност за пътуването и за това, че той е напуснал окръга. Изобщо не ми хрумна, че това е нарушение на условията на гаранцията му. Вината е моя, господин съдия, но ви уверявам, че той ще бъде тук, когато го повикате.
	Майорът се движеше и говореше като опитен адвокат и беше очевидно, че се ползва с уважението на съдията. Той продължи:
	— Никой нищо няма да спечели от определянето на нова гаранция. Доколкото ми е известно, семейството е пожертвало всичко, за да го измъкне от ареста още първия път. Освободете момчето под моя опека и няма да има проблеми. Обсъдих с Уди отправените му обвинения по време на излета ни и съм твърдо убеден, че той не е извършил сериозно престъпление. Уди ми обеща да се учи прилежно, да не отсъства от училище и да не общува с неподходящи хора. Моля съда да ми се довери за това.
	Думите му прозвучаха сериозно, а когато поиска доверие, всички в залата му повярваха.
	Съдия Пендърграст си записваше нещо, докато обмисляше положението. Погледна Уди и каза:
	— Добре, млади човече, аз вярвам във втория шанс. Убеден съм, че простъпката ви е неволна. Искам заедно с майор Лудвиг да се явявате при мен всеки понеделник в четири часа, за да обсъждаме училището и оценките ви. А междувременно адвокатът ви ще се заеме с обвиненията срещу вас. Освобождавам ви с мярка за неотклонение подписка, без гаранция.
	Уди го погледна право в очите и каза:
	— Благодаря ви, господин съдия.


>	20

	През следващите две седмици Уди успя да избегне ареста. Всеки ден ходеше на училище, често дори пристигаше по-рано и оставаше до късно за допълнителни занимания. Тони също се върна на училище и вложи повече старание.
	И двамата предпочитаха да не се връщат в килията.


	Клифърд Нанс имаше най-хубавата адвокатска кантора в Стратънбърг. Заемаше горните етажи на стара сграда, която навремето била единствената банка в града, а големите прозорци гледаха към съда от отсрещната страна на улицата. В далечината се виждаше река Янси. Господин Нанс купи сградата преди години и пръсна доста пари за ремонт. Във фирмата, най-голямата в града, работеха няколко адвокати. Асансьор отвеждаше от фоайето право в кабинета на господин Нанс.
	Родни Уол не беше припарвал там, но като повечето адвокати в града беше чувал описания. Като млад и нископлатен служебен защитник, той мечтаеше някой ден да стане преуспял адвокат като Клифърд Нанс. Искаше да има елегантен кабинет, голяма кантора, вносни коли, всичко. И тайно се надяваше да го вземат на работа във фирмата на Нанс. Планът му беше да се побъхти в окопите на служебната защита, да понатрупа опит, да започне да си гради репутация и после да кандидатства за младши адвокат във фирмата. Само дето много млади адвокати в Стратънбърг споделяха мечтата му.
	В уреченото време, предложено от господин Нанс, разбира се, Родни се качи с асансьора на последния етаж, където го посрещна красива секретарка и му предложи кафе. Господин Нанс разговарял по телефона и не можел да го приеме веднага. Родни се настани в коженото кресло и се полюбува на дебелия персийски килим и на модерните картини по стените. Пиеше кафе и си гледаше телефона, като че ли имаше и по-важни дела от случая „Ламбърт“. Секретарката пишеше на компютъра.
	От време на време звъняха телефони. Най-сетне се отвори масивна врата и господин Нанс излезе лично. Покани Родни в просторния си кабинет и му посочи плюшено канапе.
	— Да седнем там — предложи той. — Няма нужда от официалности.
	— Разбира се — каза Родни и се озърна.
	Внушителното бюро на Нанс беше дълго, широко и, изглежда, махагоново, но Родни не беше напълно сигурен. Имаше няколко папки, но нищо повече, сякаш прочутият мъж не обичаше неразборията и се съсредоточаваше само над делото, по което работеше в момента. В единия ъгъл беше поставена заседателна маса със столове. По стените висяха картини и портрети. Цареше безукорен ред, и нищо чудно. Господин Нанс се ползваше със славата на истински професионалист, който винаги е отлично подготвен и организиран.
	— Хубаво местенце имате — отбеляза Родни, докато потъваше в канапето.
	— Върши работа — отговори господин Нанс.
	Беше облечен с тъмносин костюм, колосана бяла риза, вратовръзка със съвършен възел, скъпи обувки и златен часовник. Сигурно харчи повече за дрехи от годишната ми заплата, помисли си Родни.
	— Знаеш ли, Родни — поде господин Нанс, — започнах в тази кантора преди трийсет години. Тогава всеки ден бяхме на дело в съда. Натрупах невероятен опит. Ти откога работиш там?
	— От една година.
	— Монк е свестен човек. Ще научиш много от него.
	— Засега съм доволен.
	Достатъчно празни приказки. Господин Нанс се прокашля, за да покаже, че е време да минат на въпроса. Беше зает човек.
	— И така, да поговорим за делото. Фактите са недвусмислени. Три глупави хлапета обикалят с колата и пият бира — нищо хубаво не може да се очаква, нали? Но никой не е пострадал. Все пак говорим за най-обикновен воден пистолет. Клиентът ми Гарт продължава да твърди, че пистолетът бил на най-малкото момче…
	— Уди. Уди Ламбърт. На тринайсет.
	— Точно така. Уди и Тони. Не съм сигурен обаче, че е вярно.
	— Не е — възползва се от възможността да блесне Родни. — Изобщо не е вярно. Нито Тони, нито Уди са виждали въпросния пистолет преди.
	— Е, така твърдят, а те са братя, нали?
	— Братя са, но ми се струва, че казват истината.
	— Несъмнено. Виж, Родни, ако се борим един с друг, всички ще пострадат. Имам план да прекратим делото, преди голямото жури да реши да се връчи обвинителен акт на клиента ми. Разбира се, твоите клиенти няма да получат обвинителен акт, защото са непълнолетни. Убеден съм, че мога да убедя Джак Хоугън да ни предложи сделка, за да избегнем сериозни обвинения срещу момчетата. Много се тревожа за своя клиент обаче, защото той е на осемнайсет и ще бъде съден като пълнолетен. Не е лошо хлапе, уверявам те. Малко е незрял, но ще го преодолее, ако получи нужната помощ. Родителите му се безпокоят заради пиенето и наркотиците, но той се е съгласил да се подложи на терапия в съответното заведение. Това обстоятелство ще има голяма тежест пред Джак Хоугън и съдия Гантри. Семейство Тъкър са свестни хора. Гарт все още не се е отказал да учи в колеж. Нали знаеш, че една присъда за углавно престъпление ще го преследва цял живот. Без колеж. Без работа. Без бъдеще.
	— Как ще избегнем обвинението в углавно престъпление? — попита Родни.
	— Ще започнем от пистолета. Нали не се налага да ти напомням за силната неприязън на съдия Гантри към оръжията и насилието? Ако Уди, който е на тринайсет, заяви, че пистолетът е негов, обстоятелството няма да има толкова сериозна тежест в Окръжния съд. Да, Гарт го е използвал за обира. Да, сътворил е огромна глупост. Но ще твърдя, че той не само е пил, а вече е бил пиян, затова не е съзнавал ясно какво върши. Уди е извадил пистолета. И трите момчета са участвали в обира, и тримата трябва да бъдат наказани. Задължително е обаче да избегнем углавното обвинение, Родни. Съгласен ли си?
	— Разбирам, но как ще накарате Джак Хоугън да смекчи обвинението във въоръжен грабеж?
	— Като го убедя. Ще представя неоспорими доказателства, че Гарт е свястно момче, което се е напило и е било заблудено, че обирът с воден пистолет не е истински обир. Ще изтъкна, че никой не е пострадал и че Гарт искрено се разкайва за грешката си, че ще се съгласи на няколко дни зад решетките, на двугодишна пробация, огромна глоба и пълно възстановяване на загубите на магазина, както и на сто часа доброволен труд. На всичко, само и само да избегне обвинението в углавно престъпление.
	— А моите клиенти?
	— Стига, Родни, те са непълнолетни. В онзи съд правилата са различни. Ще шляпнат през пръстите твоите хора, ще наложат кратка пробация, но нищо сериозно. Освен това те нямат предишни провинения.
	— Само че са невинни, господин Нанс.
	— Наричай ме Клифърд. Освен това вероятно не са напълно невинни. Возели са се в колата и са пиели бира, търсели са си белята и са я намерили. Доколкото знам, братята Ламбърт идват от проблемно семейство и имат трудности в училище. Така ли е?
	— Може да се каже.
	— Добре, тогава да разпределим вината между трите момчета. Уди заявява, че пистолетът е негов. Двамата с брат му признават, че са участвали в решението да откраднат няколко бири. Всички искрено се разкайват и заявяват, че са си взели поука.
	— Не съм сигурен, че Уди и Тони ще признаят за нещо друго освен за бирата. Много разпалено твърдят, че не са знаели нищо за обира.
	— Точно тук е твоята роля, Родни. Такава е работата на защитата. Трябва да ги убедиш тримата да поддържат една и съща версия за случилото се. Довери ми се. Занимавам се с това повече от трийсет години и много ме бива. Познавам адвокатите и прокурорите, те също ме познават.
	— Несъмнено.
	— Има начин да измъкнем и трите момчета, Родни. Просто трябва да представим случилото се по-творчески, да направим така, че всяко от хлапетата да поеме част от вината, но всички да се измъкнат невредими.
	Родни отпи от кафето си и въздъхна дълбоко. Клифърд Нанс беше много убедителен, но на Родни никак не му беше приятно да го притиска друг юрист. Не по този начин.
	— Защо сте толкова сигурен, че ще съумеете да убедите Джак Хоугън да намали присъдата от въоръжен грабеж на дребна простъпка?
	Клифърд се ухили самодоволно и всезнаещо.
	— С Джак се познаваме отдавна. Много пъти сме се сблъсквали в съдебната зала. Процеси за убийство, за наркотици, какво ли не. Изпитваме заслужено уважение един към друг. Това не е голямо дело, Родни. Става дума за три момчета, които са излезли на разходка с колата и са направили глупост. Пак повтарям, никой не е пострадал. Познавам Джак и знам, че ще успея да го убедя да отстъпи и да направи услуга на Гарт. За разлика от повечето престъпници, към които Джак отправя обвинения, семейство Тъкър са свестни хора. От теб се иска само да убедиш клиентите си да приемат този план.
	— Няма да бъде лесно.
	— Наистина ли вярваш, че Уди и Тони не са имали представа какво се кани да направи Гарт?
	— Не съм сигурен. Имам своите съмнения във версията им.
	— Ето това вече е сериозен разговор, Родни. И аз имам съмнения. Готов съм да се обзаложа, че бирата им е свършила и момчетата са решили да си откраднат още малко. Убеден съм, че и съдията ще заподозре същото.
	— Добре, ще поговоря с клиентите си. Вероятно ще се наложи да проведа няколко разговора.
	— Да побързаме. Иска ми се да се споразумея с Хоугън, преди делото да стигне до голямото жури.
	Нанс се усмихна подобаващо и се изправи. Разговорът беше приключил. Той изпрати Родни до вратата, спря и потърка брадичката си.
	— Родни, колко време смяташ да работиш за Монк?
	— О, не знам, може би няколко години.
	— А после?
	— Иска ми се да мина към частната практика, да се присъединя към някоя хубава правна фирма и да специализирам като защитник по наказателни дела. Харесва ми в съдебната зала и искам да направя кариера там.
	— Аз така постъпих и не съжалявам. Ще поговорим за твоето бъдеще много скоро, само да приключи това дело. Непрекъснато се оглеждам за талантливи млади адвокати. В момента имаме неколцина и ни трябват поне още двама.
	— Много ще ми бъде приятно да поговорим за това, господин Нанс.
	— Клифърд, моля те.


>	21

	В един студен и дъждовен следобед Тео седеше в своя малък кабинет в задната част на правна кантора „Буун и Буун“, но вместо да пише скучните домашни, се беше облегнал на стария си въртящ се стол и гледаше как дъждът се сипе по прозореца. Джъдж хъркаше под бюрото му, на сантиметри от маратонките на Тео. От време на време дъждът се засилваше и вятърът свистеше край покрива. После утихваше и почти преставаше. Тео изследваше дъжда и вятъра от известно време, защото домашното му по геометрия беше адски скучно — многоъгълниците бяха страшна мъка. Химията също беше доста отегчителна. Трябваше да се запаметяват формули на съединения, така че в момента нямаше нищо вълнуващо.
	Затова Тео правеше онова, което нерядко прави всеки тринайсетгодишен хлапак — размишляваше за живота и се питаше какво ли ще стане след няколко години, които ще отлетят като миг, когато вече ще е голям, ще шофира и ще си има гимназиални проблеми. Минаваха му мисли дори за колежа, но още не си представяше деня, когато ще трябва да напусне дома си и да замине по широкия свят без родителите си и без кучето. Вече беше проучил въпроса онлайн и искаше да намери колеж, където позволяват на първокурсниците да си доведат и кучетата.
	Само че това предстоеше след години. В момента го измъчваха по-неотложни проблеми. Рецензия за книга за часа по английски. Реч за часа по „Държава и право“. Майорът го държеше изкъсо и следеше напредъка му за нови почетни скаутски значки. Направо му беше дал краен срок да стане скаут „Орле“. Бащата на Ейприл Финмор отново беше напуснал дома си — за не знам кой път — и майка й още си беше лудичка. Тео се опасяваше, че Ейприл може просто да избяга и да изчезне завинаги.
	Часовете се нижеха, небето притъмняваше още повече, а Тео продължаваше да размишлява. Сепна го тихо почукване на вратата и той се опомни. В стаята влетя Уди и се отърси от дъжда. Беше вир-вода.
	— Влизай — покани го Тео.
	— Вече влязох, Тео, и съм премръзнал. Дай ми якето си.
	Тео смъкна якето си от закачалката на стената и го метна на Уди.
	— Защо си по улиците в тази буря?
	— Идвам не само защото ми домъчня за теб, повярвай ми — отговори Уди, докато обличаше якето.
	Джъдж се събуди и вече душеше около глезените на Уди.
	Уди хвърли поглед към отворената врата и попита:
	— Може ли да поговорим?
	— Разбира се. — Тео стана, затвори вратата и се върна на мястото си. — Явно е нещо важно.
	— Така е. С Тони току-що прекарахме един час при Родни Уол. Пълен негодник. Подметна, че вярва на Гарт за пистолета. Уол иска с Тони да отървем Гарт, като кажем, че пистолетът е бил мой, че Тони е знаел за него и че е предложил на Гарт да го вземе, за да открадне още бира за всички нас.
	— Адвокатът ти иска да излъжете, така ли?
	— Да. Твърди, че трябва да се съгласим, защото Клифърд Нанс бил близък с прокурора, как се казваше…
	— Джак Хоугън.
	— Точно така, Хоугън. И че ако имаме една и съща версия и поемем част от вината, сигурно ще се отървем лесно. Гарт също, разбира се.
	— Това е ужасно, Уди. Ти изобщо не си виждал пистолета преди това.
	— Аз ли не знам! Най-лошото е, че Уол, собственият ни адвокат, от когото не можем да се отървем, защото нямаме пари за друг, настоява да се споразумеем. Не спираше да ни убеждава, че сделката си я бивало. Каза, че господин Нанс бил уговорил всички подробности с Джак Хоугън. Всички сме щели да получим леки присъди, а Гарт щял да избегне обвинението в углавно престъпление, което щяло да го преследва цял живот и да съсипе живота му. Само да беше там, Тео! Жалка гледка — собственият ни адвокат ни увещаваше да излъжем за всичко.
	— Какво му отговорихте?
	— Аз отказах. Тони също отказа. Уол се ядоса, заплаши, че отиваме в съда и че съдия Пендърграст сигурно няма да ни повярва, защото сме братя, а братята винаги се подкрепят. Така каза. Освен това било малко вероятно съдията да повярва, че ние, Тони и аз, не сме знаели какво си е наумил Гарт. С две думи, Тео, нашият адвокат не ни вярва и ни притиска да сключим сделка, за да направи добро впечатление на важната клечка Клифърд Нанс.
	— Не мога да повярвам.
	— Знам, знам. Този тип е по-загрижен за Гарт, отколкото за нас. Трябва да си намерим друг адвокат, Тео. Не може ли ти да ни представляваш? Знам, че си само на тринайсет, но ще се справиш къде-къде по-добре от Уол.
	— Съжалявам, покани ме след дванайсет години.
	— Ами майка ти?
	— Не. Извих й ръцете за изслушването относно гаранцията, освен това е много недоволна от представянето си там. Не харесва наказателното право и не желае да припарва до него.
	— А баща ти?
	Тео изсумтя.
	— С него сигурно ще получиш смъртно наказание. Татко от десетилетия не е влизал в съдебната зала.
	— Ами Айк?
	— И той като мен няма разрешително да практикува. Да поговорим с майора и да му разкажем какво става. Той е работил с Уол преди и няма да го е страх да се изправи срещу него.
	Уди престана да трепери, но от косата му по бузите се стичаше вода.
	— Идеята ми допада — тихо каза той. — На всяка цена трябва да направиш нещо, Тео.
	— Уол обясни ли какво ще стане, ако с Тони бъдете осъдени?
	— Да, и това е най-лошото. Каза, че ще ни изпратят в затвор за малолетни престъпници. Ужасна работа, Тео! Собственият ни адвокат ни плаши със затвора, ако не направим каквото ни казва.
	— А вие как реагирахте?
	— Тони се ядоса, направо се вбеси, и отговори на Уол, че ако го бива като адвокат, няма да ни осъдят, защото сме невинни. Разменихме си остри думи, работата загрубя и Уол ни изгони. Започнахме война със собствения си адвокат.
	— Да вървим при майора.


	Намериха го у дома. По телефона той ги покани да отидат при него и двамата подкараха велосипедите си в дъжда. За късмет, той не живееше много далече. Обитаваше старинна къща в центъра на града, която двамата със съпругата му бяха реставрирали красиво, когато се бяха оттеглили в Стратънбърг след пенсионирането си. Момчетата бяха ходили там няколко пъти по скаутски дела и обучение за значки.
	Госпожа Лудвиг им даде хавлиени кърпи и им поднесе горещо какао, което им се стори най-вкусното нещо на света. След като тя излезе, Уди повтори разказа си за катастрофалната среща, която двамата с Тони бяха провели с адвоката си. Както винаги, майорът го изслуша търпеливо и не каза нищо, преди Уди да приключи.
	— Това е тревожно — отбеляза той.
	Тео, винаги нетърпелив да се включи в разговора, попита:
	— Ако Уди разкаже тази нова версия, ще бъде лъжесвидетелстване, нали?
	— Разбира се — отговори майорът. — Невярно твърдение под клетва в съда е лъжесвидетелство, а това е ново престъпление. Само ще влоши нещата, Уди. Няма начин да се изправиш в съда и да разкажеш тази история.
	— О, няма да го направя — увери го Уди.
	— Ами Тони? — попита майорът.
	— Двамата се подкрепяме и се придържаме към истината. Просто е. Не ни пука какво ще стане с Гарт. Той си има адвокат, а техните разполагат с пари.
	Майорът потърка брадичката си замислено. Намръщи се, недоволен от чутото.
	Тео го прекъсна с въпрос:
	— Майоре, не трябва ли да съобщите за това на съдията, да му обясните, че онзи адвокат се опитва да принуди клиентите си да излъжат в съда?
	— Може би, но не в момента. Да помислим как да постъпим. Процесът ви е другата сряда, така че разполагаме с малко време. Може да се срещна с Родни Уол и да му обясня как стоят нещата, да го уверя, че двамата с Тони няма да пробутате новата версия.
	— Добре, но ето какво ме притеснява — отговори Уди. — Уол твърди, че нашата версия, истинската версия, не е много убедителна. Трима тийнейджъри в кола, които се наливат с бира и искат да се снабдят с още пиене. Планират да вземат бира и пари от някой магазин, обаче двама от тримата не подозират за този план, така ли? Човекът има някакви основания. Може би наистина звучи прекалено неправдоподобно. Освен това двамата, които твърдят, че са невинни, са братя, от които може да се очаква да кажат какво ли не, само и само да се подкрепят взаимно. Може би позицията ни не е толкова силна, колкото смятахме.
	— Съгласен съм — каза Тео, макар че никой не беше искал мнението му.
	— Значи основният въпрос е: какво ще стане, ако се изправите пред съда и съдията прецени, че сте виновни.
	— Именно — съгласи се Уди. — Ами ако ни обявят за виновни и ни изпратят в затвора за година-две? Това ще е краят на света. По-добре да ме застрелят.
	— Да не се увличаме — намеси се майорът. — Ще се срещна с господин Уол при първа възможност, да видим какво ще стане.
	— Искам да попитам нещо — каза Тео. — Ако Уди и Тони все пак решат да приемат този план и да поемат част от вината, за какво престъпление ще се признаят за виновни? Не разбирам.
	Майорът се усмихна и отговори:
	— За щастие или не, престъпления колкото искаш. Представям си сделка, ако те се признаят за виновни в дребна простъпка или в непристойно поведение, нещо такова. По-незначително нарушение, за което няма да лежат в затвора и което ще бъде заличено от досиетата им, когато навършат осемнайсет.
	Тео погледна Уди и попита:
	— Би ли го направил, Уди? Би ли се признал за виновен, ако това означава, че никой от тримата няма да лежи в затвора?
	Уди скръцна със зъби и отговори:
	— За нищо на света. Не съм виновен.
	Майор Лудвиг се усмихна и кимна одобрително.


>	22

	Беше спокойна вечер за „Сантос“ и Тони имаше само четири пици за доставка. Беше сам. Дейзи не искаше Уди да придружава брат си при доставките и Тони не предложи повече. Уди си беше у дома и сигурно си пишеше домашните. Дейзи беше поела късната смяна в ресторанта. Мъжът й не се беше прибирал от седмици, сякаш за да избегне семейната драма.
	Първата доставка беше за студентска къща близнак близо до колежа „Стратън“ — улица, добре позната на Тони. Отнесе голяма пица с пеперони до входната врата, почука и зачака. Беше типичната претъпкана студентска квартира с вързани за перилата на стълбите велосипеди и празни бирени кутийки, разпилени из занемарените цветни лехи. Вратата се отвори и хубавичка студентка го покани вътре. Тони влезе, подаде й пицата и я почака да отиде за парите. Колежанин прекоси дневната и го поздрави. Тони остана да чака — нещо обичайно за доставчик на пица.
	Не щеш ли, от дъното на коридора изникна Гарт Тъкър. И извика:
	— Ей, Тони, к’во става?
	— Нищо особено. Ти какво правиш тук?
	Тони се изненада от срещата, но не много. Гимназистите от горните класове често гостуваха на приятели в колежа, но все пак беше твърде голямо съвпадение да попадне на него по време на случайна доставка на пица в делничен ден.
	— Дойдох при приятели. Понякога се отбивам.
	Двамата се виждаха в училище, но рядко си говореха. След ареста гледаха взаимно да се избягват. И по-специално Тони — не искаше да има вземане-даване с Гарт. Момичето се върна и подаде двайсетачка на Тони. Той измъкна рестото от джоба си и й го подаде.
	— Ей, Тони, имаш ли минутка? — попита Гарт. — Искам да обсъдим нещо.
	— Какво ще обсъждаме? Чакат ме още доставки.
	— Отзад има малък двор. Само ти и аз. Няма да те бавя.
	Тони се озърна, мястото никак не му допадаше. Чу и други мъжки гласове в задната част на жилището. Момичето изчезна заедно с пицата.
	— Какво искаш?
	— Поверително е, Тони. Да излезем навън.
	Тони можеше да надвие Гарт в юмручен бой, но не беше сигурен колко още хора щяха да се намесят. Затова предпазливо го последва в кухнята, където нямаше никой. После двамата излязоха през задната врата във вътрешния двор. Мъжделива жълта крушка беше единственият източник на светлина. Тони се огледа, за да се увери, че няма да попадне в засада. Гарт изглеждаше напрегнат, но искрен.
	— Виж, нека да кажа най-напред, че постъпих глупаво и заради мен арестуваха всички ни. Вината е моя. Бях пиян и направих пълна щуротия. Но вече спрях да пия. И се държа прилично. Все още сам загазил обаче и се нуждая от помощ. Адвокатът ми каза, че вие не сте съгласни с нашата стратегия за защита. Иска ми се да се съгласите. Страшно ще ми помогнете.
	— Ако ме молиш да излъжем в съда, няма да го направим, Гарт. Прекрасно знаеш какво се случи и просто се опитваш да подмениш фактите. Съжалявам.
	— Добре, добре. Не искам да спорим, Тони, няма да ни помогне. Може да се измъкнем от тази бъркотия, ако се държим един за друг.
	— Искаш да кажеш, че ти ще се измъкнеш. Като прехвърлиш вината на нас, по-специално на Уди, защото е на тринайсет, а ти ще излезеш чист. Не сме глупави, Гарт. Може и да имаш лъскав адвокат, но е съвсем ясно какво се случва. Отговорът ни е „не“. Няма да излъжем в съдебната зала. Така само ще влошим положението.
	Гарт запази самообладание и не показа признаци на гняв. В кухнята не се появяваше никой друг. Минутите се нижеха и Тони все повече се убеждаваше, че не му е устроена засада.
	— Тони, разбираш ли какво ще означава за мен обвинение в углавно престъпление? Означава, че ще отида в затвора, може би за години, и животът ми ще бъде съсипан. Без колеж, без кариера, без нищо. Защо просто не ми помогнете?
	— Защото сме невинни, а ти не си. Просто е.
	— Просто! Ето кое е просто. — Гарт бръкна във вътрешния джоб на якето си и за секунда сърцето на Тони прескочи. Отвътре се показа плик. — Тук има пет хиляди долара в брой, Тони. Просто потвърдете тази версия и задръжте парите. Само си помисли каква нужда има семейството ти от тези пари.
	Тони се стресна и направи крачка назад.
	Гарт го притисна:
	— Хайде, Тони. Парите са в брой, никой не може да ги проследи, ваши са. Твои и на Уди. Направете с тях каквото пожелаете. Само се съгласете да потвърдите моята версия, помогнете ми и парите са ваши.
	Тони не познаваше друг човек, който да носи пет хиляди долара в брой в джоба си, още по-малко гимназист. Вторачи се в плика, поклати невярващо глава и каза:
	— Сигурно се шегуваш.
	— Наистина ли мислиш, че се шегувам, Тони? Бъдещето ми е заложено на карта и ми трябва помощта ти. На теб ти трябват пари, на мен — услуга.
	Тони направи още крачка назад и каза:
	— Добре, добре, нека си помисля. Ако с Уди решим да го направим, ще признаем, че сме виновни. Това означава, че може отново да се върнем зад решетките, нали?
	— Според адвоката ми ти така или иначе ще се върнеш в ареста, защото си нарушил условията на пробацията си, като си пил алкохол.
	— Може би, но това е дреболия според моя адвокат.
	Тони беше сигурен, че адвокатът на Гарт е много по-опитен от Родни Уол, но нямаха друг освен Родни.
	Гарт се усмихна и видимо се успокои. Все едно бяха просто двама приятели.
	— Виж, Тони, нека да не спорим, става ли? Ти си прав, аз не съм. Само че има изход за всички. Може би ще се наложи да прекараш един уикенд в затвора, Уди също, но това не е нищо сериозно. Освен това джобът ти ще е пълен, което ще облекчи мъките ти.
	— Подкупването на свидетел ми се струва доста сериозно престъпление.
	Гарт пъхна плика обратно в джоба си и отговори:
	— Не знам нищо за никакъв подкуп. Просто си помисли, Тони. Имаме няколко дни, но не повече.
	— А аз трябва да разнеса няколко пици.


>	23

	Голямото жури на окръг Стратън се събираше два пъти месечно в главната съдебна зала, за да разглежда обвинения в тежки престъпления. Имаше единайсет членове, регистрирани гласоподаватели в окръга, и беше с мандат от шест месеца. Голямото жури се контролираше от Джак Хоугън, който представяше случаите пред заседателите. Като повечето такива журита, и това почти винаги постъпваше според желанието на прокурора.
	Повечето случаи бяха кристално ясни. Обвиняемите бяха виновни и имаше предостатъчно свидетели да го докажат.
	За жалост, всяко заседание беше натоварено с дълъг дневен ред — в окръг Стратън се извършваха доста престъпления. Господин Хоугън представяше всеки случай, обобщаваше фактите, понякога представяше един-двама свидетели, а после молеше членовете на журито да гласуват за предявяване на обвинение. Обвинителният акт беше официалното уличаване в престъпление.
	Делата, свързани с наркотици, бяха осемдесет процента от всички разглеждани случаи, затова половин час след началото на заседанието членовете на журито вече бяха отегчени.
	Събраха се в три следобед в четвъртък, само час след като съдия Гантри приключи с изслушването по някои искания. Изпразниха съдебната зала и един полицай подсигури поверителността на процедурата.
	Джак Хоугън възнамеряваше да им представи делото за въоръжен грабеж срещу Гарт Тъкър. Клем Хам чакаше да свидетелства за обвинението. В последния момент обаче Клифърд Нанс убеди Хоугън да отложи процедурата за следващия месец. Нанс увери прокурора, че работи над споразумение с тримата обвиняеми, което ще бъде приемливо за всички. Хоугън не се възпротиви. Имаше си по-сериозни проблеми от осемнайсетгодишен хлапак, който се лигави с воден пистолет.
	Делото „Щатът срещу Гарт Тъкър“ беше отложено до второ нареждане.


	Другото дело не беше. Официалното му наименование беше „Делото на Тони и Удроу Ламбърт“ и беше включено в графика на Съда за непълнолетни като първа точка в сряда сутринта. Бяха призовани всички страни с изключение на господин Теодор Буун, който нямаше никаква роля и беше заточен в прогимназия „Стратънбърг“.


	Предишния следобед Тео се отби в офиса на Айк за спешна среща. Обади му се предварително, обясни на чичо си, че положението е сериозно, и му разказа всичко. Айк го изслуша внимателно и направо не можа да повярва, че осемнайсетгодишен обвиняем предлага подкуп от пари в брой на евентуален свидетел.
	— Те не бива да вземат парите! — отсече Айк. — Не ме интересува колко са, момчетата не бива да ги вземат.
	— Те вече мислят по въпроса — отговори Тео. — Отначало бяха категорично против, но после започнаха да обмислят какво биха могли да направят с парите, как биха подпомогнали семейството си и биха облекчили майка си, такива работи.
	— Глупости, Тео. Ето какво ще се случи най-вероятно. Да допуснем, че Гарт наистина има парите и Тони реши тайно да ги приеме. Ами ако банкнотите са белязани? Ако Гарт носи подслушвател? Ако има камера, която записва всичко? Е, тогава Тони ще се злепостави. Гарт не може да отиде в полицията и да обвини Тони, защото е виновен точно колкото него, дори повече, обаче вече има инструмент за влияние над Тони. Може да е капан, Тео. Сделката е лоша, защото Гарт се опитва да подмами Тони да излъже, и е противна, защото има вероятност Гарт да се опитва да накисне Тони. Кажи на Уди, че и дума не може да става.
	— Така си и мислех, но се тревожа за тях. Уди е много разстроен.
	— Предай му да се довери на инстинкта си и да откаже. Нищо хубаво няма да излезе. Майка им знае ли за подкупа?
	— Според мен не. Уди твърди, че е споделил само с мен. Да кажа ли на нашите?
	Айк отпи от бирата си и се почеса по носа.
	— Не. Знаеш ги колко са принципни. Те са служители на съда и етиката ги задължава да съобщават за всякакви нарушения, особено ако са свързани със съдебната машина. Ако знаят, че един свидетел се опитва да подкупи друг, сигурно ще откачат и веднага ще изприпкат при съдията. Да не ги замесваме засега.
	— Съгласен. Само ще усложнят нещата. А да съобщя ли на съдия Гантри? С него сме големи приятели.
	— Засега казвам „не“, но нека го обмисля.
	Двамата дълго мислиха — чуваше се само Боб Дилън, който пееше за изгубената любов. Накрая Тео попита:
	— Откъде Гарт има пет хиляди долара в брой?
	— Кой знае? Едва ли са негови. Съмнявам се, че Клифърд Нанс знае нещо по въпроса. Той е етичен адвокат. Затова най-вероятно парите са от семейството на Гарт. Баща му е голям играч, който взема огромни заеми и поема сериозни рискове. Може би е преценил, че пет хиляди долара са нищо, ако така синът му няма да влезе в затвора. Кой знае? Важното е приятелите ти да странят от това хлапе и от парите му. Кажи им да се явят в съда, да кажат истината и да поемат последиците.
	— Вече го казах на Уди — неведнъж.
	— Това е тревожно, Тео. И е опасно.
	— Непрекъснато ли се случват такива неща, Айк? Знаеш колко обичам процесите и съдебната зала и колко дълбоко уважавам закона, затова не съм допускал, че свидетел лъже само защото е получил подкуп.
	— Не знам, Тео. Нямам голям опит в съдебната зала. Освен това системата ме изхвърли, така че не съм подходящият човек, на когото да зададеш този въпрос. Но не вярвам да се случва постоянно. Доста е безразсъдно. Осемнайсетгодишно хлапе да предлага подкуп!
	— Отвратително е.

	* * *

	Без знанието на Тео Уди водеше подобен разговор недалече, в дневната на майор Лудвиг. Изобщо не беше чудно, че реакцията на майора приличаше на реакцията на Айк. Той се шокира от идеята за подкупа и настоя категорично Уди и Тони за нищо на света да не го вземат.
	— Тони всъщност виждал ли е парите в брой? — попита майорът.
	— Не, били в бял плик. Гарт го извадил от джоба на якето си.
	— Значи може и да е блъф.
	— Може би — съгласи се Уди крайно изумен. — Не знам какво да мисля и какво да правя. Тони само за това говори — как трябва да вземем парите и да помогнем на мама.
	— Ти, Тони и майка ти ще се оправите по един или друг начин и без да вземате парите на Гарт. Знаем, че не е много умен, а постъпката му е поредното доказателство. Много е глупаво да се опитваш да подкупиш свидетел. Нищо хубаво няма да излезе от това.
	— Съгласен съм. Просто се тревожа за Тони.
	— Аз ще поговоря с Тони преди процеса, за да изясним нещата. Вие трябва да кажете истината, момчета!
	— Да, господине.


>	24

	Още един пристав застана пред вратата на съдебната зала, за да не допуска любопитни и несвързани с делото хора. Съдия Пендърграст искаше да осигури пълна поверителност на процеса. Нямаше да продължи дълго и беше единствената точка в графика му за деня.
	Братята Ламбърт седяха на масата на защитата от двете страни на адвоката си. Отношенията им с него още бяха напрегнати. Дори предишния ден Родни Уол се беше опитал отново да ги убеди да приемат предлаганата от Клифърд Нанс версия и да поемат част от вината. На Уди и Тони обаче им беше дошло до гуша от Уол и от неговата липса на решителност. Не го осведомиха за подкупа. Не споделиха с никой друг. Знаеха истината, знаеха много повече от адвоката си, затова не го уважаваха особено.
	Дейзи седеше на първия ред в залата, близо до синовете си. Наистина се нуждаеше от Тео за опора, обаче горкият беше в час по испански, безкрайно нещастен. До Дейзи седеше майор Лудвиг, скръстил ръце пред гърдите си.
	Съвсем близо до тях прокурорката от Съда за малолетни и непълнолетни, госпожа Баджъл, подреждаше документите си и чакаше началото. Щеше да говори първа и изглеждаше прекалено напрегната.
	Съдия Пендърграст прочете листа, в който се беше вторачил през очилата си, и каза:
	— Отправени са сериозни обвинения срещу Тони и Уди Ламбърт. Мисля, че съм запознат с повечето факти, затова няма да изслушвам встъпителни речи. Госпожо Баджъл, призовете първия си свидетел.
	— Господин Клем Хам — каза госпожа Баджъл, без да става.
	В Съда за малолетни и непълнолетни не беше задължително да се изправяш, когато се обръщаш към съдията или към свидетел.
	Клем Хам влезе с бърза крачка и се закле да говори истината. Съдия Пендърграст беше прегледал показанията от предварителното изслушване на Гарт и беше запознат с всяка подробност, която свидетелят повтори. По време на кръстосания разпит Родни Уол се постара да изясни, че нито Клем е виждал братята Ламбърт, нито някоя от охранителните камери в магазина ги е заснела.
	Когато Клем се оттегли, госпожа Баджъл предложи да призове свидетел, който да пусне записите на охранителните камери от обира, но съдия Пендърграст отказа. Изненада всички, когато заяви:
	— Вече съм ги гледал. На тях няма нищо, свързано с тези двама обвиняеми.
	Трийсет минути след началото на процеса стана ясно, че съдията внимателно се е запознал с материалите по делото и знае колкото всички останали. Не беше необичайно.
	Следващият свидетел беше полицай, който описа ареста на тримата малко след като си бяха тръгнали от „Кал“. Не беше намерил нито оръжия, нито пари в брой у братята Ламбърт. Гарт имал пари в единия си джоб и пистолет в другия. Показаха пистолета, въведоха го като доказателство, свидетелят и съдията го разгледаха и после вещественото доказателство бе прибрано. Съдия Пендърграст непрекъснато си водеше бележки, но като че ли вече беше запознат с всичко казано.
	Следващият свидетел беше друг полицай, който смяташе да свидетелства за резултатите от теста с дрегера. Родни Уол обаче го прекъсна с твърдението, че клиентите му вече са признали, че са пили бира.
	— Имам докладите — отбеляза съдия Пендърграст. — Резултатът на Уди Ламбърт е нула цяло и шест. На Тони е същият. Нали така?
	— Точно така — потвърди Уол.
	Освободиха свидетеля. Процесът се развиваше шеметно бързо.
	Следващият свидетел беше най-важният. Госпожа Баджъл призова Гарт Тъкър. Пристав отиде да го извика от коридора и Гарт влезе в залата, придружаван от Клифърд Нанс.
	За случая Гарт носеше тъмен костюм и вратовръзка и се беше подстригал още по-късо. Опитваше се да се държи небрежно, все едно всичко е дреболия, но беше напрегнат. Положи клетва да говори истината, зае мястото си и не погледна нито Уди, нито Тони. Не откъсваше очи от Клифърд Нанс, който седна на задния ред, недалече от клиента си.
	След няколко въвеждащи въпроса госпожа Баджъл попита:
	— Във въпросната нощ къде се срещнахте с Тони и Уди?
	— Зареждах с гориво на бензиностанция „Шел“ на „Купър“.
	— Защо се качиха в колата ви?
	— Не знам. С Тони си побъбрихме и решихме да се повозим. Бях пил бира. Хлапето просто дойде с нас.
	— И тримата тръгнахте да обикаляте с колата и да пиете бира?
	— Да.
	— Колко изпихте?
	Съдия Пендърграст рязко се намеси:
	— Нивото на алкохол в кръвта му е едно цяло и две. Много над допустимата норма. Докладът е пред мен, госпожо Баджъл, продължете, моля.
	— Да, господине — неловко каза тя и се пресегна към друг документ. — И така, защо решихте да спрете в минимаркет „Кал“?
	Гарт пое голяма глътка въздух, отправи продължителен и настойчив поглед към Клифърд Нанс и отговори, сякаш предварително беше репетирал:
	— Отказвам да отговоря на въпроса по силата на правата, които ми дава Петата поправка.
	Госпожа Баджъл погледна към съдия Пендърграст, който пък погледна към свидетеля и го попита:
	— За да не се уличите в престъпление?
	— Да, господине.
	— Много добре. Моля да се отбележи, че в залата присъства адвокатът на този свидетел, господин Клифърд Нанс. Продължете, госпожо Баджъл.
	— Значи пиехте бира. Искахте още ли? Отидохте в „Кал“ за още бира ли?
	— Позовавам се на Петата поправка.
	— Купихте ли гориво от „Кал“?
	— Не.
	— Чия идея беше да отидете там?
	— Позовавам се на Петата поправка.
	— Имахте ли някакъв пистолет, когато тръгнахте с колата към магазина?
	— Позовавам се на Петата поправка.
	— С пистолет ли влязохте в магазина?
	— Позовавам се на Петата поправка.
	Госпожа Баджъл вдигна пистолета от една маса и го показа на свидетеля.
	— Вие ли купихте това?
	— Позовавам се на Петата поправка.
	Тя вдигна безсилно ръце и погледна към съдийското място. Съдия Пендърграст беше видимо ядосан и се наведе към свидетеля.
	— Синко, допускам, че не възнамеряваш да отговаряш на повече въпроси за онази нощ, нали?
	Гарт се ухили глупаво и отговори:
	— Точно така, господин съдия. По съвет на адвоката си няма да отговарям на повече въпроси.
	Съдия Пендърграст погледна към Клифърд Нанс, който кимна за потвърждение.
	— Много добре, свидетелят е свободен.
	Гарт се оттегли важно-важно към дъното на залата, където той и адвокатът му седнаха на последния ред. Клифърд Нанс искаше да чуе всяка дума на братята Ламбърт.
	Тони говори пръв и разказа същата история, която повтаряше от съдбоносната нощ. Родни Уол умело го преведе през събитията стъпка по стъпка, предпазливо, без да пропуска нищо. Съдия Пендърграст зададе много въпроси, както беше склонен да прави, и отново демонстрира пред всички, че е запознат с фактите. Оказа се впечатляващо подготвен.
	По време на кръстосания разпит госпожа Баджъл допусна грешка. Опитните юристи знаят, че никога не бива да задават въпрос, ако не знаят какъв ще бъде отговорът.
	Тя явно не беше научила този урок.
	— Преди това качвали ли сте се в колата на Гарт?
	— Не.
	— Ходили ли сте в минимаркет „Кал“?
	— Не.
	— Виждали ли сте пистолета преди?
	— Не.
	За броени секунди тя сне всякакво подозрение, че Тони е участвал в планирането на обира. И побърза да приключи кръстосания разпит.
	Уди зае свидетелското място. Беше напрегнат, особено под вперените в него погледи на Гарт и на Клифърд Нанс, но беше твърдо решен да се представи добре като свидетел. Погледна към майор Лудвиг, който решително му кимна, и заразказва. Представи същата история като Тони, същата като преди, без никакви промени. Колкото повече говореше, толкова по-уверен ставаше и някъде по средата на показанията му се прииска Тео да беше в залата, за да го чуе.
	И той като Тони обвини Гарт и дори успя да го принуди да сведе очи. Беше прекрасен миг. Гарт, напереното хлапе с наточената кола и готиното гадже, с богатото семейство и буйния нрав, който щеше да го съсипе, вече не беше чак толкова готин. Изглеждаше разтревожен, защото знаеше, че истината е против него и той с нищо не може да я промени. Не беше в състояние да прехвърли вината на други хора.
	— Имате ли въпроси, госпожо Баджъл? — попита съдия Пендърграст.
	— Не мисля.
	Тя нямаше за какво да се хване и не желаеше да задава други недомислени въпроси.
	— Имате ли други свидетели, господин Уол?
	— Господин съдия, мислех да призова Дейзи Ламбърт, майката на момчетата, но ми се струва, че съдът вече чу достатъчно днес.
	— Така е, съдът чу достатъчно, но няма да ви попреча да призовете свидетеля си.
	— Мисля, че приключихме — умно отговори Уол.
	Без капка колебание съдия Пендърграст премина към произнасяне на присъдата:
	— Намирам Тони и Уди Ламбърт за благонадеждни свидетели. И макар обикновено да се отнасям подозрително към еднаквите показания на роднини или на близки приятели, днес не изпитвам подозрение. Версията им е достоверна, разумна и убедителна и съдът няма причина да се съмнява в тях. Всъщност няма никакви други показания, които да противоречат на тяхната версия. Братята са обвинени в съучастие, следователно се предполага, че са знаели нещо за престъплението — въоръжен грабеж — преди да се е случило. Доказателствата сочат обратното. Очевидно единственият свидетел, който може да уличи братята Ламбърт, е Гарт Тъкър, а той предпочете да не го прави. По причини, известни единствено на самия него и на много опитния му адвокат, господин Тъкър предпочете да се позове на Петата поправка. Има това право, но така лишава обвинението от основания.
	Ето защо, обявявам Тони и Уди Ламбърт за невинни по обвинението в съучастие във въоръжен грабеж. Друг път ще се занимая с неразрешената употреба на алкохол от страна на Уди, който е малолетен. Същото се отнася за Тони, но при него остава и деликатният въпрос за нарушаването на условията на пробацията му. Със сигурност го очакват още няколко нощи в ареста, но с това ще се заемем друг път. Засега и двамата обвиняеми са свободни. Гаранцията на Тони се отменя. Снемат се и ограниченията за двамата обвиняеми. Уди, имаш право да напускаш окръга и да ходиш на излет където си поискаш.


>	25

	Пред сградата на съда, близо до статуята на генерал Стратън, всички спряха да си поемат дълбоко дъх. Родни Уол се беше ухилил до ушите, като че ли току-що бе спечелил огромна съдебна битка и очакваше всички да го тупат по гърба, за да го поздравят. Никой не го направи. На Уди и Тони им беше писнало от този тип. Дейзи му нямаше доверие. Майор Лудвиг не го уважаваше.
	— Поздравления! — заяви Родни с очакване после всички да похвалят него.
	— Кога трябва отново да се явим в съда? — попита Дейзи. — По обвиненията за алкохола.
	— Ще проверя при съдията и ще ви съобщя, но не се тревожете за това.
	Кимнаха мълчаливо и Родни най-сетне схвана намека.
	— Е, трябва да тръгвам. Нови клиенти ме очакват в ареста.
	Не се сбогуваха с него. Искаха той просто да се махне, а преди Тони да му подметне нещо неприятно, се обади майорът:
	— Сигурно вие двамата бързате за училище.
	Уди и Тони кимнаха. Напоследък адски се притесняваха да не изпускат часове.
	— Умирам от глад. В „Папис“ сигурно вече се е успокоило. Аз черпя.
	„Папис“ беше легендарно местенце в центъра на града, прочуто със своите сандвичи с пастърма и с лучените си кръгчета, затова момчетата тутакси се съгласиха. Четиримата закрачиха бързо по главната улица. Бяха невинни! Край на тревогите, че ще ги изпратят в затвор за непълнолетни нарушители, край със страховете за бъдещето. Не бяха отстъпили от истината, бяха дали правдиви показания и съдия Пендърграст им беше повярвал.
	Дейзи мълчеше. Беше майка и се радваше до сълзи. Вече никой нямаше да се отнася с нейните синове като с престъпници. И двамата бяха твърдо решени да не се забъркват в неприятности. Може би тя най-сетне щеше да спи спокойно. Може би предстоеше по-хубав етап от живота й.


	Тео се измъчваше в поредната досадна занималня с господин Маунт. Пишеше домашните си машинално, но мислите му бяха другаде. Беше твърдо убеден, че му се полага да присъства на заседанието на Съда за малолетни и непълнолетни, за да помогне при нужда. В крайна сметка той беше запознат със случая най-добре от всички. Беше организирал кампанията за освобождаването на Тони и на Уди от ареста. Непрекъснато беше съветвал Уди. Беше го подготвил как да даде показания. Беше му дал изключително важни съвети, особено за подкупа. Знаеше много повече от адвоката на Уди.
	Само че това се оказа без значение. Ето го тук, вторачен в испанските глаголи, макар че в мислите му беше само заседанието в залата на съдия Пендърграст. Коремът му беше на топка, не можеше да се съсредоточи. Ами ако Уди и Тони бъдат обявени за виновни? Ако съдия Пендърграст не им повярва и прецени Гарт за по-благонадежден свидетел? Ако Уди бъде осъден и изпратен в някакъв ужасяващ затвор за малолетни?
	Мобилният му завибрира. Обикновено господин Маунт събираше мобилните в началото на всеки час и ги слагаше в кашонче върху бюрото си. Заради процеса обаче той позволи на Тео да задържи своя телефон, в случай че има новини.
	И ето ги! Уди му изпрати есемес: „Процесът приключи. Братята Ламбърт са невинни! Най-сетне свободни!!!“.
	— Страхотно! — възкликна Тео и скочи на крака.
	— Какво има, Тео? — попита господин Маунт, а целият клас се развълнува.


	Завиха по тясна пряка и пристигнаха в „Папис“ няколко минути преди два следобед. Намериха си маса в ъгъла, поръчаха, отпиваха от кока-колите и студените си чайове, докато чакаха, и си говореха.
	— Колко сериозна е тази дреболия с пробацията? — попита Тони майора.
	— Сериозна е. Чу съдията. Със сигурност те очаква престой в ареста, но може пък да го избегнем някак.
	— Не разбирам — каза Дейзи.
	— Ами арестът означава отсъствия от училище. В момента Тони ходи на училище редовно и успехът му се подобрява. Трябва да отложим изслушването и да дадем и на двамата възможност да посещават часовете редовно и съществено да подобрят успеха си. И двамата. Вдигнете си успеха. Вземете по няколко препоръки от учителите си, а аз ще ги занеса на съдията.
	— Правили ли сте го друг път? — попита Дейзи.
	— Да, това е ролята ми в Съда за малолетни и непълнолетни. Съдия Пендърграст е доста старомоден и отдава огромно значение на образованието. Докажете му, че сте сериозни, и той ще се отнесе по-снизходително. Освен това ще настоява през следващата година да се подлагате на внезапни тестове за наркотици.
	— И двамата ли? — попита Уди.
	— Разбира се, защо не? Нали не си се забъркал в нещо?
	— Не съм, но не искам да ме злепоставят с такива тестове.
	— Няма. Става дума за нещо съвсем рутинно, пък и нямаш избор.
	— Тогава ще го направят — категорично отсече Дейзи.
	Поднесоха им обяда и малката маса бързо се покри с големи чинии с дебели сандвичи и купчини горещи лучени кръгчета като за десетима. Дейзи беше прекалено разтревожена, за да се храни. Майор Лудвиг беше стар войник с желязна дисциплина, който не желаеше да наддаде нито грам. Уди и Тони обаче бяха тийнейджъри и нападнаха храната като прегладнели бежанци. След няколко минути мълчаливо дъвчене Дейзи попита майора:
	— А какво ще стане сега с Гарт?
	— О, нямам представа. Друг съд ще решава този въпрос.
	— Ще се наложи ли Уди и Тони да свидетелстват на неговия процес?
	Майорът изтри устата си с хартиена салфетка, сви рамене и отговори:
	— Допускам, ако се стигне до процес със съдебни заседатели.
	— Смятате ли, че ще се стигне? — попита Тони.
	— Не разполагам с вътрешна информация, но едва ли Гарт ще се изправи пред съдебно жури. Вината му е несъмнена, няма да се отърве с лъжи. Има трима очевидци — вие двамата и продавачът от магазина. И охранителните камери. Подозирам, че Клифърд Нанс ще намери начин да не го изправя пред съдебни заседатели и няма да допусне момчето да влезе в затвора.
	— Как е възможно да избегне затвора? — попита Дейзи.
	Майорът отново сви рамене.
	— Семейството му разполага с пари. Той има най-добрия адвокат. Първо провинение му е. Никой не е пострадал. Не ми се иска да го казвам, Дейзи, но действат различни правила за различните хора. Не е честно, но така работи системата.
	Освен това има джоб, пълен с пари, да подкупи някой друг, помислиха си Уди и Тони.
	— После ще се тревожим за Гарт — каза майорът. — Днес е чудесен ден за семейство Ламбърт, хайде да се насладим на победата.
	— Прекрасна идея! — съгласи се Тони.

	* * *

	Тео свика спешно събиране на тайфата в четири следобед в сладоледената къща на главната улица. Пристигна по-рано, поговори си със собственика и запази две дълги маси в дъното на помещението. Масите се запълниха бързо, защото пристигнаха почти всички ученици от заниманията на господин Маунт. Самият той също влезе точно в четири часа и си поръча двоен карамелен фъдж.
	Когато Уди пристигна сам, предизвика бурни възгласи. Момчетата го приветстваха възторжено и го настаниха на почетното място. След като се поздравиха с пляскане на длани във въздуха и триумфално размахани юмруци, дори с една-две прегръдки, Уди се нахвърли на кокосовия крем, който Тео му поръча.
	Тео разпери театрално ръце и възкликна:
	— Скъпи съотечественици, справедливостта отново възтържествува. Невинните са свободни. Правосъдната машина издаде правилна присъда.
	— Дрън, дрън, дрън — подметна Чейс и предизвика смях.
	Тео се престори, че не му обръща внимание.
	— Поздравления, Уди. Всички умираме да ни разкажеш какво стана в съда. Започвай от самото начало.
	Уди загреба от крема, наслади се на всеобщото внимание и заяви:
	— Ами аз изобщо не се притеснявах.
