E>
P>
	Остава ти само един час живот,
	после си обречен да умреш постепенно —
	кротувай, времето може да спре
	вечно движещите се небесни сфери,
	а нощта за теб никога да не дойде.
@	Кристофър Марлоу
@	Из „Трагичната история на доктор Фауст“
P$
E$


>	Пролог

	— Не мога да го направя. — Изгаряща от мъка, Кейт стисна ръката на баща си. — Не искам да говорим за това. Разбираш ли? Не ме моли.
	— Налага се да те помоля. — Робърт Мърдок се опита да се усмихне. — Само ти можеш да ми помогнеш. Няма кой друг, Кейт.
	— Може да се изнамери лекарство. Всеки ден откриват нови.
	— Но това няма да е скоро. — Той тежко се отпусна на болничното легло. — Имай милост. Послушай ме, Кейт.
	— Не мога. — Сълзи се стичаха по лицето й. — Не за това станах лекарка. Не говориш сериозно, нали? Ако беше на себе си, нямаше да ме молиш.
	— Погледни ме, никога не съм бил с по-ясно съзнание. Е, говоря ли сериозно, малката ми?
	Тя трескаво се мъчеше да измисли начин да го отклони от тази мисъл.
	— Какво ще кажеш за Джошуа? Той те обича.
	Баща й трепна.
	— Той е само на шест години. Скоро ще ме забрави.
	— Много добре знаеш, че не е така. Джошуа не е като другите деца.
	— Вярно, той е като теб. — Думите му бяха пропити с обич. — Умен, добър, готов да се опълчи срещу целия свят. Но е твърде малък, за да мъкне такъв тежък товар. Ако ти не искаш да го извършиш заради мен, направи го заради внука ми, заради Джошуа.
	_Премислил е всичко_, разбра Кейт отчаяна.
	— Не искам да те пусна — прошепна едва-едва.
	— Няма да ме пуснеш. — Баща й замълча. — Лежа тук и си мисля за времето, когато беше малко момиченце и се разхождахме из Дженкинсовите гори. Когато есента настъпваше и листата капеха, ти ставаше тъжна. Помниш ли какво ти казах?
	— Не.
	Той поклати глава укорително.
	— Кейт!
	— Каза, че всяко листо представлява връзка, която никога не се къса и не умира — изрече тя на пресекулки. — Може да изсъхне и да падне, но ще се върне в земята и така връзката ще укрепне още повече.
	— Прекалено дълбокомислено, но е абсолютно вярно.
	— Глупости.
	Лицето му се озари от усмивка и за миг отново беше онзи млад и силен мъж в Дженкинсовите гори.
	— Тогава повярва.
	— По-лесно приемаш съдбата, когато си на седем години. Сега вече е друго.
	— Права си, така е. — Той нежно докосна мократа й буза. — На двайсет и шест си и си твърда като камък.
	Но тя не се чувстваше твърда. Сякаш вътре в нея нещо се рушеше.
	— Ти предполагаш, че е така — отвърна Кейт с разтреперан глас. — Тези дни ще взема една стълба и ще завържа листата за клоните, или пък ще намеря начин да направя така, че да не падат.
	Усмивката му изчезна.
	— Някой ден и това може да стане. Но не сега, Кейт. Не се опитвай отново да ме заковеш на клона ми. Не ми харесва да бъда разпънат на кръст.
	Сърцето й се сви от болка.
	— Знаеш, че не бих го направила. Обичам те.
	— Тогава ме пусни да си отида. Помогни ми. Остави ме да се оттегля с достойнство.
	— Не знам… Дори не мога да мисля за… Моля те, не го искай. — Тя отпусна глава върху сплетените им ръце. — Позволи ми да се боря за теб.
	— Ти пак ще се бориш за мен.
	— Не, искаш да се откажа от теб. Не мога да го направя.
	Ръката му я погали с обич по косата.
	— Можеш да го направиш. Защото си твърда жена… и ти самата не би искала да ме разпънат на кръст. Винаги сме се разбирали, нали?
	— Но не и за това.
	— Дори за това…
	Той беше прав. Ако се бе поставила на негово място, щеше да разбере, че баща й ще стигне до това решение.
	— По дяволите разбирането! Та аз те обичам!
	— Затова съм сигурен, че ще го направиш. Стремях се да живея с достойнство. Не позволявай да свърша по този начин.
	— Не е честно!
	— Не е. Ще ми позволиш ли да бъда егоист? Само този път?
	Тя едва чуваше думите му през риданията си.
	— Благодаря ти, милата ми. — Ръката му продължи да я милва по главата. — Но трябва да бъдеш много внимателна. Не бих желал да ти се случи нещо неприятно. Никой не бива да знае.


>	Първа глава

	_Дандридж, щата Оклахома_
	_Три години по-късно_
	_Събота, 24-ти март_

	— Разсеяна си. — Джошуа отпусна бейзболната бухалка и я изгледа с укор. — Стегни се, мамо. Как ще се науча, ако улесняваш нещата?
	— Извинявай. — Кейт му се усмихна и се спусна да удари топката, която се заби във високата дървена ограда. — Забравих, че имам работа с бъдещ шампион. Ще се опитам да се представя по-добре. — Обърна се, повдигна крак и хвърли топката.
	Джошуа я удари и тя прелетя през оградата. Той се ухили.
	— Улучих.
	— Но и аз ти я подадох добре — отвърна тя наперено.
	— Добре я хвърли, но даде сигнал за атака.
	Тя изтри ръце в джинсите си и го погледна високомерно.
	— Как?
	— Винаги, когато ще биеш, повдигаш крака си по-високо. Трябва да внимаваш да не се издаваш.
	— Следващия път — направи гримаса. — Вече можеш да ме освободиш, отивам да работя. Нямам време да търся проклетата топка наоколо.
	— Ще ти помогна. — Джошуа отпусна бухалката и тръгна към нея. — Ако искаш да поиграем още петнайсет минути.
	— Намери някой приятел да хвърля топката. Рори е прихващач на отбора. Сигурно е много добър.
	— Добър е. Но ти мяташ по-добре страничните топки.
	Тя тръгна пред него към къщата.
	— Ужасно си прав.
	— Освен това и бързо схващаш. Никога не правиш една и съща грешка два пъти.
	— Благодаря ти. — Тя сериозно наклони глава настрани. — Оценявам добрите ти думи.
	На покритото му с лунички лице се появи лукава усмивка.
	— Подкупвам те.
	— Успях да забележа. — Пристъпи към него, но бързо се овладя. Джошуа бе привързан към нея, но на девет години вече се чувстваше пораснал. Беше събота следобед и в махалата бе пълно с деца. Никой не бива да види, че майка му го прегръща. — Играхме цели два часа. Нямам повече време.
	Той философски сви рамене.
	— Прецених, че е по-добре да опитам.
	— Както опита да удариш топката ли?
	— Да — загледа се някъде в далечината. — Пак ли си донесла работа от „Генетех“?
	— Да. — Тя хвърли поглед към малкото дворче пред къщата. — Къде ли е топката? Виждаш ли я?
	Той като че не я чу.
	— Рори разправя, че според баща му хората, които работят в „Генетех“, създават Франкенщайновци.
	Кейт застина, обърна се и го изгледа.
	— Ти какво му отговори?
	— Казах му, че е глупав. Че вие се стремите да спасявате живота на хората, а чудовищата съществуват само в книгите и филмите. — Погледна някъде покрай нея. — Ядосваш ли се, когато хората лъжат за теб?
	— А ти ядосваш ли се?
	— Да. — Той присви юмруци. — Искам да им ударя един по носа.
	Тя се сдържа да не се засмее. Въпросът бе сериозен. За пръв път Джошуа се сблъскваше с противоречивите страни на работата й и тя трябваше да бъде колкото се може по-дипломатична. За съжаление дипломацията не бе силната й страна.
	— По-добре се опитай да им обясниш и те да успеят да разберат. Всъщност грешката не е тяхна. Това, върху което работим в генетиката, е сравнително ново и много хора не разбират, че чрез изучаването и промяната на генната структура ние се опитваме да победим болестите и да подобрим живота.
	— Значи те са глупави. Вие не можете да причините зло на никого.
	— Сигурно те си мислят, че аз върша не каквото трябва и не съм достатъчно внимателна.
	Джошуа изсумтя.
	Думите й не стигаха до съзнанието му. Изведнъж й хрумна нещо. Джошуа беше запален по компютрите като всички деца.
	— Ще ти купя компютърна програма, която обяснява ДНК и какво се опитва да постигне медицината. Можеш да я покажеш на Рори.
	Лицето му моментално светна.
	— Ами ако пак не го разбере?
	_Тогава можеш да го удариш по носа_, прииска й се да го посъветва.
	Дипломатично. Не би желала Джошуа да страда поради глупостта на другите.
	— Тогава ще дойдеш при мен и ще измислим нещо друго.
	— Разбрано. — Изгледа я изпитателно и изведнъж в очите му проблесна палаво пламъче. — Не се тревожи, няма да ти кажа кога ще го ударя по носа.
	Остроумен малък немирник. Беше доста развит за възрастта си. Схватлив, умен и много обичлив. Тя усети как се разнежва, докато го гледаше. Нисък, набит, със светлокестенява коса, със зализан кичур, човек просто не можеше да остане безразличен към него. Тя бързо се обърна и тръгна към къщата.
	— Сам можеш да си намериш глупавата топка.
	— Не е честно, ти си защитник. Ако не я хванеш, трябва…
	— На телефона. — Филис Денби се появи на вратата. — Междуградски. Отново Ноуа Смит.
	Кейт се намръщи.
	— И ти му каза, че съм вкъщи?
	Филис кимна.
	— Омръзна ми да го лъжа.
	— Ще ми помогнеш ли да намеря топката, бабо? — попита Джошуа.
	Филис му се усмихна и слезе по стъпалата.
	— Разбира се.
	Кейт шеговито се закани на сина си зад гърба на Филис. И двамата знаеха, че баба му би направила всичко, което поиска той. Джошуа се усмихна невинно на Кейт и се обърна към Филис.
	— Имах точно попадение.
	— Тя пак ли повдигна крака си?
	— Да.
	— И ти ли знаеш, че го правя? — възмути се Кейт. — Защо не си ми казала?
	— Защо да ти казвам? Не съм треньор — категорична бе Филис. — Иди и се обади.
	Кейт неохотно прекоси верандата и влезе в къщата. Не й се говореше отново с Ноуа Смит. Обикновено нищо не й пречеше да поддържа становището си, но самоувереността и настоятелността на този човек вече я дразнеха. В началото се почувства поласкана, че Смит я кани да работи при него. Фармацевтичната компания „Дж. и С.“ беше малка, но престижна. Самият Смит — известен учен; а заплатата, която й предложи, беше повече от щедра. Но този човек сякаш не можеше да приеме отказа й. Като че ли не чуваше онова, което не желаеше да чуе.
	— Извинете, че ви безпокоя в ден като събота. — В дълбокия глас на Ноуа Смит се прокрадваше саркастична нотка. — Беше необходимо. Не мога да ви открия нито вкъщи, нито пък на работа. Странно.
	— Не е странно. Откъде намерихте телефонния ми номер, доктор Смит?
	— Ноуа. Казах ви да ме наричате Ноуа.
	— Откъде намерихте телефонния ми номер, Ноуа? Не е вписан в телефонния указател.
	— Вече няма нищо скрито, нали? Кой вдигна слушалката? С тази жена съм говорил и по-рано.
	— Свекърва ми. Чувствам се много поласкана, че си правите труда да ми се обаждате вкъщи, но предпочитам да не смесвам дома и работата си.
	— Свекърва ви ли? Разбрах, че сте разведена.
	— Така е, но тя продължава да се грижи за сина ми. Филис е… — не се доизказа. — Откъде знаете, че съм разведена?
	— Едва ли бих настоявал да ви назнача, без да знам всичко за вас.
	Имаше логика.
	— В такъв случай знаете, че се стремя да създам сигурност и спокойствие на сина ми и не бих и помислила да сменя дома на семейството заради нова служба.
	— Оклахома не е образец за стабилност. Сиатъл има много повече какво да ви предложи. Трябва да работим заедно. Желаете ли по-голяма заплата?
	— Не. — Изведнъж й омръзна тактиката му на булдозер. Изрече отчетливо: — Не желая повече пари. Не желая да се местя. Всъщност не искам да работя с вас, доктор Смит. Ясна ли съм?
	— Напълно. Към предишното си предложение прибавям още десет хиляди. Помислете си. Ще ви се обадя пак.
	Линията прекъсна.
	Тя скръцна със зъби от яд, докато оставяше слушалката. Този човек наистина бе непоносим.
	— Знаеш ли, че може би не е лоша идея, ако приемеш тази работа — обади се Филис от прага. — Имаш нужда от промяна.
	— Добре съм си и тук. — Тя направи гримаса. — Освен това ще вдигнеш шум до небето, ако отведа Джошуа.
	— Няма, ако вземеш и мен със себе си.
	Кейт я изгледа с широко отворени очи.
	— Ще оставиш Майкъл?
	Филис се усмихна.
	— Обичам сина си, но забелязвам и недостатъците му. Той има навика да класифицира хората и после се ядосва, ако не стоят в определените им кътчета. За него ти беше съпругата, майка на детето му, жената, която се грижи за къщата. Ти се разведе с него, защото си повече от това и поиска да излезеш от кутийката си. За него аз съм неговата добра стара майка, вдовица и баба на Джошуа. Аз също съм повече от това.
	Кейт я погледна с обич. Слаба, висока, с къдрава кестенява коса, Филис наистина изглеждаше по-млада и бе доста по-жизнена от много жени, с които Кейт работеше всеки ден.
	— Вярно, права си. — Тя бе изненадана, но й стана и много приятно, когато две години по-рано, след развода, Филис Денби се премести да живее при нея. Опасяваше се, че е възможно приятелството й с Филис също да се разруши, както и бракът й. Но не стана така. Свекърва й пое грижата за къщата и за Джошуа, докато Кейт бе на работа. Самостоятелна, бърза и енергична, тя беше истинска благодат както за Кейт, така и за Джошуа.
	— Ти самата няма да искаш да се преместиш. Тук си прекарала целия си живот.
	— Не мислиш ли, че е време и при мен да настъпи някаква промяна. Ако работата е добра, не я изпускай.
	— Не е чак толкова добра. Ноуа Смит е особняк. Може и да не се сработим.
	— Особен ли?
	— Генетичните изследвания са бавен, методичен процес на търсения и изпитания. Той се отплесва.
	— А резултатите?
	Тя сви рамене.
	— Блестящ е. Признавам, че има успехи.
	— В такъв случай може би той напредва, като се отплесва.
	— Стилът на моята работа е различен. — Кейт се обърна и тръгна към вратата. — Няма смисъл да говорим за това. Дори и да приемех да работя с него, не мога да напусна града.
	— Не можеш ли? — Филис я изгледа с любопитство. — Едно от нещата, за които винаги съм ти се възхищавала, е фактът, че не знаеш значението на „не мога“.
	— Добре. Няма да го направя. — Кейт й се усмихна през рамо. — Намерихте ли топката на Джошуа?
	— Разбирам, че въпросът е приключен — промърмори Филис. — Беше под розовия храст. Джошуа каза, че ще работиш следобед. Да го заведа ли на кино?
	— Ако искаш. Всъщност няма значение. Щом започна да работя, така и няма да го чувам.
	— Май забравих, че когато работиш, няма да чуеш и вулкан, ако изригне.
	Понеже с всяка минута Кейт все повече се доближаваше до отговора на изследванията, очакването започна да й става непоносимо. Последните опити наистина бяха повече от обещаващи. После весело забеляза:
	— В Оклахома няма вулкани.
	— Но има вулкани близо до Сиатъл. За теб ще бъде вълнуващо.
	Кейт огледа малката уютна всекидневна, удобните фотьойли и дивана с избеляла тапицерия, старата ниска дъбова масичка, на която Джошуа слагаше краката си, докато гледаше телевизия. Двете с Филис постепенно превърнаха къщата в дом. Дори и да можеше да замине, не би се решила. Имаше нужда от стабилността и корените, които бе пуснала тук.
	— Мога да мина и без вълнения — изрече твърдо. — Оставам тук.


	— Отказа ли ти? — попита Антъни Лински, след като Ноуа се обърна с гръб към телефона. — Упорита жена. Сигурен ли си, че имаш нужда от нея?
	— Страхотна нужда. — Ноуа седна зад бюрото си. — Искам ударната система, а тя я има. Или поне скоро ще я получи.
	— Прочетох последната й статия в медицинското списание и ми се стори доста теоретична.
	— Ти да не би да очакваш, че ще даде подробности от процеса, преди да е патентован?
	— Тогава защо всъщност е написала статията?
	— Просто за експеримент. Докато четях статията ми стана пределно ясно. Самият аз се чувствах по същия начин, когато преди три години направих първия пробив с RU2. Искала е да го сподели, да говори за него, но не е безопасно да се довериш на когото и да било.
	Тони скептично повдигна вежди.
	— Откъде знаеш? Ти не я познаваш.
	Ноуа извади жълт плик от най-горното чекмедже на бюрото си и го отвори.
	— Благодарение на твоя любим детектив Барлоу разполагам с отлични сведения за нея. — Снимка на Кейт Денби лежеше над изписаните страници. Ниска, с копринена пепеляворуса коса около лице, което представляваше странна комбинация на сила и ранимост. Квадратна брадичка, голяма уста, която въпреки всичко изглеждаше чувствителна, широко разположени лешникови очи, гледащи смело — като че ли тези черти се налагаха. — Или поне така си мислех. Тук не пише нищо за свекърва й, която гледа детето.
	— Барлоу е добър. Вероятно е предположил, че искаш да се съсредоточи върху професионалните й качества. — Тони взе досието. — Изглежда доста пълно. Дъщеря на Робърт Мърдок — известен лекар, починал. Била е нещо като дете-чудо — завършила колеж на шестнайсет години, а медицина — на двайсет и две. Има цяла поредица научни степени по генетика. Работила е в лабораторията „Бреланд“ в град Оклахома, после сменила работата си в другия край на града в „Генетех“. Предложили й по-малко пари, но договор, който й позволявал в свободното си време да прави собствени изследвания, използвайки тяхната апаратура. Разведена е и на нея е присъден осемгодишният й син.
	— Преди да й направят досие знаех доста неща за нея. Някои подробности за произхода й намерих в карето към статията й — продължи Ноуа. — Онова, което не ми беше известно бе, че продължава да е в добри отношения със свекърва си.
	— Не бих казал, че това е особено важно.
	— Важно е дотолкова, доколкото допринася за удобното гнездо, което Кейт Денби си е свила.
	Тони вдигна вежди въпросително.
	— Гнездото, от което искаш да я изтръгнеш и да го изгориш, след като го напусне ли?
	Ноуа го изгледа и се ухили.
	— Не съм чак такъв злодей. Аз се отнасям много мило с нея… според моите критерии. Приложих само убеждение, подкуп и упорство.
	— Досега — изрече сухо Тони. — Но вече започваш да проявяваш нетърпение.
	Усмивката на Ноуа изчезна.
	— Много си прав.
	— Обяснил ли си й над каква тема ще работи?
	— Не мога да рискувам. Трябва да изчакам, докато дойде тук — смръщи вежди. — Времето лети.
	— Може би по-бързо, отколкото ти предполагаш. — Тони замълча. — Този път след мен имаше опашка. Още от Лондон, струва ми се.
	Ноуа тихо изруга.
	— Сигурен ли си?
	— Сигурен съм. Очакваше си го, нали?
	— Очаквах го, но не чак толкова скоро. Исках всичко да дойде на мястото си. — В гласа му се усети нотка на отчаяние. — Не съм _готов_, по дяволите. Знаеш ли кой му плаща?
	Тони поклати глава.
	— Виж какво, аз съм адвокат, а не ясновидец. А ти предполагаш ли кой би могъл?
	— Може би. Вчера ми се обади Реймънд Огдън.
	Тони подсвирна.
	— Той е тлъста работа. Притежава една от най-големите фармацевтични компании в света, нали?
	Ноуа замислено кимна.
	— Както и торба с мръсни номера, които вървят заедно с него.
	— Откъде знаеш?
	— Преди шест години се опита да погълне моята компания. — Ноуа се усмихна накриво. — Опита всичко — от примамване на акционерите до антирекламна кампания, в която се намекваше, че производството ни е немарливо.
	— Но не успя да ви погълне.
	— Не можа. Промени решението си.
	Тони не попита какви точно методи бе използвал Ноуа, за да го накара да промени решението си. Ноуа бе корав човек и се отнасяше почти като феодал към компанията си.
	— Значи не представлява кой знае каква опасност за теб.
	— Едва ли е положил големи усилия при опита си да погълне компанията — „Дж. и С.“ е твърде малка, за да заслужава личното му внимание.
	— Според теб сега ще бъде различно, така ли?
	— Да. Определено е насочил вниманието си към мен. Което означава, че ти излизаш от играта, Тони.
	— Какво?!
	— Нали ме чу. Сега вече може да стане напечено.
	— Преувеличаваш. Още не съм ходил до Вашингтон. Може би Огдън не знае нищо. Вероятно това са само негови предположения.
	— Да се надяваме.
	Тони го изгледа изненадан. Надеждата не беше обичайният му метод на действие. Като добър авантюрист, за какъвто го смяташе, Ноуа предпочиташе сам да кове късмета си, да подрежда обстоятелствата според неговите планове. Умората в гласа му, както и неувереността, не бяха характерни за него. И все пак всичко, свързано с RU2, бе необикновено. Определено се бе разделил с безразсъдството си. Действаше внимателно, старателно и крайно предпазливо.
	— Наистина си разтревожен. — Замълча, после зададе въпроса, който от десет месеца му се искаше да зададе, но се въздържаше. — Какво, по дяволите, е RU2?
	Ноуа поклати глава.
	— Едва ли искаш да знаеш.
	— Ако не исках да знам, нямаше да те питам. Твой приятел съм от шестнайсет години, а твой адвокат — от осем. Смятам, че съм заслужил доверието ти, Ноуа.
	— Адвокатът ми не би трябвало да задава въпроси, на които не желая да отговоря. — Погледна го в очите. — А моят приятел би трябвало да ми вярва, когато му кажа, че не е необходимо да знае повече, отколкото е необходимо. Не е безопасно.
	— От професионална гледна точка ли?
	— Не е безопасно — повтори Ноуа. — Стой настрана, Тони.
	— Съмнявам се дали Огдън ще приложи насилие над мен в някоя тъмна уличка.
	— Лично едва ли. И защо да го прави? Би могъл да наеме някого за тази работа.
	Тони поклати глава.
	— Не вярвам Огдън да представлява сериозна заплаха за твоето RU2. Той е голям играч.
	— В такъв случай си представи, че фармацевтичната компания на Огдън е Хирошима, а RU2 — първата атомна бомба. Така нещата ще ти се изяснят.
	Тони понечи да се усмихне.
	— Шегуваш се. Не би могъл да… — после установи, че Ноуа е много сериозен и наистина се почувства потресен. — Да не си параноик?
	— Просто съм внимателен. За бога, опитвам се да те държа по-далеч от всичко това. — Гласът на Ноуа стана груб. — Оставям те да ми помогнеш, защото си единственият, на когото имам доверие, но в това отношение искам да те държа настрани. Знам, че щом акулите подушат за RU2, някой като Огдън непременно ще се появи.
	— Какво ще подушат?
	Ноуа не отговори. Нямаше смисъл да продължава.
	— Винаги си бил егоистично копеле — изрече Тони весело. — Не сме ходили на лов за акули още от Гренада, а сега искаш да ги запазиш всички за себе си.
	Ноуа се отпусна.
	— Ако имам малко късмет, ще отплувам надалече, преди да са разбрали, че съм във водата.
	— Не ми изглежда възможно. Обикновено вдигаш много шум.
	— Добре, отиди на планина за една седмица, докато разбера какво става с Огдън. — Отвори бюрото си, извади връзка ключове и ги хвърли към Тони. — Наел съм ти къща в Сиера Мадрес. Адресът е записан на връзката. Не съобщавай на никого къде отиваш, дори на секретарката си, разбра ли?
	— Щом казваш. — Изправи се, готов да тръгне незабавно. — Бих могъл да си дам известна почивка. Ще ти донеса онези договори от Амстердам, за да ги подпишеш. Трябва да са готови до понеделник, а заминавам в края на седмицата.
	— Тръгни в четвъртък.
	— Добре. Ще ми се обадиш ли, ако имаш нужда от мен?
	— Непременно.
	Тони тръгна към вратата.
	— Тони — Ноуа се намръщи замислено, — свържи се със Сет. Кажи му да дойде.
	— Ще му кажа, но той няма да го направи.
	— Помоли го.
	— По дяволите, Ноуа, нямаш нужда от наемен войник. Това не е война.
	— Все още не, но не се знае докога.
	— Може вече и да не е жив. От пет години не се е появявал.
	— Преди осем месеца беше жив. Прекарахме заедно една седмица на борда на „Кадро“ и плувахме из Карибско море.
	Тони го изгледа учуден.
	— Не си ми казвал.
	— Не ти казвам всичко, Тони.
	— Изглежда споделяш с мен много малко неща.
	Ноуа добродушно се усмихна.
	— Да не би да се обиждаш, че не съм те взел с нас? Вие двамата със Сет не се погаждате особено.
	— Този негодник винаги ме изкарва от равновесие.
	— Вярно е. Според мен отскорошната ти порядъчност го дразни. Той не обича адвокати.
	— Да, предпочита контрабандисти, убийци и всякаква такава измет.
	— Измет. — Ноуа изпита наслада от израза. — Откъде, по дяволите, изкопа тая дума?
	— Идва ми на ум всеки път, когато се сетя за Сет.
	— Следващия път, когато го видиш, трябва да му я кажеш.
	— Нямам желание да го виждам. По дяволите. Дори нямам представа как бих могъл да вляза във връзка с него.
	— Потърси го в Южна Америка.
	— Много ти благодаря за точните координати.
	— Хотелът на Педро Естебан във Венга, Колумбия. Остави съобщение за Мануел Карера. Предай му, че моментът е дошъл. Намери Сет заради мен, Тони. Колкото се може по-бързо.
	— Ще се опитам — изрече той неохотно. — Не ми позволяваш да ти помогна, а странното е, че нямаш нищо против да ангажираш него.
	— Това е в неговата област, той притежава хъс — усмихна се сухо. — Не е адвокат.
	— Негодник такъв. — Тони се спря до вратата и хвърли поглед към досието върху бюрото на Ноуа. — Много си се загрижил да ме държиш вън от опасността. А Кейт Денби?
	Лицето на Ноуа стана непроницаемо.
	— Не мога да си позволя да се тревожа за нея. Тя ще трябва да се възползва от дадената й възможност.
	— Защо?
	— Имам нужда от нея — каза откровено Ноуа.


	След като Тони си тръгна, Ноуа затвори досието на Кейт Денби. Не искаше да среща погледа й от снимката. През последните няколко седмици това лице му бе станало много близко. _Тя_ му беше станала близка.
	А това не биваше да става. Беше грешка.
	Когато най-накрая успее да я убеди да се присъедини към лагера му, ще трябва да си наложи да се държи на разстояние от нея. Съвсем не лека задача, като се има предвид, че им предстои да работят заедно, но познаваше себе си твърде добре. Нямаше да й позволи да се доближи до него, нямаше да й позволи да се сприятели с него. Ако започнеше да се тревожи за Кейт Денби, щеше да изложи RU2 на опасност, а това в никакъв случай не трябваше да се случва. Нужно му бе да може да я използва и да не се безпокои за последиците.
	А последиците вече започваха да се появяват на хоризонта. Можеше да отдалечи Огдън за известно време, но той действаше като племе индианци, обградили влак. Рано или късно щеше неочаквано да го нападне.
	През това време трябваше да седи на едно място и да го наблюдава как приближава. Да чака, вместо да напада. Да се пази, вместо да се втурне напред и да се хванат за гушите.
	Изправи се, тръгна неспокойно към прозореца и се загледа към фабриката. В този съботен следобед там нямаше почти никой. Само работници довършваха скелето на източното крило на завода, където се извършваше по-голямата част от производството. Фармацевтичният завод „Дж. и С.“ беше малък, но проспериращ — фамилен бизнес, започнат от дядо му и доизграден от баща му. Голяма част от служащите, които работеха в тази сграда, бяха тук още когато той беше дете. Тогава той взимаше обяда си и го изяждаше на двора с Поли Макгрегър, който сега ръководеше производството. В този променящ се свят заводът беше неговата здрава основа.
	Здравата му основа. Неговите хора.
	Обаче RU2 би могло да промени това, както и всичко, което бе важно за него.
	Защо ли се бе размислил сега, каза си нетърпеливо. Преди две години беше взел болезненото решение, когато разбра какъв би могъл да бъде потенциалът на RU2.
	Нямаше начин да се върне назад. RU2 трябваше да оцелее.


	_Неделя, 25-ти април_
	_Южна Америка_

	Сет познаваше миризмата. Тази миризма никога не се забравя.
	Проклетият Намирес.
	Тръгна с бързи крачки през дъждовната гора към селото. Вече нямаше нужда да внимава дали вдига шум. Особено след като миризмата бе толкова силна.
	Никакъв шум не се чуваше откъм селото.
	Тела лежаха навсякъде. Мъже, жени, деца, бебета.
	Смърт. Кал. Воня от разлагащи се трупове.
	По дяволите, дори бебета.
	Намирес, лъжлив кучи син.
	Жълто-кафяв мелез изпълзя от една колиба и започна да върти опашка, приближи се и подуши бойните ботуши на Сет.
	Той се изненада, че Намирес не е заклал и животните.
	Кучи син.


	_Венга, Колумбия_

	— Куче ли сте си взели, сеньор? — Мануел поклати глава, когато ден по-късно Сет влезе във фоайето на хотела. — Много е мършаво, мога да ви намеря много по-хубаво животно.
	— Това ми харесва. — Подаде въжето, с което бе вързал кучето. — Ще можеш ли да го храниш? Намирес в града ли е?
	Мануел кимна.
	— В задната стая. Сержант Римилон също е тук. В стаята си е. — Подаде на Сет сгънато листче. — Съобщение за вас. Мистър Лински иска веднага да му се обадите.
	— По-късно. — Пъхна листчето в джоба на ризата си. — Обади се на полицията и кажи на сержант Римилон да дойде във фоайето. Хеликоптерът да е готов.
	— Ще ходите ли някъде?
	— Да. — Заобиколи бюрото и отвори вратата към задната стая.
	Намирес седеше зад бюрото си. Вдигна очи и се усмихна.
	— Дрейкин, всичко се подрежда добре за нас. Ти изпълни обещанието си.
	— Но ти не го направи — извади пистолета от кобура си. — Предупредих те. Никакви репресии.
	Простреля го точно в средата на челото.


	— Какво ще правим сега? — изкрещя Римилон, опитвайки се да не изостава от Сет, който тичаше към хеликоптера зад хотела. — Трябваше ли да го убиваш?
	— Да! — Сет скочи в хеликоптера и пусна кучето на пода. — Освободи хората и се измитай оттук. Съдружниците на Намирес няма да са доволни, че го губят в този момент. Всичко ще се разпадне.
	Римилон изруга дълго и цветисто.
	— Не биваше да обръщаш внимание на онова, което се е случило в селото. Сега как ще ни платят? Видях, че полицаите ровят из сейфа му.
	— Но аз стигнах там пръв. — Сет му хвърли пакет. — Плати на хората, а ти се изпарявай. Напускам Южна Америка за известно време. Ще ти се обадя. — Затвори вратата и хеликоптерът се издигна.
	Чак когато стигна до летището на Каракас, отвори листчето, което бе пъхнал в джоба на ризата си. Бе написано само едно изречение и телефонен номер:
C>
	Ноуа твърди, че моментът е дошъл.
C$
	Това и очакваше да прочете. Ноуа му бе казал, че скоро ще дойде решителният момент. Друга война. На друго място.
	По дяволите, вече бе уморен.
	Но това щеше да бъде различно. Това бе война на Ноуа, а Ноуа бе един от добрите, беше почтен човек. Може би нямаше да е чак толкова лошо.
	Кученцето в краката му проскимтя.
	Той погледна надолу и видя, че се е изпишкало на пода. Браво на него. Сигурно се бе изплашило от шума и друсането на хеликоптера. Сет знаеше какво е страх. Свикваш с него, но той никога не те напуска.
	Погали кученцето по главата.
	— Не се тревожи, скоро ще кацнем. — Не биваше да взима кучето със себе си. Какво, по дяволите, щеше да прави с него? Можеше да го остави на Мануел.
	Но той не вярваше на никого. Кученцето беше оцеляло от клането и заслужаваше да живее. Така че не можеше да се отърве от мелеза, а той щеше да му донесе много неприятности.
	Това бе най-малката му грижа. Ноуа бе умен, смяташе, че е подготвен, но от Гренада не беше ходил на война. Престанал бе да мисли и действа като войник.
	Но това беше негова война. Сет нямаше да дърпа конците в нея. Добре би било да се отпусне и известно време да играе второстепенна роля.
	Ако можеше да го направи. Напоследък преживя доста тежки моменти. С всяка измината година нервите му се изостряха все повече, беше напрегнат…
	Кученцето се опитваше да се покатери в скута му, но Сет го бутна обратно на пода.
	— Извинявай, но ми пречиш. Не би искал да видиш как тази птица ще кацне долу в джунглата. Вече си бил там.
	Както и той. Джунгла, пустиня, острови… след време всичко се сливаше в главата му. Всичко, освен хората, но лицата им също избледняваха.
	Освен онези на кучи синове като Намирес или на Ноуа от почтените люде.
	Морално издигнатият Ноуа и RU2, които може би щяха да пратят всичко по дяволите.


>	Втора глава

	_Дандридж, щата Оклахома_
	_Понеделник, 26 март_
	_10:35 часа_

	— _Убийца!_
	— _Мръсна убийца!_
	— _Проклета да си!_
	Кейт отвори стъклената входна врата на „Генетех“ и с мрачно изражение проследи как Бенита Чавес хукна от паркинга към сградата, следвана от разярена тълпа.
	— Мислиш ли, че ще успее да им избяга? — прошепна Чарли Дод.
	— Ако успее, самата аз ще я убия — заяви Кейт. — Къде, по дяволите, е охраната?
	— Има почивка за кафе. Всички трябваше да бъдем в сградата преди осем часа. Сега е почти десет.
	— Добре, натисни алармата да дойдат.
	— Вече го направих. Още щом видях Бени да излиза от колата си.
	Бени Чавес махна весело на Кейт, щом я видя. Дългите й крака, обути в джинси, взимаха стъпалата по две наведнъж, а дългата й черна коса се развяваше около главата й.
	— Смее се — изрече Кейт през стиснати зъби. — Тази идиотка си мисли, че това е някаква шега.
	— Няма да е толкова смешно, ако я хванат… По дяволите!
	Един от лозунгите, носен от протестиращите, се стовари върху главата на Бени. Тя се олюля, спря, но успя да запази равновесие. Беше твърде късно. Ревящата тълпа я погълна.
	— Не затваряй вратата. — Кейт се спусна надолу по стълбите към групата, обградила Бени. Грабна плакат от ръцете на една прошарена вещица, застанала към края на групичката, обърна го обратно и започна да го използва като тояга, проправяйки си път, докато зърна Бенита.
	Блузата на Бени бе излязла от джинсите й, косата покриваше очите й, тя вече не се усмихваше.
	— Бягай към сградата. — Кейт сръга един шкембелия в слабините и го принуди да отстъпи от Бени. — По-бързо!
	— Не мога да те оставя. Няма да тръгна, докато… Ох!
	Кейт бе сръгала и нея с дръжката.
	— Върви, по дяволите. Идвам след теб.
	Бени се втурна по стълбите.
	— Кучка! — Ругатнята дойде от прошарената жена, от която Кейт бе отнела лозунга. — Убийца!
	Усети изгаряща болка в слепоочието. Щеше да припадне.
	По дяволите, наистина припадаше. Тогава щяха се спуснат върху нея като глутница хиени. Надви спускащата се тъмнина пред очите й, като започна да удря наляво и надясно с дървото.
	Усети, че дръжката удря някого, чу писък от болка.
	Някой я сграбчи изотзад за косата и се опита да я блъсне надолу. Главата й се отметна назад, прониза я болка. Тя се извъртя и замахна с дръжката.
	Чу се писък и пуснаха косата й.
	Добре. Надяваше се, че е ударила…
	— Побързайте, доктор Денби. — Мъж със сива униформа с надпис „Генетех“ на джоба стоеше до нея. Тя позна Кери от охраната. — Влезте вътре. — Изтегляше я нагоре по стъпалата, докато други двама задържаха тълпата. — Знаете, че не трябваше да излизате.
	Облекчението й премина в раздразнение.
	— Нямах голям избор, след като вас ви нямаше. Защо, по дяволите, трябваше да… — Замълча. Не беше честно от нейна страна. Всички бяха предупредени да дойдат рано, за да избягнат контакт с тези идиоти отвън, докато управата намереше някакви аргументи. — Съжалявам. Събитията се усложниха.
	— Трябваше да изчакате. Защо излязохте?
	Кейт хвърли поглед към Бени, застанала на прага до Чарли Дод. Очевидно охраната бе дошла, след като Бени бе стигнала благополучно до сградата и нямаше представа, че е замесена в случая. Чарли сви рамене и вдигна вежди, оставяйки на Кейт да реши какво да каже. Положението можеше да ескалира и да се превърне в истински кошмар за обществеността. Като ръководител на тема Кейт би могла да се спаси от бюрократично отстраняване, но Бени беше само лаборантка и спокойно биха могли да я уволнят.
	— Прав сте. Трябваше да съобразя за последствията. — По израза на Бени разбра, че тя си отдъхна и добави нарочно: — Винаги е глупаво да се опиташ да попречиш на някои идиоти да не се изложат.
	— Точно така. — Бени направи няколко крачки и хвана Кейт покровителствено за ръката. — Изглеждаш като че ли те е помлял ураган. Ела до тоалетната да те изчистя.
	Кери се поколеба.
	— Не е ли по-добре да отиде до амбулаторията. Има кръв на слепоочието.
	— Няма ми нищо — възпротиви се Кейт. — Ще се оправя, Кери.
	— Сигурно. — Бени я поведе по коридора. — Чарли, моля те, кажи им в лабораторията, че ще дойда веднага, щом помогна на Кейт.
	— Те, естествено, не могат да очакват да си точна, след като влизаш в ролята на Флорънс Найтингейл — отвърна сухо Чарли.
	Тя му намигна през рамо.
	— Би било много нехуманно от тяхна страна.
	Кейт чу, че Чарли се засмя и бе сигурна, че ще прикрие Бени, също както и нея. Защо я прикриваха, зачуди се ядосана. Бени винаги закъсняваше, беше безотговорно невъздържана, понякога се опитваше да манипулира хората.
	Но тя бе и най-добрата лаборантка, беше щедра и винаги в добро настроение.
	Джошуа я боготвореше. Много тежко щеше да го изживее, ако нещо би станало с Бени. Така че заради Джошуа, а също и заради себе си, трябваше да защитава Бени.
	— Седни. — Бени й посочи хромирания стол пред дългото огледало, обърна се и намокри книжна салфетка. — Изглеждаш ужасно.
	— Чудя се защо ли.
	— Защото си балама. — Бени й се ухили и започна да търка по слепоочието й. — Втурваш се натам, където и ангелите не смеят да пристъпят.
	— Ти не си ангел и за малко щяха да те смажат.
	— Трябваше да ме оставиш сама да се справя. Висока съм метър и седемдесет и седем, а ти — метър и петдесет.
	— Метър и петдесет и седем — поправи я Кейт. — Освен това признай, че имах повече успех от теб.
	— Те ме изненадаха. — Изтри петната кръв по лицето на Кейт. — Не че са тръгнали към мен. За бога, въобще нямат никакъв акъл. Да не мислят, че тук правим аборти?
	— Те са фанатици. Вярват в онова, в което искат да вярват. Вече им е омръзнало да протестират пред клиниката за аборти, затова са се насочили към генетичните изследвания.
	— Но „Генетех“ не се занимава с ембрионални изследвания, а само върху ваксина за всякакви видове грип.
	— Ако ги питаш тях, всички сме чудовища. — Кейт взе салфетката от Бени. — Това и аз мога да направя. Ти се изчисти.
	— Според мен много бързаш. — Бени оправи грима си. — На никого не позволяваш да се грижи за теб, нали?
	Кейт я изгледа изненадана.
	— Защо да те оставям да правиш нещо, което и аз мога?
	— Мисля, че за теб ще е добре малко да си починеш. Няма защо всяка минута да вършиш чудеса. Блестящ учен и прекрасна майка. Сигурно е изтощително.
	Кейт се усмихна.
	— Не чак толкова, колкото да се правиш на Малкия Джон* пред временното ръководство. Щом искаш да съм спокойна, ела утре сутринта в осем, както се полага. Разбираш ли?
	[* Малкия Джон — огромен, силен и добродушен приятел на Робин Худ. — Б.пр.]
	— Добре. Успах се. Снощи имах среща — вдигна вежди. — Някой път и ти би могла да опиташ.
	— Ще ми пречи да бъда прекрасна майка. — После добави нехайно: — Нямам нужда от мъж. Вече имах и това ми е достатъчно.
	— Някои неща си заслужават да ги повториш. — Поколеба се. — Май наистина трябва да повториш. Продължаваш ли да се виждаш с Майкъл?
	— Всеки вторник и събота следобед. — Вдигна ръка, когато Бени отвори уста. — Когато Джош играе в Детската лига.
	— За да може синът ти да има подкрепата на обединен фронт. Хубаво е да видиш щастливи, цивилизовано разведени родители.
	— Нито един развод не е щастлив. — Кейт се изправи и оправи бялата си престилка, която по чудо се бе запазила чиста. Изглеждаше почти нормално. — Но няма защо всички околни да се разстройват.
	— Няма опасност, ти не би го позволила. Винаги държиш всичко под контрол. — Бени погледна встрани. — Продължаваш ли да спиш с него?
	Кейт направи гримаса.
	— Това не е твоя работа.
	— Ами… всъщност е. — Бени примига глуповато. — Аз… май че го харесвам.
	Кейт застина.
	— Майкъл?
	— Преди няколко седмици се отби у вас, докато бях при Джошуа. Помниш ли, една вечер работи в лабораторията до среднощ, а Филис беше на курса по счетоводство? — Бени говореше бързо и не гледаше Кейт в очите. — Какво да ти кажа? Винаги съм харесвала полицаи. Имат авторитетен вид. Може би защото когато бях малка баща ми сменяше жените като носни кърпички. Но ако още имате…
	— Какво е неговото отношение към теб?
	— Харесва ме. — Бени се обърна и я погледна, после смело добави: — Излизахме няколко пъти. Няма да се срещам повече с него, ако не ти е приятно.
	Защо изведнъж се почувства предадена, зачуди се Кейт. Майкъл имаше право да си създава нови връзки.
	Бяха разведени от две години и единствената връзка между тях бе Джошуа.
	— С Майкъл ли беше снощи?
	Бени кимна.
	Не, не беше предателство. Беше самота и изпитваше силна завист.
	— Постъпи както намериш за добре. Не спя с него. Отдавна приключихме. — Оправи косата си. — Въобще да не се бях женила за него. Ти си по-подходяща за Майкъл от мен.
	— И аз така мисля — каза Бени с въздишка на облекчение. — Знам, че не съм умна като теб и не приличам на ангелче, с което украсяват коледната елха, но и аз си имам своите достойнства.
	Вярно, Бени имаше достойнства. Беше двайсет и две годишна, докато Кейт бе на двайсет и девет, а в огледалото изглеждаше дори още по-висока, застанала до светлокосата и крехка на вид Кейт. Кейт механично изпъна раменете си. Почти през целия си съзнателен живот водеше борба да компенсира за ниския си ръст.
	— Не си глупава и трябва да знаеш, че си привлекателна, Бени.
	— Не изглеждам чак толкова зле — изрече бързо Бени. — А Майкъл е доста старомоден. Сигурно му е било трудно, докато е бил женен за работохоличка.
	Бени вече свързваше Майкъл със себе, забеляза с болка Кейт.
	— Да, много му беше трудно. Но и за мен не бе удоволствие да съм омъжена за полицейски детектив за борба срещу наркотиците.
	— Не исках да кажа, че всичко е било твоя грешка. — Бени изглеждаше смазана. — Просто се предполага, че един мъж… — Нервно пристъпи. — Израснала съм в италианско семейство, може би и аз съм старомодна.
	— Колко хубаво за Майкъл.
	— Значи за теб все още има значение.
	Кейт уморено поклати глава.
	— Нямам право да се засягам от каквото и да е, което е свързано с Майкъл. Сигурно би трябвало да се смятам късметлийка, че е избрал жена, която Джошуа харесва.
	— Не че сме двойка — смотолеви Бени. — Но ако Майкъл наистина не те интересува повече…
	— Не се тревожи — прекъсна я Кейт. — Благодаря, че ми каза.
	Побърза да излезе от тоалетната. Глупаво беше да изпитва това болезнено чувство на загуба. С Бени бяха приятелки, но работата пречеше на Кейт, за да станат истински близки.
	_Сигурно му е било трудно, докато е бил женен за работохоличка._
	Помъчи се да забрави думите, докато отваряше вратата на лабораторията. Хайде, не беше жена от телевизионен сериал. Още от самото начало двамата с Майкъл бяха осъзнали, че бракът им е несполучлив и само раждането на Джошуа го продължи. За нея не бе по-несполучлив, отколкото за Майкъл.
	Несполучлив ли? Имаше Джошуа, уважение в службата и работа, която обичаше. Не е зле за жена на двайсет и девет години. Доста жени се радват на много по-малко.
	Седна зад бюрото си и с нетърпение посегна да види резултатите от изследванията от предния ден.
	— Ноуа Смит се обади отново. — Чарли откъсна листчето с номера му и го хвърли на бюрото й. — Иска да му позвъниш.
	— Благодаря. — Разсеяно отмести листчето и се върна към данните от ДНК, сравнявайки ги с таблицата. Усети прилив на възбуда. Осемдесет и седем процента. Близо беше. Боже мой, много близо.
	— За четвърти път звъни — каза Чарли. — Ти не му ли се обаждаш?
	— Веднъж.
	— Ръката на великия мъж трябва да се е изкълчила.
	— Може би.
	— Ако се отказваш от работата, препоръчай ме мен. — Чарли се настани на края на бюрото й. — Не изпитвам предразсъдъци да работя с човек, който се бори да стане носител на Нобелова награда.
	— Говори с него. Ти имаш повече изследвания в областта на рака от мен.
	— Тъкмо това го убеждавах, когато преди малко говорих с него. — Въздъхна. — Той твърди, че ти разполагаш с някои препоръки, каквито аз нямам.
	— Глупости.
	— Срещала ли си се някога с него?
	Кейт поклати глава.
	— Бяхме на една конференция преди година, но го видях само от разстояние. Репортерите го бяха наобиколили като мухи. — Изведнъж си спомни Ноуа Смит, който си проправяше път през тълпата — силен, напълно уверен в себе си, енергичен. — Остана само един ден. Сигурно не сме го възхитили.
	— Ох! — изохка Чарли. — Доколкото разбирам, не го харесваш.
	Тя сви рамене.
	— Защо да не го харесвам. Само ми се струва, че е грандоман.
	— Е, колоритен е. Специални части, яхтсмен с купата на Америка… Вестниците обичат да пишат за учени, които не носят очила с рогови рамки и не мъкнат микроскопи в задния си джоб. Обича и успява да прекарва интересно времето си. Така че защо да не му дадеш възможност.
	Кейт разбираше, че Чарли е прав. Ноуа Смит бе мечта за репортерите — герой от войната, спортист и изтъкнат учен с блестяща кариера. А още нямаше четирийсет години. Неприязънта й към него бе напълно безпричинна. Не, не беше така. Той я дразнеше като треска в задника.
	— Ти му дай възможност.
	— Той не ми позволява — изрече тъжно Чарли. — Щом ти не искаш да кажеш добра дума за мен, поне се съгласи да работиш онова, което ти предлага, за да мога аз да заема твоето място.
	— Съжалявам, никъде няма да ходя. Тук ми харесва. — Усмихна се. — Сега стани от бюрото ми и ме остави да работя.
	Чарли погледна към диаграмата.
	— Обзалагам се, че това не са статистически данни за грипа. Твоя лична тема ли е?
	— Някои сравнителни данни — отвърна тя уклончиво.
	— От Руди ли?
	— Да.
	— Лицето ти светна като на четвърти юди, когато ги видя.
	— Така ли?
	— Боже мой, защо си толкова предпазлива? — Направи се на обиден. — Да не би да ми нямаш доверие?
	— Невъзможен си — поклати глава развеселена. — Току-що се опита да вземеш мястото ми.
	— Ами това би могло да те накара да се замислиш.
	Тя се разсмя и махна с ръка.
	— Изчезвай оттук.
	Телефонът на бюрото й иззвъня.
	— Възможността се обажда — промърмори Чарли. — Смит не е човек, който лесно се предава.
	— Може да се обаждат от Връзки с обществеността и да ми направят забележка, че съм причинила „инцидент“. — Взе телефонната слушалка. — Кейт Денби.
	— Какво, по дяволите, става в „Генетех“?
	Тя си отдъхна.
	— Здрасти, Майкъл.
	Чарли сви рамене и се върна на бюрото си.
	— Защо трябваше да биеш тия откачалки?
	— За да се предпазя те да не ме набият. Да не би от „Личен състав“ да са се обадили в управлението?
	— За утре искат защита чрез полицията. За бога, как допусна това? Можеха да те наранят.
	— Но не ме нараниха. — Замълча, после добави нарочно: — Нито пък Бени.
	Той замълча.
	— Тя ли ти каза?
	— Да не би да е тайна?
	— Не, аз просто… и аз не знам. Много е неудобно. Трябва да говоря с теб.
	— Не е необходимо. — Новината бе още твърде прясна за нея и се чувстваше уязвима, а последното, което желаеше, бе да слуша оправданията на Майкъл, че има връзка с нейна приятелка. — Всичко вече е казано.
	— Ще те взема в четири и ще те откарам вкъщи.
	— Не мога да оставя колата си тук. През нощта има само няколко души охрана. Може да я изпотрошат.
	— Ще докарам Алън. Той ще я върне до вас.
	Не биваше да споменава нищо. Трябваше да предположи, че Майкъл ще реагира така. Винаги бе настоявал да разнищват и анализират всеки въпрос докрай. Е, до четири часа имаше много време и не можеше да си позволи страхът от бъдещата среща с Майкъл да я разстройва.
	Погледна към данните и отново се развълнува.
	— Успяхме, Руди — прошепна радостно Кейт. — Мисля, че успяхме. — Изправи се и бързо тръгна към съседната стая. Руди играеше в голямата си клетка, беше бодър, със светнали очички и… здрав. Толкова здрав, че й се прииска да го прегърне. Всъщност не би могла да прегърне бяла лабораторна мишка, но вместо това му даде лист от салата. — Осемдесет и седем процента — каза му тя. — Мисля, че е време да те пенсионирам от тази работа. Няма голямо бъдеще в нея. Искаш ли да те заведа вкъщи другата седмица? Джошуа ще ти се зарадва.
	Руди не изглеждаше кой знае колко въодушевен от перспективата. Затова пък тя се вълнуваше и заради двамата. Още малко ще изследва сравненията, после ще ги остави. Време бе да се заеме с работата, заради която „Генетех“ й плащаше.
	Господи, колко я мразеше.
	Но вече бе съвсем близо.


	_Сиатъл_
	_15:35 часа_

	— Викал си ме — каза Сет, щом Ноуа вдигна слушалката. — Ето, обаждам ти се.
	— Къде точно си? Във Венга ли?
	— В моя апартамент в Маями. Във Венга изникнаха трудности. Наложи се да смажа едно местно насекомо и реших, че е най-добре да си тръгвам. Прибрах се късно снощи.
	— По дяволите, не сега е времето за това. Законни трудности ли?
	— Не, всъщност местната полиция заключи, че Намирес е претърпял инцидент, който не е могъл да се предотврати.
	— Какъв инцидент точно?
	— Падна по лице върху куршум — обясни весело Сет. — Странно, как можа да се случи. Може би има някаква връзка с екваториалното притегляне.
	— Кой беше Нам… Както и да е, не искам и да знам. Сигурен ли си, че полицията не те търси?
	— Искаха да ми дадат медал. Може дори да ми издигнат паметник на градския площад.
	— Тогава защо си побързал да избягаш?
	— Аз не бягам. Това е под достойнството ми. Просто вървя бързо, много бързо. Намирес има съдружници, които не биха одобрили смъртта му в този толкова чувствителен момент от техните стремежи. — Замълча за момент. — Защо ме е търсил Тони? Заради RU2 ли?
	— Нещата може би приближават към решителния момент. Исках да си някъде, където бих могъл да се свържа с теб.
	— В Сиатъл ли?
	— Не, остани там, където си. Ще ти се обадя, когато имам нужда от теб.
	— Добре. Бих могъл да си позволя известна почивка, след като последните шест месеца прекарах в джунглата. Ей, искаш ли кученце?
	— Какво?
	— Е, не веднага. Митничарите не одобриха факта, че няма ваксинации, а аз го намерих в джунглата. Трябваше да го сложат под карантина.
	— Не искам кученце.
	— Смятам, че за теб е хубаво да имаш куче. Ще отива на лулата и чехлите ти, на камината и на дома ти. Ще бъде предимство за заседнал тип като теб. Може малко да те размърда.
	— _Не_, Сет.
	— Ще опитам отново, щом излезе от карантината. Обади ми се, когато имаш нужда от мен — и затвори.
	Ноуа остана усмихнат. Откъде, по дяволите, Сет е взел това куче? Сигурно няма да му се стори толкова забавно, когато освободят кучето, помисли си мрачно. Ако Сет е решил, че ще даде кучето на него, ще обърне земята, докато го приеме.
	Но му се струваше забавно. Сет винаги го караше да се чувства по-сигурен, с него му беше по-леко, с всичко се справяше по-добре. Макар Бог да е свидетел, че методът на Сет невинаги беше препоръчителен. Беше твърде опростенчески.
	_Наложи се да смажа едно насекомо._
	Е, това наистина бе прекалено опростенческо.
	Телефонът звънна отново.
	— Отбягваш ме, Ноуа — упрекна го Реймънд Огдън, когато Ноуа се обади. — Убеден ли си, че това е добре?
	Всякаква радост изчезна.
	— Нямам какво да ти кажа.
	— Но аз имам. — И след кратка пауза продължи: — Нямаш апаратурата и връзките, за да произведеш RU2. Смятам, че трябва да ми го продадеш. Много по-добре ще бъде в мои ръце.
	Ръката на Ноуа се стегна около слушалката.
	— Не разбирам за какво говориш.
	— Ноуа, мислиш ли, че шест години можеш да работиш върху нещо като RU2 и да не изтече никаква информация?
	— Значи признаваш промишлен шпионаж?
	— Ами, това е незаконно. — Замълча. — В началото не се обезпокоих. Не вярвах, че ще успееш.
	— Какво те кара да мислиш, че съм го направил?
	— Да го наречем интуиция.
	Можеше и да блъфира. Ноуа държеше здраво всяка част от изследванията и никога не позволяваше някой отдел да има достъп дори до част от цялото. Обаждането на Огдън би могло да е разузнавателен капан, за да види дали Ноуа ще потвърди подозренията му.
	— Ти какво си мислиш, че е RU2, Огдън?
	— Не се будалкай с мен. Ще го продадеш ли или не?
	— Нека да си помисля.
	— Протакаш — изрече меко Огдън. — Нямам намерение да седя, а ти да ме съсипеш, Ноуа. Продай ми RU2.
	Ноуа разбра, че Огдън не блъфира. Знаеше точно каква заплаха представляваше RU2 за него.
	— А ти какво ще правиш с него?
	— Ти какво мислиш? Ще натрупам пари.
	— Не вярвам. Мисля, че ще го заровиш някъде.
	— И какво от това? Пак ще имаш милионите, които ще ти дам за него.
	— Така е. А какво ще направиш, ако не ти го продам?
	— Ще те унищожа — изрече с лекота Огдън. — Също приятеля ти Лински, както и малката ти съучастничка от Оклахома. Няма да се поколебая да ви премахна от пътя си.
	От Оклахома ли? Ноуа замръзна, когато се сети, че Огдън говори за Кейт Денби. Как, по дяволите, е разбрал…
	— Чакам отговора ти, Ноуа.
	— Дай ми време да помисля.
	— Не мога да отлагам повече. Напоследък напредваш много бързо. Караш ме да се чувствам доста несигурен. Смятам, че пак се опитваш да печелиш време и да ме изиграеш като глупак. Боях се, че ще поемеш по този път. Всъщност очаквах го. Винаги съм знаел, че зад външната ти обвивка на лошо момче ти си нещо като идеалист. От кабинета си ли се обаждаш?
	— Да.
	— Погледни през прозореца. — Огдън затвори.
	Ноуа бавно върна слушалката на мястото й и се изправи.
	Бе съборен на земята.
	Парчета стъкло от счупения прозорец се забиха в гърба му.
	Експлозия. Някъде нещо избухна…
	Пропълзя към прозореца. Чу писъци.
	Надигна се и погледна към прозореца.
	— Боже мой!
	Източното крило на завода бе обхванато от пламъци. Хора бягаха от пожара. Неговите хора…
	Трябваше да се скрие. Неговият завод… неговите хора… Трябваше да им помогне…
	Под краката му подът се издуваше.
	Още една експлозия. Не беше я чул.
	Върви по дяволите, Огдън.
	Непоносима горещина.
	Болка.
	Тъмнина.


	_Дандридж, щата Оклахома_
	_16:10 часа_

	— Здравей, Кейт. — Алън Еблънд излезе от шевролета, усмивка грейна на тъмното му лице, докато наблюдаваше как Кейт слиза по стъпалата. — Радвам се да те видя отново. — Отмести поглед към тълпата, направила кордон на няколко метра от сградата на „Генетех“. — Какво си направила, за да разсърдиш всички тези добри хора?
	— Тези „добри хора“ се опитаха да ме скалпират. — Тя погледна към Майкъл, седнал на шофьорското място. Беше намръщен, а това не беше добре. — Съжалявам, че Майкъл сметна за необходимо да ти причини неудобство, Алън.
	— Няма проблем, за какво е партньорът? — Алън отвори вратата на Кейт. — Много по-приятно, отколкото да залавяш продавачи на наркотици като вчера.
	— Благодаря… и аз така мисля. — Алън бе партньор на Майкъл през последните шест години и тя винаги го бе харесвала. — Как са Бети и децата?
	— Чудесно. Бети все повтаря, че ще ти се обади и ще те покани да обядвате заедно.
	Но нямаше да го направи. Краят на приятелството й с Бети Еблънд бе една от последиците от развода. Бети бе жена на полицай и трябваше да бъде лоялна към партньора на съпруга си.
	— Би било хубаво — подаде на Алън ключовете си. — На третата редица отзад. Ще я познаеш. Същата сива хонда, която карам от пет години.
	— Добре. Ще се видим после.
	— Какво, искаш да ме изкараш лош ли? — Лицето на Майкъл бе мрачно, изопнато, когато Кейт се настани до него. — Предложих ти издръжка за детето. Можеше да си купиш нова кола.
	Тя въздъхна.
	— Казах ти, че не желая издръжка за детето и нямам нужда от нова кола. Хондата върши работа. Нямах никакво намерение да накарам Алън да помисли, че не проявяваш грижа.
	— Само защото сме разведени не означава, че искам да избягам от отговорностите си. Това никой не може да го промени.
	— Знам, че това е последното, което ще направиш. — Майкъл винаги почти фанатично бе обсебен от задълженията си. Много се разтревожи, когато Кейт отказа издръжка за детето. — Просто засега нямам нужда от тези пари. Може ли да тръгнем? — Кимна към тълпата. — Омръзна ми да гледам тия лешояди.
	— Тогава трябва да си намериш работа, където няма да те взимат на прицел. — Майкъл включи мотора и излезе на заден ход от паркинга. — Сигурно не ти плащат много, щом не можеш да си позволиш нова кола.
	Не можеше да се откъсне от мисълта за колата.
	— Плащат ми достатъчно. Допълнителните служебни облаги си заслужават.
	— Искаш да кажеш, че те оставят да работиш до пълна изнемога — каза той язвително. — Джошуа твърди, че вече и в събота, и в неделя работиш вкъщи.
	Тя настръхна.
	— Не съм изоставила Джошуа. Знаеш, че него поставям на първо място. Много ти отива да… — Спря се, тъй като осъзна, че не бяха минали и пет минути, откакто се качи в колата, и той вече я караше да се защитава. — Престани, Майкъл. Няма да ти позволя да ме разстройваш, понеже се чувстваш гузен. — Изгледа го уморено. — Особено когато няма причина да смяташ, че си сбъркал. Свободен си да си създаваш нови връзки. За бога, разведени сме от две години.
	— Не се чувствам гузен. Това няма нищо общо с… — Неохотно се усмихна. — Умна си. Винаги си успявала да прозреш какво става с мен. — Замълча. — Нямах намерение да стане така. Да беше се случило с някоя друга. Знам, че Бени ти е приятелка…
	— Случват се такива неща. — Погледна встрани. — Сериозно ли е?
	— Не знам, може би. Харесва ми, а отдавна съм сам. С нея ми е добре. Тя ме кара да се чувствам, че представлявам нещо.
	Кейт се усмихна пресилено.
	— Бих казала, че това е чудесно начало.
	— Да-а. — Той стисна по-здраво волана. — Ако имаше надежда, че за нас двамата има някакъв шанс, никога не бих… Наистина е свършено, нали, Кейт?
	— Ти го знаеше.
	— С ума си може би. — Поклати глава. — Наистина те обичах, Кейт. Иска ми се да не беше чак толкова умна. Ти събуждаше всички дяволи в мен.
	— Какво?
	— Плашеше ме. В колежа беше отличничка, а аз само се влачех след теб.
	— Нямаше вид на уплашен. — После добави сухо: — Доколкото си спомням, ти се опита да спиш с мен още на първата ни среща.
	Той се ухили.
	— Добре, не съм бил чак толкова уплашен. Беше дребничка, искаше ми се да те гушна, беше сексапилна и между нас химията работеше страхотно.
	— Да ме гушкаш ли? Мечетата се гушкат.
	— Извинявай, имаш такъв вид. Исках да те грабна и да се грижа за теб.
	Това показваше колко погрешна бе представата на Майкъл за нея, помисли си тя тъжно.
	— По дяволите, понякога ни беше много хубаво — каза той.
	— Но аз никога не съм те карала да се чувстваш, че представляваш нещо.
	— Освен в леглото. — Усмивката му изчезна. — Но после и това свърши и ти тръгна по своя път. Никога не съм бил достатъчно интересен за теб.
	— Беше важен за мен. Просто не успях да те превърна в центъра на моето съществуване и ти не можа да го приемеш. Не бях съпругата, която би желал да имаш. — Обърна се към него. — Направихме грешка. Не я повтаряй само защото предполагаш, че Бени е моя противоположност. Този път трябва да бъдеш сигурен.
	— Не сме стигнали чак дотам. — Замълча. — Но е луда по Джошуа. Ще имаш ли нещо против, ако и тя дойде с нас на мача утре следобед.
	Кейт усети как кипва. Беше съгласна да преотстъпи Майкъл на Бени, но да бъде проклета, ако се откаже от Джошуа.
	— Хайде, не бързай толкова. Доведи Бени. Ще седим заедно сред публиката, за да покажем на Джошуа, че аз съм одобрила присъствието й, а след като свърши, ще отведа Джошуа вкъщи.
	— Щом така предпочиташ. — Спря пред къщата й. — Бих искал да те улесня колкото се може повече. — Обърна се към нея и изрече със запъване: — Знаеш, че искам най-доброто за теб, Кейт.
	Ядът, който изпитваше към него, бързо се изпари, щом го погледна. С разрошената си руса коса и леко присвити кафяви очи на моменти приличаше на Джошуа. Беше й трудно да продължава да му се сърди, когато той дори не осъзнаваше, че е постъпил непохватно или нетактично. В много отношения Майкъл беше като голямо дете и момчешкият му вид, който някога я бе привлякъл, и сега я накара да омекне.
	— Знам. И аз искам да имаш късмет, Майкъл. Заслужаваш го. — Отвори вратата на колата и излезе, докато Алън паркираше на алеята. — Треньорът ще изведе отбора от училище до игрището, така че ще потренират преди игрите. Можеш да вземеш Бени от работа. Ще се видим там.
	Майкъл се намръщи.
	— Сигурна ли си, че си съгласна?
	— Нямам нищо против. — Обърна се и тръгна бързо към Алън, който крачеше към нея. Не всичко беше наред. Една врата се бе затворила, тя се почувства тъжна, самотна и до известна степен неудовлетворена.
	Дали така се е чувствал Майкъл, след като се ожени за нея? Каква ужасна мисъл. Той винаги е бил уверен в професионалните си качества и ужасно упорит в схващанията си относно мястото, отредено на жените и мъжете. Тя винаги бе знаела, че в областта на абстрактните науки е по-умна от много свои колеги, но баща й я бе научил да различава отделните видове интелигентност. Монтьорът в сервиза, където тя ходеше, бе гений в своята област. Майкъл беше чудесен полицейски детектив. Предполагаше, че Майкъл знае, че тя го уважава и го смята за равен.
	Но Бени му била казала нещо. Бени го накарала да се чувства пълноценен. Вероятно грешката бе на Кейт, че проявява нетърпение към… Не, не биваше да обвинява себе си. Все пак от тази мисъл не й стана по-весело, нито пък по-леко. Сега нещата щяха да бъдат различни. Ако Майкъл не се оженеше за Бени, вероятно щеше да завърже друга връзка. Ако се оженеше повторно, би имал по-стабилен живот и би настоявал да бъде по-често с Джошуа.
	— Всичко наред ли е? — Алън я гледаше загрижено.
	Тя кимна и пое ключовете. Алън вероятно знаеше за Бени и Майкъл. Партньорите обикновено знаят всичко един за друг.
	— Добре съм.
	Продължи по алеята. Джошуа би трябвало вече да се е прибрал. Ще го попита дали не иска да излязат на двора и тя да му подаде няколко топки. Ще го погледне, той ще й се усмихне и може би тя ще намери повод да го прегърне. Обаче ще трябва да внимава. На Джошуа умът му сечеше и не би трябвало да заподозре нещо.
	Джошуа все още беше неин. Сега тя имаше нужда от него.
	Свекърва й я посрещна на вратата и погледът й се отмести към спрялата наблизо кола.
	— Майкъл няма ли да влезе?
	— Бърза. Къде е Джошуа?
	— Пратих го навън да играе. Не исках да седи пред телевизора. Помислих, че експлозията сигурно го е разстроила.
	— Каква експлозия?
	— Не чу ли? — Филис затвори вратата. — Гледах по Си Ен Ен. Ноуа Смит е мъртъв.
	— Какво? — Кейт бе направо потресена. — Как?
	— Станала експлозия във фармацевтичния му завод. — Филис отиде до телевизора и го включи. — Всъщност са станали няколко експлозии.
	— Как така?
	— Никой не знае. Във фармацевтичните заводи има всякакви избухливи химикали, нали?
	— Да. — Кейт бавно прекоси стаята и се отпусна на дивана, гледайки ужасните картини на екрана. Една жена плачеше, свита в ъгъл. Пожарникари сновяха, хвърчаха линейки с пострадали, сградата бе в пламъци. — Боже мой!
	— Още никой не знае колко души са мъртви. Предполагат, че цифрата може да надхвърли сто — каза Филис.
	— Значи са сигурни, че Ноуа Смит е сред тях?
	— Още не са открили тялото му, но е бил в кабинета си по време на експлозията. — Кимна към средното крило на завода, погълнато от пламъци. — Пожарникарите не са успели да влязат и да търсят оцелели.
	На Кейт й стана зле. Никой не би могъл да се спаси от този ад.
	— Ужас. — Дожаля й за всички тези хора, които бяха работили в завода, а само преди два дни бе разговаряла със Смит. Тази сутрин я бе търсил.
	Вече го нямаше.
	Изведнъж на екрана показаха Ноуа Смит.
	От Си Ен Ен бяха избрали негова снимка на борда на яхтата му „Кадро“. Той се усмихваше, вятърът развяваше светлокестенявата му коса, тъмните му очи блестяха живи и интелигентни. Изглеждаше силен, смел и непобедим.
	Си Ен Ен отново показа горящата сграда.
	Кейт не можа повече да издържи.
	— Изключи го.
	Филис натисна копчето и екранът потъмня.
	— Извинявай, не знаех, че толкова ще те разстрои. Бях останала с впечатлението, че не ти е много симпатичен.
	— Не го познавах, за да го харесвам или не. — Но сега се чувстваше така, сякаш го бе познавала. Не беше осъзнала, че по време на телефонните разговори, които толкова я нервираха, между тях се бе създала близост. Бе опознала гласа му и си го представяше, докато говореха. — Той беше блестящ.
	— Никога не съм виждала негова снимка. Изглежда толкова… жив.
	— Сигурна съм, че тъкмо това са имали предвид от Си Ен Ен. — Внезапно стана от мястото си. — Ще отида да намеря Джошуа.
	— Той е в задния двор.
	Кейт тръгна по коридора към кухнята. Само преди минути имаше желание да види Джошуа, за да се увери, че не е сама. Сега това й се струваше дребнаво и егоистично. Но все пак искаше да види сина си. Сцените на смърт и разрушение я разтърсиха.
	Имаше нужда да празнува, че е жива.


>	Трета глава

	— Чу ли за Ноуа Смит? — Чарли Дод я попита веднага, щом седна на бюрото си на другата сутрин.
	— Трябваше да бъда в открито море, за да не чуя за станалото. Откакто се случи, по радиото и по телевизията не говорят за друго. Трагедия.
	— Смъртните случаи вече са деветдесет и двама.
	Тя се взря, без да вижда, в данните пред себе си.
	— Нещо чу ли за Смит? Намерили ли са тялото му?
	— Не, но оглеждат внимателно развалините. Трябва да го обявят за мъртъв след избухването на бомбите.
	Тя веднага вдигна глава.
	— Бомби ли?
	— Не си ли чела днешния вестник? — Кимна към вестника върху бюрото си. — Четири бомби били поставени в завода. Те са причинили експлозиите.
	— Но защо? — попита Кейт изумена.
	— Кой знае? — Чарли направи гримаса. — Някой може ли да ти каже защо тези четирийсет екзалтирани луди са направили лагер пред нас? Но „Генетех“ взима предохранителни мерки. Добре че не се съгласи да отидеш при него, нали? По дяволите, какво говоря? Хубаво е, че не ти откраднах тази служба.
	Тя кимна разсеяно, мислите й бяха заети с ужасните сцени на разрушение, показани по Си Ен Ен.
	— Нали „Дж. и С.“ не се занимаваха с правителствени поръчки за изследвания?
	— Предполагаш, че са терористи ли? Докато не се открие, никой не би могъл да каже. — Седна зад бюрото си. — Търсят в друга посока.
	— Какво искаш да кажеш?
	— Застраховки. Твърдят, че през последната година „Дж. и С.“ имали финансови затруднения. Затова толкова държат да открият тялото на Смит. Очакват да намерят някакво запалително устройство…
	— Мислят, че е вдигнал завода си във въздуха, а също и себе си? Това е лудост.
	Чарли разпери ръце, сякаш да се защити от острия й тон.
	— Виж какво, не знам какво се е случило. Казвам ти само онова, което прочетох във вестника.
	— Извинявай. — Не можа да разбере защо реагира толкова силно. Самоубийството означаваше, че човек се предава, а Ноуа Смит, когото опозна, не би се предал. — Просто е несправедливо, човекът е мъртъв и не може да се защити.
	— Чу ли за Ноуа Смит? — Бени се появи до бюрото на Кейт.
	— Минахме вече този сценарий — изрече провлачено Чарли и потрепери на шега. — Внимавай.
	— Така ли? Добре, и без това не ми се говори на тая тема. Бедните хорица… — Бени сниши глас и я попита така, че да не чуе Чарли. — Майкъл ми се обади снощи. Сигурна ли си, че мога да дойда следобед на игрите?
	— Сигурна съм.
	— Знаеш колко обичам Джошуа, Кейт.
	— Знам. — На Кейт й се прииска Бени да се махне. В този момент не й бе до Майкъл и Бени. Беше разстроена, ядосана и нямаше представа доколко всичко това беше заради самия Ноуа и доколко заради самата нея. — Ще се видим на игрите, Бени.
	— Добре. — Бени се усмихна и се обърна. — Ще дойда и ще викам силно за него.


	— Нали бях добър? — попита Джошуа възбуден. — Видя ли последния двоен удар?
	— Видях го. — Кейт се наведе, за да му помогне да свали бейзболното горнище на „Смелчаците“. — Стой мирно. След като залезе слънцето ми стана студено. Видях всичко. Беше герой на мача.
	Той направи гримаса.
	— Не бях. Загубихме. Ако отборът ти загуби, не можеш да бъдеш най-добър играч.
	— Моя е грешката. На мен ми изглеждаше като първокласен играч.
	— Защото си ми майка. — Но въпреки всичко му стана приятно. — Татко каза ли нещо?
	— Защо сам не го попиташ? — Изправи се и видя как Майкъл и Бени се приближават през тълпата родители, събрали се в средата на игрището. — Струва ми се, че изглежда направо горд.
	— Страхотна игра, шампионе. — Майкъл се усмихваше широко, когато потупа Джошуа по рамото. — Ако ти бяха помогнали, щяхте да ги убиете.
	— Ш-ш-т! — Джошуа погледна неспокойно към група оклюмали момчета, застанали до вратата. — Рори игра много добре.
	— Съжалявам. — Майкъл сниши глас. — Но ти ги надминаваше, сине.
	Бени кимна.
	— Така подскочих, когато направи двойния удар, че за малко не съборих майка ти от пейката. — Усмихна му се. — Двамата с баща ти отиваме да ядем пица в „Чъки Чийз“. Искаш ли да дойдеш с нас?
	Кейт застина и крадешком хвърли поглед към Майкъл.
	Той леко поклати глава. Приел е предложението й да не избързват. Вероятно Бени покани Джошуа импулсивно.
	— Разбира се. — Джошуа отмести очи към Кейт. — Ти ще дойдеш ли?
	Кейт поклати глава.
	— Имам работа. По-добре да се прибирам. Ти върви.
	Стисна го по рамото.
	— Всичко е наред. — Обърна се към Майкъл. — Доведи го вкъщи преди девет. Има ученически час.
	— Добре. — И погледна Кейт над главата на Джошуа. — Благодаря. Хайде, нападателю. — Тръгна по тревата към обширната поляна, превърната в паркинг.
	Бени се усмихна и махна с ръка на Кейт, после настигна Джошуа.
	Кейт ги наблюдаваше как вървят. _Свиквай._ Така ще е по-лесно за Джошуа. Така става при развод. Обикновено някой остава сам.
	Джошуа се обърна и погледна назад през рамо. Тя с усилие му се усмихна и му махна.
	Той не отвърна на жеста й. Спря на място. Каза нещо на Бени и се затича към нея.
	— Забрави ли нещо?
	— Няма да отида. — Удари с ръце по бейзболното си яке. — Прибирам се вкъщи с теб.
	— Защо?
	Той придоби сериозен вид.
	— Просто се връщам вкъщи с теб. Не ми се яде пица.
	Той никога не беше отказвал пица.
	— Бени и баща ти ще останат разочаровани.
	— Може би някой път ще отидем всички. Хайде да си вървим.
	Бени и Майкъл гледаха към нея. Майкъл сви рамене философски, хвана Бени за ръка и се обърна.
	Очевидно не бе постъпила добре. Джошуа вероятно е усетил, че се чувства самотна и това бе повлияло на желанието му да я защитава. Тръгна към паркинга.
	— Ще ти бъде скучно, защо не ги настигнеш? Бени очакваше с нетърпение да се видите тази вечер. Знаеш, че те обича.
	Джошуа се изравни с нея.
	— И аз я харесвам. Тя е весела. — Гледаше право пред себе си, докато излизаха от игрището. — Татко също я харесва, нали?
	— Много — отвърна Кейт. — Това е хубаво. Баща ти се чувства самотен.
	— Ти нямаш нищо против…
	— Бих била голяма егоистка, ако попречех на баща ти да бъде щастлив. — Спря до хондата и извади ключовете. — Ти също. Защо все пак не отидеш в „Чъки Чийз“ с тях да се позабавляваш? — Хвърли поглед към другата страна на паркинга, където Майкъл беше настанил Бени в колата и заобикаляше към шофьорското място. — Все още имаш време.
	Той поклати глава.
	— Ще остана с теб.
	Господи, беше уморена да се държи благородно. Защо Майкъл сам не се бори, за да получи нещо? Опита още веднъж.
	— Аз съм съгласна, ако…
	Стовари се върху хондата със сила, която можеше да строши костите й.
	— Мамо!
	— Добре съм. — Протегна ръце без да вижда, за да се закрепи за покрива на колата, после се обърна към Джошуа, който се надигаше от земята. — Удари ли се? Не знам какво ста…
	Вратата на колата на Майкъл лежеше на тревата само на няколко крачки от мястото, където стояха. Цялата кола бе обгърната от пламъци.
	— Майкъл?! — прошепна тя потресена.
	Джошуа гледаше изумен към горящите останки от колата.
	— Но къде е татко…
	Тогава Джошуа изпищя.


	— Как сте?
	Кейт вдигна очи и видя Алън Еблънд да изкачва циментовите стъпала на игрището. Притисна Джошуа още по-силно към себе си и придърпа одеялото, с което се бяха загърнали двамата. Беше студено. Не беше сигурна дали може да се стопли, но одеялото помагаше. Някой им го бе дал, неясно си спомняше тя. Точно така, майката на Рори. Извади го от багажника си. Постъпи добре. Всички бяха мили.
	Алън тежко се отпусна до нея и каза:
	— Знаеш какво ми е, Кейт.
	Да, Алън сигурно се чувстваше така, сякаш брат му бе загинал.
	— Джошуа трябва да се прибере вкъщи. Полицията не ни пуска да тръгнем.
	— Знам.
	— Той трябва да се прибере.
	— Докарах Бети, тя чака в колата. Ние ще го отведем.
	Тя прегърна по-силно Джошуа.
	— Не.
	— Слушай, Кейт, двамата с Джошуа сте почти в състояние на шок. Не можеш да се грижиш за него. — Въздъхна. — Не бива да е там, когато съобщиш на Филис.
	Боже мой, трябваше да се прибере вкъщи и да каже на Филис, че синът й е мъртъв.
	Майкъл бе мъртъв. Отново я прободе силна, пронизваща болка.
	Алън се обърна към Джошуа.
	— Знам, че искаш да се прибереш с майка си, но тя трябва да бъде насаме с баба ти. Бети е долу до оградата. Искаш ли тя да те отведе у нас?
	— Не. — Джошуа я прегърна по-здраво. — Трябва да остана с мама.
	Алън погледна Кейт.
	Искаше й се да остане прегърната с Джошуа, да се опита да го успокои. Но как да направиш така, че да забравиш гледката как баща ти е разкъсан на парчета? Когато Джошуа излезе от състоянието, в което се намираше, щеше да има по-голяма нужда от нея. Тя кимна.
	— Иди, Джошуа. Моля те, върви. Ще те взема след няколко часа.
	— Но какво ще стане ако… — Неохотно се изправи и тръгна надолу по стъпалата. Спря, обърна се към Алън и изрече натъртено: — Ти се грижи за нея.
	— Бъди спокоен — обеща мрачно Алън.
	Двамата го наблюдаваха как слиза надолу.
	— Той видя ли всичко? — попита Алън.
	Тя кимна.
	— Двамата бяхме на паркинга.
	— Изживява го нормално.
	— Ти така си мислиш. Цял час трепереше. — Усети тръпки. — Аз също. Какво се случи, Алън?
	— Предполагаме, че в колата е имало бомба, била е свързана със запалването. — Сложи ръка на раменете й. — Запалил е колата и… бум.
	— Бомба — повтори тя. — Кой я е поставил?
	— Майкъл беше детектив по наркотиците. Знаеш какви са рисковете. Тъкмо завършвахме една голяма операция. Комбината Бочак отправяше заплахи и към двама ни. — Сви рамене уморено. — Може да е някой, който си отмъщава. Ще разгледам и двете възможности. Ще знам повече, когато момчетата от лабораторията свършат с изследванията по колата.
	Стана й лошо, когато си припомни смъртоносната ослепителна клада.
	— Не мога да си представя как е останало нещо, което да се изследва.
	— Ще се изненадаш. Майкъл всеки вторник ли идваше на игрите?
	Тя потвърди.
	— И събота.
	— Значи е било редовно? Ако някой го е наблюдавал, щял е да знае, че ще бъде тук?
	— Може би — поклати глава смаяно. — Струва ми се невъзможно. На детски мач? Не би трябвало да става тук. Как са поставили бомбата? През цялото време имаше хора, които идваха и си отиваха.
	— Освен при последните удари на топката. Нито един родител, който се гордее с детето си, не би го пропуснал. Вероятно за кратко време паркингът е бил пуст. На професионалист не му трябва много време, за да постави бомба.
	— Но наоколо имаше и други коли… имаше и деца. Джошуа за малко да тръгне с тях. — Наложи се да спре, за да успокои гласа си, тъй като отново я обзе ужас. — Цяло чудо е, че никой друг не пострада. Който го е направил, трябва да е чудовище.
	— Няма никакво съмнение. — Той отмести очи от нея и изрече с неудобство: — Според свидетелите в колата е имало жена.
	— Бени. Бенита Чавес. Тя работеше в „Генетех“.
	— Тя със семейството си ли живееше?
	Вярно, трябваше да съобщят на семейството й. Бедната Бени. Кейт се почувства виновна, че смъртта на Бени не я разтърси така, както тази на Майкъл. Бени беше млада и много жизнена. Трябваше да скърби и за нея.
	— Ставаше дума за семейството на госпожица Чавес — подсказа й Алън.
	Тя се опита да си спомни.
	— Не, живееше сама в апартамент, но ми беше споменала, че майка й живеела в Тусон. Не знам адреса й.
	— Ще го намерим в „Генетех“. — Той се изправи. — Хайде, ще те заведа вкъщи.
	Вкъщи, за да се изправи лице с лице срещу Филис. Тя стана, очите й бяха вперени в паркинга, където блестяха светлините на полицейските коли и колата на следователя. Не искаше да гледа неговата кола отблизо, не искаше да види и ужасните останки от колата на Майкъл.
	— Къде си паркирал?
	Алън веднага разбра.
	— Няма да се връщаш там. Откарах хондата ти от другата страна на игрището. Патрулна кола ще ни следва.
	— Благодаря — стисна ръката му. — Благодаря ти за всичко, Алън.
	— Няма нищо. — Той се поколеба. — Репортерите дойдоха заедно с мен. Съветвам те да не се обаждаш, ако те търсят. Може да те разстроят.
	— Повече, отколкото съм сега ли? Съмнявам се. Но нямам желание да разговарям с пресата.
	— Може да има намеци… — В гласа му се усещаше неудобство. — Нали знаеш, бивша жена… нова приятелка.
	Тя го зяпна учудена.
	— Нали каза, че смъртта на Майкъл имала връзка с разследванията на наркотиците…
	— Разбира се — прекъсна я той. — Но знаеш, че репортерите винаги ровят, все търсят нещо. Ще се справим с тях. Само не отговаряй, ако телефонът звъни.
	— Не се безпокой, няма. Ще го изключа — заяви тя мрачно. — Само това му трябва на Джошуа.
	— Ще се погрижим за Джошуа. — Ръката му я държеше здраво, но нежно, докато й помагаше да слезе по циментовите стъпала. — Ти се погрижи за себе си и Филис.


	Кейт се загледа във входната врата.
	Не й се влизаше. Щом влезеше вкъщи, щеше да види Филис и трябваше да й каже…
	Алън отвори вратата на колата.
	— Ще ти позвъня утре.
	Тя кимна. Налагаше се да слезе от колата, да влезе в къщата. Някой трябваше да съобщи на Филис. Някой, който обичаше нея и Майкъл.
	Майкъл…
	_Не се отпускай сега._
	— Благодаря, Алън. — Излезе от колата и тръгна към къщата.
	Майкъл засмян. Майкъл, овладян от страст. Майкъл сърдит. Майкъл горд и нежен, когато Джошуа се роди.
	Майкъл жив.
	Усети как сълзите обливат лицето й, докато отваряше външната врата.
	Филис гледаше телевизия.
	— Как мина? — попита тя, без да се обръща.
	— Филис…
	Филис веднага обърна глава.
	— Кейт? — Видя лицето на Кейт и скочи на крака. — Какво се е случило? С Джошуа ли?
	— Не… — _Дръж се. Не се отпускай._ Трябваше да изрече думите. Прекоси стаята и я прегърна. — Не е Джошуа, Филис.


	— Все си го спомням като малко момче — прошепна Филис. — Първият му учебен ден. Коледа… — Сълзи се стичаха по лицето й. — Не е ли глупаво? Не мога да мисля за него като за голям мъж. Мисля си само за моето малко момче. — Тя затвори очи, лицето й се изкриви от болка. — Убиха момчето ми.
	— Филис… — Кейт нямаше какво да й каже, за да облекчи мъката й. Можеше само да я прегръща, да плаче с нея и да се опита да й покаже, че не е сама.
	Едва няколко часа по-късно Кейт успя да остави Филис и да отиде до Алън, за да прибере Джошуа. Той не плака, а мълча през целия път към къщи. Дали бе в шок? Ако е така, на другия ден трябваше да се погрижи за него. Необходимо бе всички да си легнат и да се опитат да починат.
	Успя да оправи Филис и Джошуа чак около полунощ. Най-после затвори вратата на стаята си. Но знаеше, че няма да може да заспи. Болката все още бе твърде прясна и я изгаряше отвътре, дори и сълзите да бяха престанали.
	Или може би не.
	Усети как очите отново я защипаха, когато си спомни за станалото.
	Майкъл…


	— Трябва да се връщаме вкъщи. — Кейт тактично подкани Филис да си тръгнат и да не гледат пресния гроб. — Някои приятели на Майкъл ще се отбият, за да те видят и да изкажат съболезнованията си.
	— Добре. — Филис все още не мърдаше от мястото си. — Беше толкова добър човек, Кейт.
	Кейт мъчително преглътна горещите си сълзи.
	— Да, беше.
	— Невинаги се разбирахме, но дори като дете той се опитваше да прави онова, което смяташе за справедливо. Затова стана полицай.
	— Знам.
	— И затова го убиха.
	— Филис.
	— Ще млъкна. И на теб ти е трудно.
	— Говори колкото искаш. Само да се махнем оттук.
	Филис се огледа и изрече тъпо:
	— Да, всички са си тръгнали, нали? Къде е Джошуа?
	— Алън Еблънд и жена му го откараха вкъщи.
	— Винаги съм харесвала Алън.
	— Ние също трябва да тръгваме. Утре ще те доведа пак.
	— Ей сега. — Отново погледна към гроба. — Ти тръгни към колата. Трябва ми малко време, за да се сбогувам със сина си.
	Кейт не искаше да я оставя сама. Филис се държа чудесно през трите дни след смъртта на Майкъл, но Кейт разбра, че тя е в много деликатно състояние.
	— Ще те почакам.
	Филис не отделяше очи от гроба.
	— Не искам да бъда нелюбезна, Кейт. Държиш се прекрасно с мен, но точно сега не желая да стоиш тук.
	Кейт трепна и кимна.
	— Ще те чакам при колата. — Тръгна от гроба надолу по пътеката към портите на гробището, очите й пареха. Филис нямаше намерение да я обиди, но Кейт все пак се чувстваше засегната. Засегната и гузна. Филис беше права. Мястото й не беше там. Майкъл беше първата й любов, баща на детето й, а тя позволи бракът им да се разпадне. Трябваше да положи повече усилия. Трябваше да слуша, вместо да се сърди, когато той…
	Една ръка я хвана за китката и я дръпна зад дебел дъб до пътеката.
	Сърцето й подскочи от страх, когато твърдата мазолеста длан стисна устата й.
	— Не викайте! — Гласът беше дрезгав, мъжествен. — Няма да ви причиня нищо лошо.
	Тя не извика, но заби зъби в ръката, притисната до устните й. В същото време ритна негодника в слабините.
	Той изохка от болка.
	— По дяволите! — Облегна се на нея, но не отпусна нито китката й, нито свали ръката си от устата й. — Изслушайте ме.
	— Пуснете ме!
	— Само ме изслушайте. — Бутна я към дървото и се взря в нея. — И ако още веднъж ме ритнете, ще ви удуша… — Пое дълбоко дъх. — Не исках да стане така. Няма нито да ви ограбя, нито да ви изнасиля. Просто трябваше да…
	— Боже мой — прошепна тя, взирайки се в лицето му, без да може да повярва на очите си. — Но вие сте мъртъв.
	— Преди малко бих ви възразил. Докато почти не ме убихте с това коляно — каза Ноуа Смит.
	Нямаше никакво съмнение, осъзна тя замаяно. Беше облечен с джинси и сив памучен пуловер, а не с официален костюм или с дрехи за яхта. Лявата му буза беше посиняла, до косата имаше голяма рана, а ръцете му бяха превързани. Но мъжът, застанал пред нея, определено беше Ноуа Смит.
	— Изплашихте ме. Помислих, че се готвите да ме… — Но вече нямаше значение. — Какво правите тук?
	— Трябва да говоря с вас. — Той се намръщи. — По дяволите, не можах да се добера до вас. Да не мислите, че горя от желание да ви дебна на гробищата като някакъв вампир? Не отговаряхте на телефона, а къщата ви гъмжи от полицаи и опечалени.
	Тя излезе от шока, който я бе сковал.
	— Трябва да се върна у дома. Не знам защо сте…
	— Няма да ви отнема много време. — Заговори бързо. — Искам довечера да дойдете да поговорим в мотела „Кинг Брадърс“ на магистрала 41. Елате веднага, щом успеете да се освободите. Ще бъда там цялата вечер. Доведете сина си и си вземете дрехи за повече време.
	— Защо трябва да го правя?
	— За да спасите живота си. — Замълча. — Може би и живота на сина си.
	Тя го зяпна с отворена уста.
	— Вие сте луд.
	— Паркирайте колата си зад ъгъла на къщата и внимавайте, когато тръгвате. Ако нещо ви се стори особено, върнете се вкъщи и ми позвънете.
	— Да взема Джошуа ли? Синът ми е в траур след смъртта на баща си. Няма да го измъкна от къщата заради някакво безплодно търсене.
	— Добре, оставете го. Ще се опитаме да се върнем за него. Може би тук ще бъде по-безопасно за него. Просто елате.
	Тя поклати глава.
	— Защо никой не знае, че сте жив?
	— Довечера ще ви обясня.
	— Сега ми обяснете.
	— Защото искам да остана жив — отвърна той простичко. — Искам и вие да останете жива.
	— Но аз нямам нищо общо с вас и вашите проблеми.
	— Вие сте твърде тясно свързана с мен. — Тежко въздъхна. — Проблемите ни показват забележително сходство. Моят завод бе вдигнат във въздуха. Ден по-късно колата на бившия ви съпруг бе взривена. Според вестниците, ако бяхте постъпили както обикновено, вие и синът ви трябваше да бъдете в колата.
	— Майкъл бе убит от наркопласьори.
	— Така ли? Според мен той е бил невинен потърпевш. Целта сте била вие.
	— Глупости.
	— Добре. Знам, че звучи налудничаво, ако не знаете… Чакайте да помисля.
	— Не мога да губя повече време. Свекърва ми ще бъде…
	— Добре, разбрах. Според вестниците устройството, взривило бомбите в моя завод, е било изработено в Чехословакия. Питайте полицията за брояча, който е взривил колата на бившия ви съпруг. — Погледът му се плъзна зад нея. — Някой идва. Трябва да вървя. Не казвайте на никого, че сте ме видели. — Пусна китките й и отстъпи с очи, вперени в нейните. — Елате довечера. Не ви лъжа. Опитвам се да ви запазя жива. Не бива да умрете.
	Обърна се и бързо се отдалечи.
	Тя се загледа след него. Този мъж трябва да е напълно луд.
	— Кой беше този? — Филис дойде и застана до нея, погледът й бе вперен в отдалечаващия се гръб на Ноуа Смит.
	— Колега от лабораторията, дошъл да изрази съболезнованията си. — Изрече лъжата преди да има време да размисли. Защо го защитаваше? Историята му представляваше врели-некипели на луд…
	— Стори ми се познат. — Филис се смръщи. — Запознавала ли си ме с него?
	Достатъчно разстроена и объркана бе, за да се занимава със Смит и неговите измислици. Нямаше намерение да ходи вечерта при него, имаше и нещо определено съмнително в това, че не желаеше никой да знае, че е оцелял след експлозията. Все пак настойчивата му молба й направи много силно впечатление.
	По-късно щеше да се безпокои за налудничавите обвинения на Ноуа Смит. След погребението в къщата им щяха да дойдат хора и тя трябваше да изпълни последното си задължение.
	— Мисля, че не го познаваш. — Хвана Филис под ръка. — Хайде да се приберем при Джошуа. Той ни чака.


	— Струва ми се, че детето се държи много добре. — Чарли Дод непохватно балансираше чашата си с кафе в едната си ръка, а в другата държеше сандвич. — Как си, Кейт?
	Кейт проследи погледа му към Джошуа, седнал заедно с най-голямото момче на Алън — Марк в другия край на пълната с хора стая. Изглеждаше толкова блед и голям в синия си костюм, помисли си тя с болка. Косата му бе добре сресана и той се бе опитал да прикрие зализания си кичур. Не беше обличал костюма от Коледа и вече му бе омалял. Предния ден се наложи да го изпрати на шивач, за да го отпусне.
	— И двамата сме добре, Чарли. Благодаря ти, че дойде.
	— Виж какво, иска ми се да можех да направя нещо повече за вас. Бени ще бъде погребана в Тусон, но ще има служба, посветена на нея, във вторник.
	Тя кимна.
	— Ще дойда.
	— Чух, че си взимаш една седмица отпуска. Имаш ли намерение да заминаваш някъде?
	— Познатата обстановка винаги ме отморява. Просто сега трябва да бъда по-дълго с Джошуа и Филис.
	— Да ти помогна с нещо? Да поема част от работата ти? Нещо да ти донеса?
	— Не, достатъчно съм заета. Може някой ден да мина и ще си взема някои от изследванията. — Погледът й пак се върна към Джошуа. — Но не сега.
	— Е, ще ми се обадиш.
	— Непременно. — Обърна се и му се усмихна. Висок и слаб, Чарли винаги й напомняше на героя на Уолт Дисни Икабод Крейн, а в тъмния си костюм изглеждаше по-непохватен и от Джошуа. Разбираше, че се чувства неловко в тази ситуация и въпреки това бе доста внимателен. Всички от „Генетех“ се проявиха като много мили. — Наистина няма какво.
	Той въздъхна с облекчение и остави чашата си с кафе.
	— Тогава може ли да си тръгвам? Знам, че би трябвало да остана и да ви успокоявам, но не ме бива за тая работа.
	Тя махна с ръка.
	— Върви.
	— Благодаря. — И бързо се отправи към вратата.
	Кейт остави празната си чаша и погледна часовника.
	Едва минаваше пет. Кога ли другите ще си тръгнат? Беше изморена. Филис също изглеждаше изтощена. Съществува нещо като прекалено внимание.
	— Да дам ли знак за масово напускане? — Алън застана до нея. — Мисля, че имате нужда да се отървете от всички нас.
	— Беше чудесен, Алън. — Очите й се насълзиха. — Всъщност и двамата с Бети. Не знам какво щях да правя, ако не бяхте вие.
	— Щяхте да се справите. Независимо колко сложна е обстановката, ти винаги се справяш. Майкъл винаги се хвалеше колко си умна.
	— Така ли? — Тя поклати глава. — Не мисля, че „хвалеше“ е най-точната дума.
	— Не, наистина, той се гордееше с теб. Винаги те е обичал. Човек може да продължи да се възхищава на нещо, което го дразни в живота. — Стисна ръката й. — Понякога всички имаме нужда от помощ. Ако Бети или аз можем да ти помогнем, обади се. Може би Джошуа ще поиска да прекара няколко дни у нас.
	— Ще го попитам. — Погледна Джошуа. — Безпокоя се за него.
	— Смятам, че той се държи доста нормално.
	— Прекалено нормално. Не съм го видяла да плаче, откакто го доведохте вкъщи.
	— Нали знаеш, че в отдела има психолог, който може да помогне, ако Джошуа има… — Преглътна с усилие. — Душата ти се травмира, когато станеш свидетел на смъртта на любим човек. Особено когато видиш…
	— Как избухва пред очите ти — довърши тя, когато гласът му отново секна. — Надявам се да не бъде необходимо. — А после напрегнато запита: — Открихте ли нещо?
	— Охраната на училището познава повечето родители и не са забелязали никой подозрителен да идва преди мача. Който го е направил, вероятно е дошъл след като всички са били насядали.
	— Никакви следи?
	— Разследваме връзката с наркотиците и всеки, който би искал да си отмъсти на Майкъл.
	— Някакви свидетелства от експлозията?
	— Не са много.
	— Открихте ли брояча? — Самата тя не очакваше, че ще зададе въпроса, който се изплъзна от устата й.
	Той кимна.
	— Много съвършен.
	— Можете ли да установите какъв е?
	— Ще се опитаме. Ще отнеме известно време. Не е местно производство, произведен е в Чехословакия.
	Като че някой силно я удари в стомаха. Може да е случайно съвпадение. Това не означаваше, че брътвежите на Ноуа Смит имаха смисъл.
	— Не бива да говорим за това. Изглеждаш като че ли ще припаднеш. — Извърна се. — Сега ще прочистя тези слабоумници, за да можете да си починете.
	— Благодаря — прошепна тя.
	Чехословакия. Не би трябвало да има някакво значение. Майкъл бе умрял заради работата си, а не заради нея. Никой не би желал да я убие.


	— Тежък ден. — Кейт седна на леглото до Джошуа и внимателно оправи завивките му. — Благодаря ти, че се държа като полицай.
	— Няма нищо. — Очите на Джошуа се затваряха. — Утре ще бъде по-добре, нали, мамо?
	Тя кимна.
	— С всеки ден ще става малко по-добре. — Дано да му казва истината. — Ще ми липсва. Той бе ярка личност.
	— Какво?
	— Дядо ти обичаше да казва, че никога нищо не се губи, че никога нищо не загасва, че по-късно се завръща по-ярко и от преди.
	— Почти не си ми говорила за дядо.
	— Защото изпитвам болка, а не защото съм го забравила. Постоянно нося спомена за него. — Целуна леко Джошуа по челото. — Също както баща ти ще бъде винаги заедно с теб, докато го помниш.
	— Ще го помня. — Обърна глава и отмести поглед към стената. — Защо хората трябва да умират? Не е честно.
	Какво можеше да му каже?
	— Понякога се случват лоши работи. — Страхотно, Кейт, много мъдро. Това обяснява всичко. Ще му бъде от голяма полза.
	— Но ти няма да умреш, нали?
	Тя го прегърна здраво.
	— Още дълги, дълги години — прошепна с разтреперан глас.
	— Обещаваш ли?
	— Обещавам.
	_Боже, не ме превръщай в лъжкиня. Сега той не е в състояние да го възприеме._
	Тя усети как Джошуа се отпуска.
	— Да изгася ли лампата?
	— Тази нощ може ли да остане да свети? Снощи сънувах нещо.
	— Защо не ме извика? Щях да дойда при теб.
	— Беше тъжна.
	— Това не значи, че не искам да бъда при теб. Искаш ли да поговорим сега за този сън?
	— Не — отвърна той рязко. — Мина. Татко и Бени са мъртви. Какво има да говорим?
	Тя се изненада от острия му тон.
	— Понякога на човек му става по-леко, когато говори за лоши неща.
	— Свършено е. Не искам да мисля за това. Никога повече няма да мисля за това.
	Отказа й да поговорят. Трябваше да усети, че е много напрегнат. Нищо чудно, че не го видя да плаче след деня на инцидента. Трябва да е била сляпа, за да не забележи стената, която бе издигнал около себе си.
	— Добре, ако искаш да говориш с някого, но не с мен или с баба си, Алън ще те отведе в града, за да се срещнеш с някого в полицията.
	— С психоаналитик — изрече Джошуа с неприязън.
	— С доктор като мен и като дядо ти — поправи го тя. — Доктор, който ще ти помогне да разбереш себе си и онова, което изпитваш.
	— Психоаналитик.
	— Какъвто и да е. — Тя се изправи. — Ще оставя вратата отворена, така че да те чуя, ако извикаш. Лека нощ, Джошуа.
	— Лека нощ, мамо.
	Тя се задържа за миг на вратата, преди да се върне в хола при Филис. Искаше й се да си легне, да се завие през глава, да заспи, да забрави Майкъл и затворения му ковчег. Нямаше сила да обвини Джошуа, че не му се говореше.
	Само още малко.


	— Как е? — попита Филис, когато Кейт се върна при нея в хола.
	— Смазан. Тъжен. Изплашен. — Кейт направи гримаса. — Като нас.
	— Ще му трябва време.
	Кейт кимна.
	— И на него никак не му е лесно. Опитва се да се преструва, че му няма нищо.
	— Може би така трябва — каза Филис. — Всеки от нас си има собствен начин да се приспособи към онова, което не може да промени. И аз бих искала да не мисля.
	— Това може да му се отрази зле, както и на всички около него. Ако ти идва много, кажи ми.
	— За мен ще бъде по-добре да правя нещо. — Филис се изправи и уморено изпъна гръб. — Джошуа винаги ми действа добре. Ще си помагаме един на друг.
	Кейт я наблюдаваше как върви към външната врата.
	— Къде отиваш?
	— Да запаля лампата на верандата. Време е да си лягаме. — Отвори вратата и пое дълбоко дъх. — Тук мирише хубаво, пролетта наближава. Въздухът в къщата е толкова задушен. Всичките тези хора…
	— Добри хора.
	— Някой от тези добри хора е оставил колата си малко по-надолу по улицата.
	— Какво?
	— Имаше толкова много приятели на Майкъл от полицията. Може би някой от тях е решил да отиде някъде с приятел.
	— Може да е на някой от съседите.
	Филис поклати глава.
	— Познавам колите на съседите. Не, на някой от приятелите на Майкъл е.
	Кейт бавно тръгна към вратата.
	Колата, паркирана пред дома на Броклеманови, беше последен модел форд. Бе паркирана през три къщи, отдалечена от лампата и се виждаше само силуетът й.
	Имаше още една сянка. Някой седеше зад кормилото.
	Тя бързо отиде до килера и се пресегна за кутията с пистолета, който Майкъл й беше дал.
	— В колата има някой. Не е зле да проверя. — Кейт натисна комбинацията и извади дамския колт. Грабна шлифер от гардероба и го преметна през ръката си, за да скрие пистолета. — Нали знаеш Майкъл какви истории ни е разказвал за крадци, които се насочват към домове, където е имало погребение.
	Излезе от къщата и заслиза по стъпалата.
	— Кейт. — Филис стоеше на прага зад нея.
	— Не се безпокой. — Усмихна й се през рамо. — Няма никого да застрелям.
	— Нямаш работа да ходиш там. Глупаво е.
	Наистина беше глупаво, помисли си Кейт, докато отиваше към колата. Трябваше да позвъни на Алън. Той щеше да изпрати някого. Този човек може да е напълно невинен, приятел на Броклеманови. Ноуа Смит и налудничавите му приказки я видиотяваха.
	Стъклото на колата бе свалено и тя видя гладка черна коса, завързана на дълга опашка, хлътнали бузи, сиви очи под рошави черни вежди.
	— Здравейте — каза Кейт, като спря до колата. — Хубава вечер.
	— Много хубава. — Мъжът се усмихна. — Малко е хладно. Би трябвало да си сложите шлифера, ако излизате на разходка, доктор Денби.
	Тя малко се поотпусна.
	— Значи ме познавате?
	Той поклати глава.
	— Не, но познавах Майкъл. Няколко пъти работих с него. Голям мъж беше.
	— Вие от полицията ли сте?
	— Извинявайте, трябваше да се представя. Мислех, че Алън ви е казал кой ще бъде пръв на смяна. — Леко кимна. — Казвам се Тод Кембъл.
	Той въобще не изглеждаше на никакъв Тод. Сега, когато беше близо до него, й се стори още по-екзотичен, отколкото на пръв поглед. Освен сивите очи, видът му беше чисто американски. Тъмна коса, орлов нос. Дори на врата си имаше гердан с мъниста. Не че външният му вид трябваше да означава нещо, каза си тя. Полицаите, които пазят, обикновено се обличат така, че да изглеждат като всички останали, а избелелите джинси и памучната карирана риза изглеждаха чисти и обикновени.
	— Алън ли ви изпрати?
	— Той искаше да бъде сигурен, че няма да ви безпокоят репортери и всякаква друга измет.
	Имаше логика. Мъжът бе приятен и не й се стори подозрителен.
	— В такъв случай няма да имате нищо против да видя документите ви.
	— Да имам нещо против ли? — Той се усмихна и бръкна в джоба си. — Бих искал и жена ми да беше толкова предпазлива. Тя позволява кой ли не да влиза в дома ни.
	Кейт взе значката и картата, разгледа ги и му ги върна.
	— Благодаря. — Обърна се и тръгна към къщата. — Нали няма да имате нищо против, ако се обадя на Алън да проверя?
	— В никакъв случай. Ще се разочаровам, ако не го направите. Майкъл правилно ви е научил как да постъпвате. — Тод весело махна към Филис, която стоеше в антрето, после се наведе и включи радиото. — Върнете се и спете спокойно. Аз ще остана тук, за да ви закрилям.
	Филис стоеше намръщена, когато Кейт се върна при нея.
	— Всичко наред ли е?
	— Вероятно. — Естествено, че беше наред. Само че тя бе станала параноичка. — Твърди, че Алън го е изпратил, за да наблюдава къщата.
	— Много мило от страна на Алън. — Затвори вратата и взе шлифера от ръцете на Кейт. — Сега ще оставиш ли най-после този пистолет? Като тръгна натам ми заприлича на Сам Спейд.
	— Кой е Сам Спейд?
	— Няма значение. Разлика в поколенията. — Донесе кутията и отправи многозначителен поглед към пистолета. — Хайде да махнем това.
	— Ей сега. — Кейт отиде до телефона в коридора. — Само искам една справка от Алън.
	— По това време?
	— Сигурна съм, че всичко е наред. Просто ще съм по-спокойна, ако проверя. — Набра номера. — Едва десет часа е.
	— Ало — обади се Алън.
	Гласът му звучеше сънливо. Стана й неудобно.
	— Не исках да те безпокоя, Алън.
	— Не, не ме безпокоиш. — Явно преглътна прозявка. — Искаш да поговорим ли?
	— Не, само исках да ти благодаря, че си изпратил един мъж да стои на пост пред къщата ни.
	Последва напрегната пауза.
	— Какво, по дяволите, ми говориш? — Алън явно се разсъни.
	Тя стисна слушалката.
	— Говоря ти за Тод Кембъл, когото си изпратил да охранява къщата.
	— Не познавам никакъв Тод Кембъл. — Гласът му прозвуча рязко. — Това не ми харесва, Кейт.
	Нито пък на нея. Изведнъж се уплаши до смърт. Погледна към входната врата. Боже мой, Филис дали я заключи?
	— Заключи вратата — прошепна й с разтреперан глас.
	Филис не й зададе никакви въпроси. Отиде до вратата и обърна ключа.
	— Той ти е казал, че е от полицията? — попита Алън.
	— Видях документите му.
	— За бога, Кейт, нали знаеш, че документи могат да се фалшифицират. С каква кола е?
	— Последен модел форд.
	— Взе ли регистрационния му номер?
	— Не. — А си помисли, че е много внимателна. — Но излязох и говорих с него. Познава те. Познава и Майкъл.
	— Как не. От вестниците би могъл да получи всякаква информация. Така обикновено избират жертвите си. Не смятам, че сега си в опасност, след като той знае, че ти е известно, че къщата е под наблюдение. Може да е някой крадец, който дебне опечалени семейства.
	— И аз това казах на Филис.
	— Искам да отидеш до прозореца и да видиш дали колата все още е там.
	Тя взе телефона със себе си и погледна през прозореца на хола. Въздъхна с облекчение при вида на пустата улица.
	— Нямо го, колата я няма.
	— Добре. Сега провери дали всички врати и прозорци са затворени и заключени. Ще изпратя полицейска кола да пази къщата през нощта. След няколко минути ще пристигне, ще бъдете в пълна безопасност. Искаш ли да дойда?
	— Не, легни да спиш, Алън. Благодаря ти за всичко. Сега се чувствам много по-добре.
	— Добре, ще ти позвъня утре сутринта. Ако има нещо, обади ми се.
	— Не се безпокой, ще ти се обадя. — Затвори телефона и се обърна към Филис. — Ще изпрати полицейска кола, която да наблюдава къщата, макар да предполага, че вече не е необходимо. Допуска, че някой е искал да ни ограби.
	Филис поклати глава.
	— Как може хората да са толкова лоши? Да се опиташ да влезеш в къща на хора в траур.
	— Каза да се заключим за всеки случай.
	— Вече заключих.
	— Тогава върви да си легнеш. Аз ще изчакам, докато видя полицейската кола. — Целуна леко Филис по бузата. — Опитай се да заспиш.
	Филис се обърна и с тежки крачки тръгна по коридора към стаята си.
	— Ужасно…
	Кейт стисна ръце в безсилна ярост. Филис, която никога не бе възприемала като възрастна жена, в момента изглеждаше стара и уморена. Не й стигаше, че днес погреба Майкъл, но и този негодник…
	Застина на място. Отсреща на улицата светнаха фарове.
	Полицейската кола.
	Отдъхна си, когато колата спря пред къщата. В безопасност бяха. Млад полицай излезе от колата и й махна с ръка. Тя му махна в отговор и се отдръпна от прозореца. Вече всичко беше наред. Можеше да си легне.
	Как не. Втори път нямаше да я излъжат. Записа регистрационния номер на полицейската кола и се обади в участъка, за да го провери.
	Съвпадаше.
	Все пак не си легна. Отиде в стаята на Джошуа.
	Първо провери дали са затворени прозорците и чак тогава спря и се загледа в него. Той спеше дълбоко, слава богу. Усети, че сълзи замъгляват погледа й. За малко да го загуби. Ако я беше послушал да отиде с Майкъл и Бени, той също щеше да бъде мъртъв.
	_За да спася живота ви. Може би и живота на сина ви._
	Повече нямаше да разсъждава върху думите на Ноуа Смит.
	_Броячът, взривил бомбата в моя завод, е произведен в Чехословакия._
	Би могло да е съвпадение.
	Както и крадецът с невероятно автентични документи, който дебнеше около тях ли?
	Още една причина повече да седи тук в безопасност и да не препуска безполезно до другия край на града.
	Джошуа се размърда и се обърна настрани.
	Боже мой, за малко не го загуби.


	Джонатан Ишмару набра номера на Огдън от телефона във форда.
	— Ишмару — каза, когато Огдън вдигна слушалката. — Не може да стане тази нощ.
	— Защо?
	— Трябваше да се махна от квартала. Тя излезе и започна да ме разпитва. — Взря се напред към фаровете, които светеха на магистралата и си спомни как Кейт Денби стоеше само на сантиметри от него. Изкушаваше се да излезе от колата и да свърши с нея, но това щеше да означава да приключи само с една от целите си. — След това каза, че ще се обади на Еблънд.
	— Къде си?
	— На трийсетина километра от къщата. Утре вечер ще се върна там.
	— За да те хвърлят в затвора ли?
	— Ще се подготвя.
	— Бъди сигурен, тя също. Там сигурно ще гъмжи от полицаи. — Огдън замълча. — Последния път с бомбата беше чиста работа. Ще намерим начин да изглежда така, сякаш е работа на ония от протестиращите. При тях се случва за назидание да премахнат цялото семейство. Ще бъде по-безопасно, отколкото да се опитваш да влезеш и да ги избиеш. Така ще направиш.
	Това можеше да се очаква от Огдън, помисли си презрително Ишмару. Винаги избираше страхливия начин да побеждава враговете си.
	— В Сиатъл работихме с бомби. Заложих една дори тук. Обеща ми, че следващия път ще бъде както аз искам.
	— Изпорти цялата работа. Искам да смениш колата си, да се върнеш утре и да поставиш взривното устройство. Но гледай да не те видят, за бога.
	— Ще стане по моя начин. Ще вляза, ще убия бабата и детето, а после ще направя така, че убийството на Кейт Денби да изглежда като самоубийство, след като ги е убила. — Добави със съжаление: — Но щеше да има по-голям ефект, ако беше тази вечер, след погребението.
	— Глупав индианец, кой, мислиш, ти плаща? — изсъска Огдън. — Ще правиш това, което ти казвам.
	Ишмару се усмихна с превъзходство. Огдън беше глупав, след като мисли, че го прави за пари. Огдън не разбираше славата. Не разбираше какво е триумф.
	Нямаше понятие какво е да дебнеш.
	— Ще ти се обадя утре вечер — каза Ишмару. Затвори телефона, пресегна се към жабката и извади полароидната снимка, която бе направил на Кейт, Джошуа и Филис Денби на погребението на Майкъл Денби. Закрепи я на таблото, където можеше да им хвърля по един поглед, докато шофираше. Винаги му доставяше удоволствие предчувствието от предстоящата победа.
	Това, че Кейт Денби не бе в колата, която хвръкна във въздуха, се оказа добре. В никакъв случай повече нямаше да използва бомби. Разваляше удоволствието. Мнозина хора си отиват без никакво дебнене.
	Но на следващия ден го очакваха трима. Нож за детето и бабата и куршум за Кейт Денби. Жалко. Върховното удоволствие за него бе да използва ръцете си, но все пак трябваше да даде нещо и на Огдън. Огдън мразеше да се задават въпроси и Ишмару се опитваше да се съобразява с него дотолкова, доколкото получаваше онова, което искаше.
	Искаше Кейт Денби. Изненада го, когато излезе и се изправи до него, държейки пистолет под шлифера. Тя не се страхуваше, беше като истински воин, тръгнал на бой. Малко воини бяха останали на света. Зарадва се, като откри тази вечер един. Макар и да бе жена и вероятно не бе достойна за званието. Но в днешно време човек трябва да приема воините навсякъде, където ги намери.
	Намръщи се, когато погледът му се спря върху фигурата й на снимката. Напомняше му на някого, но не можеше напълно… Добре, ще си спомни.
	Сети се. На Емили Сантос. Преди дванайсет години… Дребна работа, не кой знае каква. Това бе преди да го признаят за воин, какъвто беше. Съпругът й му бе платил да я убие заради застраховката. Беше дребна, руса и се бори с него като тигрица. Вдигна ръка и докосна малък бял белег на врата си. Да, виждаше Емили в лицето на Кейт Денби.
	Наистина ли я вижда, внезапно си зададе въпроса. Дали духът на Емили не се е въплътил в нея, за да му отмъсти? Стана му интересно. Ако това бе възможно, тогава Кейт наистина заслужаваше вниманието му. Каква битка би се разразила между тях.
	Протегна се и докосна снимката.
	— Емили? — Стори му се правдоподобно. Но трябва да бъде сигурен. Щеше да помисли по този въпрос.
	Усмихна се на Кейт/Емили от снимката. Имаше чудесна шия. Надяваше се нещата да не потръгнат добре на другия ден, така че да може да каже на Огдън, че е било невъзможно да се приложи сценарият за самоубийство.
	Отдавна не бе пипал с ръце гърлото на воин.


>	Четвърта глава

	— Хайде, нали искахте да говорите с мен — каза Кейт, щом Ноуа Смит отвори вратата на стаята в мотела. — Давам ви трийсет минути. Трябва да се върна при сина си.
	— Идвате и още от вратата поставяте условия. — Ноуа отстъпи от вратата. — Ами ако не мога да говоря толкова бързо?
	— Не вярвам да имате проблеми. — Влезе в стаята и се огледа. Мизерна, чиста, безлична като милиони други третокласни стаи. — Много добре се справихте на гробището.
	— Имах сериозна причина. Не знаех кога ще имам друга възможност да ви видя. — Дръпна пердето на големия прозорец и огледа паркинга. — Едва ли сте забелязали дали ви следят.
	Държеше се, сякаш очакваше да нахлуе отряд командоси, помисли си Кейт.
	— Карах внимателно. Не видях някой да ме следи.
	Той пусна пердето.
	— Изненадан съм. Стори ми се, че не ми повярвахте.
	— Не ви повярвах. Продължавам да не ви вярвам.
	— Тогава защо сте тук? — Погледна я внимателно. — Нещо случило ли се е?
	— Броячът е бил произведен в Чехословакия.
	— И?
	— Тази вечер пред къщата ни чакаше един мъж. Имаше документи на полицай, но не беше от полицията. Знаеше за Майкъл. Знаеше името и на партньора на Майкъл — Алън. Алън помисли, че той следи къщата, за да ни обере.
	— Но вие не смятате така?
	— Би могъл да бъде и крадец.
	— Но ви нападнаха достатъчно съмнения, за да дойдете.
	— Документите му бяха много добри. Безброй пъти съм виждала картата и значката на съпруга ми през годините и трудно би могъл да ме излъже.
	— Радвам се, че разсъждавате логично.
	— Но не се чувствах добре. Много съм развълнувана. — Погледна го в очите. — Споменахте, че синът ми е в опасност. Ако реша, че лъжете, ще си тръгна и ще разтръбя на целия свят, че Ноуа Смит е жив и определено не за добро.
	— Доброто и лошото винаги вървят заедно. — Вдигна ръка, за да я възпре да каже още нещо. — Добре, няма да ви изнасям философски трактати. Никой от нас двамата не е в настроение за това.
	Изглеждаше уморен, забеляза тя изведнъж. Не само уморен, но изтощен.
	— Огънят засегна ли ви?
	— Получих леко мозъчно сътресение. — Наведе очи към бинтованите си ръце. — Изгаряния първа степен. Утре ще сваля бинтовете.
	— Как успяхте да излезете оттам? Цялата административна сграда бе в пламъци. По Си Ен Ен видях как избухна.
	— И аз. — Той стисна устни. — Два дни по-късно, когато дойдох на себе си.
	Все още не й бе отговорил.
	— Как излязохте? — попита тя отново.
	— Приятелят ми Тони Лински току-що бил влязъл в сградата. Когато чул първата бомба в източното крило, побягнал към кабинета ми. Стигнал до преддверието, когато избухнала втората бомба на етажа точно под моя. Намерил ме в безсъзнание и успял да ме измъкне през задното стълбище.
	— Значи не сте били в двора на завода заедно с другите ранени?
	— Тони сметнал, че е най-добре да ме сложи в колата си и да ме отведе.
	— Защо?
	Той се усмихна накриво.
	— Каза, че се е сетил за нещо, което му бях споменал за RU2 и Хирошима и сравнението го изплашило подобно на експлозията. Не знаел дали ще бъда в безопасност в болница. Тони има много добри инстинкти.
	Тя го изгледа подозрително.
	— Искате да кажете, че някой е вдигнал завода ви във въздуха само за да ви убие?
	— Не, заводът бе вдигнат във въздуха, за да се изтрие всяка следа от RU2. Съдейки по снимките, които видях, бих казал, че е успял.
	— Той?
	— Реймънд Огдън. Чували ли сте за него?
	— Разбира се. Кой не е? — Историята, която й разказваше Смит, ставаше все по-странна. — Значи обвинявате _него_?
	— Точно така. — Той я изгледа. — Трудно ви е да преглътнете всичко това.
	— Би могло и така да се каже. — Добави иронично: — Чудя се защо ли?
	— Защото не знаете основни неща. Все едно че сглобявате пъзел и сте направили само рамката.
	— Смъртта на Майкъл едно от основните неща ли е?
	Той поклати глава.
	— Казах ви, че той не е имал никаква връзка с всичко това. Умря, защото така им бе удобно.
	Тя трепна, сякаш я зашлеви с думите си.
	— Удобно ли?
	— Искаха да представят смъртта ви като инцидент. Той е бил полицай и работата му е била свързана с опасности. Ако бяхте загинали с него, всички щяха да кажат, че бомбата е била предназначена за него.
	— Тя _е била_ предназначена за него.
	Той поклати глава.
	— Била е предназначена за вас.
	— Не е вярно.
	— Вярно е. — Кимна убедително. — Огдън е проучил всичко за вас.
	Тя го зяпна.
	— Какво е открил?
	— Че имам нужда от вас. Вероятно Огдън предполага, че вече работим заедно. Сигурно е така, иначе не би ви сметнал за толкова опасна.
	— Откъде той знае, че сте влезли във връзка с мен?
	— Мислих по този въпрос. Един техник проверяваше телефоните ми всяка седмица и не откри да ме подслушват. Затова съм сигурен, че Огдън не знае естеството на разговорите ни, но е знаел достатъчно за вас, за да направи изводите си. Вероятно е подкупил някого от телефонната централа да му дава списък на телефоните, на които звъня. През последния месец доста често ви се обаждах. След като е научил професията ви, вие също сте станала негова цел.
	— Просто ей така.
	— Просто ей така.
	— Каква връзка има Джошуа?
	— Джошуа е също като бившия ви съпруг. Ако Огдън реши, че за него е удобно той да умре, ще умре.
	— Такова малко момче?
	— Ще умре — повтори той. — Както деветдесет и седем от моите хора, които умряха при тази проклета експлозия.
	_Моите хора._ По думите му личеше, че той е държал на тях и изпитваше остра болка. Независимо от всичките й съмнения, не можеше да не усети колко силно го изживява.
	Тръпки побиха Кейт, когато осъзна, че дори и една част от разказа му да бе вярна, тогава останалото също може би беше вярно. Майкъл вероятно е умрял заради нея. Джошуа също можеше да умре, защото било „удобно“.
	— Това е истината. — Напрегнатият му поглед не слизаше от лицето й. — Каква причина бих имал да ви лъжа? Каква причина бих имал да прекося половината държава, когато е много по-безопасно да се крия?
	— Не знам. — Тя пъхна ръце в джобовете на якето си, за да не види той, че треперят. — Не разбирам защо е трябвало да се криете. Нищо не проумявам. Не знам защо някой би искал да ме убие, защото си мисли, че вие сте ме взели на работа при вас.
	— Заради RU2.
	— Какво е това проклето RU2?
	Той поклати глава.
	— Засега това ви стига.
	— Как не! Казвате, че ще ме убият заради RU2, а дори не ми обяснявате какво е.
	— Не съм казал, че няма да ви обясня. — Грабна едно военно зелено яке от леглото и го облече. — Казах, че това ще стане по-късно. Хайде да вървим.
	— Да вървим ли? Никъде не отивам.
	— На километър и половина по магистралата има ресторантче. Там спират камиони, а аз имам нужда от чаша кафе.
	— Тогава идете да го пиете след като си тръгна.
	Той поклати глава.
	— Сега — отвори вратата. — Остават ми още десет минути и ще ги прекараме в ресторантчето.
	Тя го изгледа смутена. Вероятно за десетина минути щяха да стигнат дотам. Не я безпокоеше това, че ще просрочи трийсетте минути. Чувстваше се объркана, изплашена, несигурна и като че всеки момент щеше да престане да се владее. Сякаш в мига, в който влезе в стаята на Смит, попадна на плаващи пясъци.
	— Престанете непрекъснато да се противите — изрече той уморено. — Всеки ще се качи на колата си, така че ще можете да тръгнете когато пожелаете. За колко време се пие едно кафе?
	Беше прав. Осъзна, че се съпротивляваше на нещо най-обикновено. Поради страха, който изпитваше, беше постоянно нащрек. Не обичаше да се страхува. Ако се боиш, не си в състояние да разсъждаваш, а тя трябваше да мисли и да взима решения. За себе си и за Джошуа.
	Мина покрай него и бързо излезе през вратата.
	— Добре. Чаша кафе.


	— Нали беше чаша кафе? — попита Кейт язвително, докато гледаше празните чинии пред Ноуа. — Сигурно сте поръчали половината от яденетата, които предлагат.
	— Бях гладен — отвърна той искрено. — Стоях в хотела цяла вечер. Не исках да ви изпусна. — Вдигна вилицата си с последната хапка ябълков пай и й се усмихна. — Все пак отчасти бе вярно. Вие изпихте едно кафе. — Направи знак на келнерката. — Време е да изпиете още едно.
	— Винаги ли имате такъв апетит?
	Той кимна.
	— Обичам хубавата храна.
	Но беше слаб и жилав.
	Тя каза кисело:
	— Предполагам, че сте от онези противни хора, които никога не наддават и килограм.
	Той се усмихна.
	— Съжалявам. — Погледът му се спря върху нея. — Вие нямате проблеми с килограмите.
	Кейт се намръщи.
	— Тичам всеки ден, в противен случай ще стана като топка.
	— Но интересна. — Обърна се към келнерката, която се въртеше край него. — Може ли да получим още кафе? — Усмихна се. — И още едно парче пай, Дороти?
	Тя се усмихна, докато им сервираше. Усмихваше се на Ноуа от момента, в който влязоха в ресторантчето, помисли си Кейт. Жените вероятно харесват Ноуа Смит. Той притежаваше животински магнетизъм и очарование. За краткото време на разговора с Дороти я накара да се почувства като единствената жена на света.
	Той вдигна въпросително вежди, когато забеляза, че Кейт го наблюдава.
	— Какво има?
	— Нищо. Тъкмо си мислех дали Дороти ще се върти цяла вечер наоколо, или ще ни остави най-после насаме.
	Той отмести очи към келнерката.
	— Хубава жена. — Вдигна чашата към устните си.
	— Ще отговорите ли на въпроса ми? — попита Кейт.
	— Пийте кафето си. — И се нахвърли върху пая. — Ще ви настигна след минута.
	Тя нарочно отмести чашата си.
	— Сега.
	Той я изгледа внимателно.
	— Добре, разбирам, че вече нямате нужда от кафе. Престанахте да треперите.
	Не знаеше, че той бе забелязал.
	— Беше ми студено.
	— Бяхте уплашена. Започнахте да ми вярвате и това ви изплаши до смърт. — Той бутна чинията с пая настрани, загледа се замислено в кафето си и каза: — Знаете ли, преди две години престанах да пуша, цигарите ми липсват единствено след хубаво ядене.
	Тя го изгледа изумена.
	— Правите изследвания върху рака и сте пушили?
	— Много глупаво, нали? Всеки ден се канех да ги оставя. — Направи гримаса. — И все отлагах. Преди две години открих, че имам рак на белите дробове.
	Очите й се разшириха.
	— Не бях и чувала.
	— Не съм го казвал. — Отпи от кафето си. — Няма защо да ме гледате така. Вече нямам рак. Дробовете ми са чисти.
	— Радвам се за вас — отвърна тя искрено.
	— Аз също. Глупостта рядко се възнаграждава тъй щедро. — Той се усмихна. — Но така можах да изпитам още по-силно радостите от живота. Въпреки всичко на никого не бих препоръчал заболяването заради страничните ефекти.
	— Не. — Трудно й бе да си представи Ноуа Смит болен или умиращ, тъй като бе твърде жизнен. Седнал срещу нея, отпуснат, той изглеждаше съвсем човешки. Нямаше и следа от агресивното му държане на конференцията. Откри, че премества отново чинията с пая към него. Изрече дрезгаво: — Трябва да си го довършите. Няма да направите добро впечатление на Дороти.
	— О, значи събудих майчинските ви инстинкти. И то само с опасна болест. — Отново се наведе над чинията. — Добра майка ли сте, Кейт?
	— Страшно добра. Затова съм тук.
	— Заради Джошуа. — Довърши пая си и се облегна на стената на сепарето. — Той е добро момче, нали?
	— Много добро.
	— Добрите деца се разболяват, с добрите деца се случват инциденти, раните им се инфектират. — Изгледа я. — Добрите деца умират.
	Тя застина.
	— Заплашвате сина ми?
	Той поклати глава.
	— Не бих посмял да го направя. Дори в осветен ресторант. Бих се опасявал за живота си.
	— Какво, по дяволите, искате да кажете?
	— Опитвам се да ви кажа, че деветдесет и седем души умряха в Сиатъл, а други двама бяха убити тук в Дандридж.
	— Не се изразявате ясно. Защо?
	— Заради RU2. — Вдигна ръка, за да я спре, когато тя понечи да възрази. — Знам. Ще стигна и дотам. Старая се да ви подготвя.
	— Нямам нужда от никаква подготовка, а от отговори. Какво представлява RU2 и каква връзка има с Джошуа?
	— Би могло да спаси живота му — отговори той кратко. — RU2 е универсален имунен коктейл. Открих лекарство, което подхранва клетъчната имунна система до такава степен, че да отблъсне всяка атака върху организма.
	Тя го изгледа изумена.
	— Това не е възможно. Двайсет години назад сме от подобно нещо.
	Той повдигна рамене.
	— Значи съм направил скок. Преди шест години изучавах скачени гени и тръгнах по път, който ми се стори интересен. Натъкнах се на съкровище.
	_Тогава може би трябва да върви по пътя на допирателните_ — беше казала Филис.
	Тя поклати глава замаяно.
	— Невъзможно е.
	— Направих го — каза Ноуа. — В началото самият аз не можех да повярвам. Нужни ми бяха още четири години опити и усъвършенстване на метода, за да се убедя, че не греша. — Издържа на погледа й. — Не беше щастлива случайност. RU2 действа, Кейт.
	— Това означава… — Безкрайни възможности й дойдоха на ум. — Алцхаймер, СПИН, рак… Сигурен ли сте, че е универсално?
	— Ако имунните клетки са достатъчно здрави и ако болестта не е в последен стадий на развитие, RU2 може да излекува всичко.
	— Но това е чудо.
	Той наклони глава и очите му се засмяха.
	— Свети Ноуа, на вашите услуги.
	— Не се шегувайте, вие сте направили нещо изумително.
	— Създал съм нещо страшно опасно. В началото бях много доволен, а после — направо като смачкан. И то само след като имах достатъчно време да се съвзема от еуфорията и да осъзная, че седя върху буре с барут. Помислете си.
	— Единственото, за което се сещам, е колко човешки живота може да спаси.
	— Огдън мисли за нещо друго. За милиардите долари, които всяка година се харчат за лекарства. Те просто няма да са техни, ако болестите практически изчезнат. Какво ще се случи със застрахователните компании? Те са част от финансовите гиганти на нашето общество. Как смятате, че ще им се отрази един съкрушителен удар върху здравните и болничните застраховки? Религията ще им се притече на помощ. Сега са се разпищели, че нарушаваме природата с малките крачки, които правим. Направо ще подскочат до небесата от някое важно изобретение. Да продължавам ли?
	— Не веднага. Трудно ми е да го асимилирам.
	— Добре се справяте. Поемайте го на глътки.
	— Значи Огдън убива, за да не огласите откритието на RU2?
	— Да.
	— Сигурен ли сте?
	— Толкова, доколкото самият той ми го каза минути преди експлозията.
	— Трябва да е гадно копеле.
	— Истинско.
	Тя помълча малко, опитвайки се да събере мислите си.
	— Щом вече имате коктейла, аз за какво ви бях нужна?
	— В сегашно време, не минало. Наистина имам нужда от вас.
	— Защо?
	— Имам нужда от ударна система за серума. Смятам, че вие я имате.
	Тя изтръпна.
	— Какво ви кара да мислите това?
	— Публикувахте една статия в медицинско списание.
	— Бяха само разсъждения.
	— Глупости. Изолирали сте ген, който предпазва клетките от имунна реакция. Работили сте върху проста плазмена ударна система, която клетките биха възприели, без тя да ги хвърля в шоково състояние. В статията си я наричате Троянски кон, защото се прокрадва към клетките и нанася удар, преди те да я отхвърлят. Докъде стигнахте?
	Тя не отговори.
	— По дяволите, кажете ми. Да не подозирате, че ще открадна патента ви?
	— Още не съм подала молба за патент. — Реакцията й беше чисто инстинктивна. Ноуа бе напълно открит към нея, заслужаваше да бъде честна с него. — Но съм много близо.
	— Колко седмици ви остават?
	— Четири, може би пет. Трябва да правя изследванията си в извънработно време.
	— В такъв случай три седмици, ако посветите цялото си време на него?
	— Не мога да си го позволя. Трябва да имам заплата.
	Той се наведе напред с напрегнат израз.
	— Какъв успех постигнахте при последните си резултати?
	— Осемдесет и седем процента.
	Той удари с ръка по масата.
	— Боже мой, това е фантастично.
	Тя усети как бузите й пламнаха от гордост.
	— И аз така мисля.
	— Обаче трябва да вдигнете коефициента до деветдесет и осем.
	— Какво?
	— Трябва да бъде възможно най-близо до съвършенството. RU2 има ефекта на атомен снаряд.
	— Не съм се трудила върху това, за да ви дам носещо устройство.
	Той широко се усмихна.
	— Не, но не е ли страхотно, че се появявате в най-подходящия момент?
	— Почакайте. — Стори й се, че всичко се развива прекалено бързо. — Как сте правили опитите, щом не сте разполагали с елемент, който не позволява на клетките да отхвърлят лекарството?
	— Сметнах, че съм постигнал една формула. Действаше добре при опитите с животни. Нямаше никакви странични ефекти. — Той въздъхна. — За съжаление шимпанзетата не са хора.
	— Боже мой — прошепна тя. — Значи сте изпитвали RU2 върху хора?
	— Само върху един човек. — Потупа се по гърдите. — Преди две години.
	Тя изведнъж разбра.
	— Когато сте бил болен?
	— Така или иначе след шест месеца щях да умра. Пресметнах, че няма какво толкова да губя. — Направи гримаса. — Но лекарството за малко не ме уби. Изпаднах в шок.
	— Как се спасихте?
	— С RU2. Взех го навреме. Оцелях и то свърши работата си. — Отпи от кафето. — Но действаше прекалено силно. Би могло да убие голям процент от ваксинираните. RU2 ще бъде подложено на натиск в момента, в който го обявя. Трябва да бъде абсолютно безопасно.
	— Но моята формула и процедура може да не съвпадат с RU2.
	Той се усмихна.
	— Трябва да проверим, нали? Няма да отнеме много време. Три седмици, за да довършите работата си. Още един месец аз да правя експерименти, за да намеря най-добрия начин да го комбинираме с RU2.
	— Месец ли? Та това би отнело години.
	— Не разполагаме с години. — Усмивката му изчезна. — Може би нямаме и месеци. В края на краищата Огдън ще открие, че съм жив и отново ще започне да ме преследва. Вече е насъскал копоите си по вас. Веднъж се опита да ви убие. Пак ще го направи, убеден съм.
	— Ако наистина се е опитал да ме убие. Разбирам защо вашият RU2 ви поставя в опасност, но моята връзка с вас е твърде слаба. Нямам доказателство, че…
	— Докато чакате доказателство, ще умрете.
	Непоколебимостта в убеждението му я порази.
	— Какво трябва да направя? Да се обадя в полицията и да кажа, че ме дебне убиец, нает от…
	— На полицията не може да се разчита, когато се отнася за толкова много пари — изрече той с равен тон.
	— Полицията винаги може да помогне.
	— Слушайте, чухте ли, че фармацевтичните заводи „Дж. и С.“ изпитват финансови затруднения?
	Тя кимна.
	— Това не беше вярно, ние се справяхме добре. Но бяха хвърлени маса пари, за да бъде огласено, че счетоводната фирма, с която работим, е издала фалшиво сведение.
	— Защо някой ще им плаща да го правят?
	— За да изглежда, че съм имал нужда от застраховката. Ако не бях убит при експлозията, щеше да ми се наложи да отхвърлям обвинения в измама и убийство, преди да съм довършил RU2. Всичко това е дело на Огдън. А колко ще бъде готов да похарчи, когато започне атаката? — Поклати глава. — Никаква полиция. Залогът е твърде висок. Трябва да разчитаме само на себе си.
	— Живях с полицай цели седем години. Вярвам в системата. Убедена съм, че действа.
	— Вашият съпруг никога ли не е споменавал за подкупване на служители?
	— Разбира се. Винаги се намират няколко мръсни полицаи. Това не значи, че не бива да им вярваме като цяло. — Замълча. — Или че трябва да вярвам на вас.
	— Но вие ми вярвате.
	Не биваше да му вярва. Беше непознат, който й разказа най-невероятната измислица. Но нямаше право и да не му вярва. Поклати глава уморено.
	— Сега съм много объркана, за да разсъждавам както трябва.
	— Тогава позволете ми да го направя вместо вас. — Взе ръката й и изрече меко: — Знам какво трябва да се направи, Кейт. Имам план да запазя живота на вас и Джошуа.
	— Като ме използвате, за да усъвършенствате вашето RU2? — попита тя сухо.
	— По дяволите, да, очаквате ли, че ще го отрека?
	— Не знам какво въобще да очаквам. — Дръпна ръката си и облече якето си. — Но нямам намерение да оставям нито моята, нито съдбата на сина ми в ръцете на някой друг.
	— Послушайте, Кейт, единственият начин да останете в безопасност е да ми помогнете да обявя пред обществеността RU2. Веднъж щом го направим, вече няма никакъв смисъл някой да убие някого от нас. Дотогава Огдън ще хвърли върху нас всичко, което може… — Замълча и я изгледа внимателно. — Не ме разбирате, нали? Добре, вървете и си помислете. Ако промените решението си, ще бъда в мотела през следващите няколко дни.
	Тя кимна и излезе от сепарето.
	Ноуа се намръщи.
	— Не ми харесва, че се движите сама. Ще ми позволите ли да ви съпроводя до вас?
	Кейт присви вежди.
	— Казах ви, никой не ме е следил.
	— Почакайте.
	Тя отново се обърна към него.
	— Как изглеждаше мъжът пред къщата ви?
	— Защо? — попита тя изненадана.
	— Хубаво е човек да познава враговете си. Освен това имам някои приятели, на които мога да се обадя. Бих могъл да открия кой е.
	— Дълга черна коса, завързана на опашка, високи скули, сиви очи. Изглеждаше… заприлича ми на индианец. Може и да не е бил. Сега са популярни всякакви типове от югоизточните щати. — Опита се да размисли. — Носеше гердан от мъниста. Не знам колко е висок. Не излезе от колата. Не изглеждаше много едър.
	— Добре, ще го запомня. — А после замислено произнесе: — Не ходете в полицията, Кейт. Би било опасно и за двама ни.
	— Ще направя онова, което преценя за най-добро. — Поколеба се и после изрече със запъване: — Не желая да ви се случи нещо лошо. Ако това, което ми разказахте е вярно, значи сте постигнали нещо изключително за всички хора.
	— В такъв случай мога ли да вярвам, че няма да ме предадете?
	Тя поклати глава.
	— Каквото и да направя, ще се опитам да ви държа настрани.
	— Не можете да го направите. — Погледна я в очите и изрече с доловима тъга в гласа: — Все още не сте убедена, нали? Независимо дали ви харесва или не, отсега нататък сме заедно в тази работа.


	Не постъпи добре с нея.
	Ноуа проследи с поглед как Кейт излезе от ресторанта и се качи в колата си. По дяволите, искаше му се да хукне, да я настигне и да я спре, да спори с нея, вместо да седи на стола. Тя въобще не разбра какво я чака. Той успя само да я обърка и да я изплаши, с надеждата да я привлече на своя страна.
	Нямаше да стане. Кейт Денби сякаш бе направена от чиста стомана и бе свикнала сама да взима решения.
	Не, не беше от чиста стомана. Когато говореше за сина си, тя се промени, омекна. Вероятно би могъл да използва това като копче, което да натисне.
	Да използва.
	Уморено се облегна на стола. Сега какъв бе проблемът? Знаеше, че ще се стигне до манипулация, дори я беше планирал.
	Но умът й беше чист и остър като скалпел, отсяваше глупостите от истината. Седя пред него с треперещи ръце и го гледаше смело и открито. Беше изплашена, но не изгуби присъствие на духа. Нападаше го, когато бе най-уязвима.
	Необикновена жена. Само дано да намери начин да я запази жива.
	Извади портфейла си, остави няколко банкноти на масата и се изправи. Щеше да се върне в мотела, да се обади на Тони и да се опита да научи нещо повече за жертвите от експлозията в завода. Трима негови хора продължаваха да са в критично състояние.
	— Ларс Франклин почина — каза Тони, когато Ноуа му позвъни петнайсет минути по-късно. — Клара Брукин и Джо Бейтс все още са живи.
	— По дяволите. — Затвори очи, за да издържи удара. Познаваше Ларс Франклин от детските си години и отчаяно се молеше по-възрастният мъж да оживее. Преди няколко години беше взел дъщерята на Ларс на работа при себе си, а името й бе в списъка на изчезналите.
	— Съжалявам, Ноуа. Знам, че беше много привързан към него.
	— Обичах всички — тихо изрече с болка. — Всички.
	— Ще те държа в течение на нещата. Как да се свързвам с теб?
	— Ти недей. Аз ще те търся.
	— По дяволите, няма ли да ми кажеш къде си?
	— Трябва да затварям. Възможно е да те подслушват. Искам утре да се прехвърлиш на цифрова система. По нея е почти невъзможно да се проследи откъде те търсят.
	— Защо? Никой не знае за хижата и всички те смятат за умрял.
	— Казах ти, Огдън иска всичко, свързано с RU2, да се унищожи. Той спомена и твоето име. Стой където си и не се показвай пред хора. Разбра ли?
	— Не виждам защо…
	— Трябва да затварям. — Ноуа натисна копчето, за да прекъсне връзката и остави слушалката.
	Ларс Франклин. Мислеше, че най-силната болка и шок са отминали, но явно не беше така. Все още не бе изживял всичко докрай.
	_Легни си. Заспи. Не мисли за това._
	Не би могъл да заспи. Имаше нещо, което трябваше да свърши.
	Позвъни на Сет в апартамента му в Маями.
	Отговори задъхан женски глас.
	— Ало.
	— Искам да говоря със Сет.
	— Важно ли е? — попита раздразнено жената.
	— Ноуа? — обади се Сет. — По дяволите, моментът не е удобен.
	— Само за минута. Човекът на Огдън се появи. Кейт Денби го е видяла тази вечер. Необходимо ми е да знам всичко за него.
	— Име?
	— Не разполагам с такова — набързо преразказа описанието, което Кейт му беше дала.
	— Напомня ми нещо. Чакай да помисля малко. Сигурно ще си спомня.
	— Но ми трябва бързо.
	— Много лошо. Ще го получиш, когато се сетя.
	— На това разчитам, не ме принуждавай отново да те безпокоя — каза Ноуа саркастично. — Продължи заниманията си.
	— Защо мислиш, че съм спрял?
	Ноуа чу женски кикот, преди да затвори телефона.


	— Ишмару — каза Сет, когато Ноуа позвъни час по-късно. — Джонатан Ишмару. Смахнат кучи син, но способен. Опасно способен. Чух за него в Мексико преди три години, затова се обадих на Кендоу.
	— Кой е Кендоу?
	— Брокер на информация. Живее в Лос Анджелис. Според него Ишмару се смята за воин апах или команч. Нещо такова.
	— Индианец ли е?
	— Полуиндианец, полуарабин. Израсъл е в източен Лос Анджелис. По дяволите, това е достатъчно, за да подлуди някого.
	— Огдън не би възложил работата на човек, който не е надежден. Би си осигурил професионалист, който е добре организиран.
	— Да, но разумните мъже стигат до споразумение. Ако някой го залови, Ишмару би го възприел като изпитание с огън.
	— И не би издал Огдън?
	— Ще ти разкажа една история за времето, когато бил в затвора в малко южно градче, след като убил кмета на града, който пък бил брат на шерифа. Шерифът много искал да узнае кой го е наел. Преди Ишмару да успее да избяга, изтръгнали всички нокти на ръцете му. Не проговорил.
	— Възможно ли е той да е поставил бомбите?
	— Да, но не би го направил по собствено желание. Обича да работи по-отблизо. Съвсем отблизо.
	— Но е възможно да го е направил?
	— Разбира се, той има всестранни таланти. Зависи какво му е било възложено.
	— Работи ли с някой друг?
	— Никой не би могъл да работи с такова смахнато копеле, което би те убило в мига, в който те види. Нещо друго?
	— Да, искам утре да отидеш в хижата и там да ни чакаш.
	Сет затвори телефона.
	Ишмару. Ноуа влезе в банята и пусна душа. На другия ден трябваше да се обади на Кейт и да й съобщи какво е научил. Необходимо беше тя да знае това — че един луд е нает да я убие. Можеше да бъде удовлетворен — за нея то би се превърнало в стимул да замине с него.
	Застана под топлия душ и се остави водата да отнесе част от насъбралото се напрежение.
	Не беше доволен. Беше ядосан, тъжен и малко завиждаше на Сет, който нямаше за какво да се тревожи, освен да се забавлява с жена в леглото. Не желаеше да изпитва такава вина и отговорност. Не искаше да прави планове как да изплаши една жена, която уважаваше. Не желаеше никой друг да умира.
	Какво от това, че не искал някои от тези неща, помисли си той нетърпеливо. Имаше само една посока, в която сега можеше да се движи. Щеше да позвъни на Кейт и се надяваше да я изплаши до смърт. Времето течеше. Наложително бе да тръгне, и то колкото се може по-бързо.
	Освен това Кейт Денби на всяка цена трябваше да бъде с него.


	Полицейската кола все още бе паркирана пред къщата, когато Кейт спря на алеята. Излезе от колата, затвори предната врата и застана под лампата на верандата, така че полицаят да види, че е същата жена, която излезе три часа по-рано. Той я позна и й махна с ръка. Беше приятен млад мъж. Не искаше тя да излиза от къщата, която охраняваше.
	Три часа. Сториха й се повече от век.
	Отключи вратата, влезе в къщата и внимателно затвори вратата. Не биваше да буди Филис. През деня тя бе погребала сина си и не бе нужно да се тревожи защо Кейт се разхожда навън посред нощ. Заключи вратата и сложи резето.
	В безопасност.
	Но изобщо не се чувстваше в безопасност. Приятел и любим бе загинал, един мъж я дебнеше пред къщата, а Ноуа Смит й обясни, че тя и Джошуа ще бъдат убити, ако тя не работи с него. Разговор за принудителна работа, помисли си уморено.
	Твърде много й дойде, за да търси изход сега. Щеше да размисли след като се наспи добре.
	Запали лампите и тръгна по коридора. Вратата на Джошуа бе открехната и тя надникна в стаята. Надяваше се той да не я е викал, докато беше навън. Боеше се, че не е била на мястото си, когато той е имал нужда от нея.
	Джошуа лежеше по корем, а завивката му бе на земята. Той не помръдна, когато влезе, и тя отново го зави. Заплахата, която толкова я плашеше, избледняваше, докато стоеше в тази стая. Стаята на Джошуа бе типична за него. На леглото висеше окачена ръкавица за бейзбол, избелели снимки от „Звездни войни“ бяха залепени върху венецианските щори на прозореца, в другия ъгъл на стаята бе училищната му чанта.
	_Не знам какво е най-добро, Джошуа._
	_Мисля, че Ноуа Смит се опитва да създаде нещо чудесно. Би могло да помогне на много хора, може би дори и на теб. Но това е мечта._
	Джошуа бе нейната реалност.
	Тя трябваше да защитава тази реалност. Да се съюзи с Ноуа Смит вероятно би било най-лошото, което би направила, за да запази сина си жив. Вероятно по-добре бе да направят някакво пътешествие, да изчезнат за известно време, докато бъде съобщено за откритието на RU2.
	Тя се отдръпна от леглото на Джошуа и излезе от стаята.
	Влезе в килера в коридора, свали кутията, отвори я и извади колта. По дяволите, мразеше оръжия. Когато Майкъл й го донесе, тя се съгласи да се научи как да го използва, но отказа да го държи в къщата, освен ако не е в заключена кутия. Сега тя пъхна пистолета в кожената си чанта и я отнесе в стаята си. Сложи чантата на пода до леглото и я остави отворена.
	Боже мой, седмица по-рано и през ум не би й минало, че ще легне да спи с пистолет до себе си.
	Усети, че сълзи горят в очите й, когато легна в леглото и сложи глава върху възглавницата.
	_Нещата много се объркаха, татко. Много съм уморена да се опитвам да правя всичко за всички. Не се справям докрай. Не съм достатъчно умна. Имам нужда от теб._
	_Толкова самотна се чувствам._


	Мариан спеше. Сет чуваше лекото й дишане. Обърна се и седна на леглото.
	Ишмару.
	Това не е на добре.
	Изправи се и тръгна към отворените стъклени врати, които водеха към терасата. Голото му тяло с удоволствие усети слабия полъх на топъл ветрец. Загледа се към вълните долу. Винаги бе обичал широтата на откритото море, а този апартамент бе толкова различен от претъпканите къщи, в които бе израсъл, колкото денят от нощта. Как ненавиждаше онези къщи. Странно, но по онова време се бореше със зъби и нокти, за да си извоюва място там. Но пък тогава беше такова малко копеленце, което с всички сили драпаше за място… Слава богу, научи се да маха с ръка и да отминава.
	Но част от това гладно, отчаяно момче трябва да бе оцеляло, защото едно от първите неща, които си купи, бе този апартамент. Запази го през всичките тези години. За него бе пристанището, където се връщаше, рай.
	Дали Ишмару си има рай?
	Не му хареса онова, което Кендоу му каза за Ишмару. Не беше мъж, с когото Ноуа би се справил лесно.
	За Сет също не би било лесно, но поне бе свикнал да се оправя с всякаква паплач. Ноуа нямаше неговия опит.
	Дори докато бяха заедно в специалните части, Ноуа никога не бе достатъчно предпазлив. Липсваше му вроденият цинизъм, който бе необходим на добрия боец. Той винаги искаше да вярва в най-добрия сценарий.
	Сет не вярваше в нищо и знаеше, че повечето сценарии трябва да бъдат променяни към вида, който той предпочиташе.
	Все пак благодарение на пълната липса на предпазливост у Ноуа той се втурна напред и извлече Сет от огневата линия, когато го раниха в Гренада. Сет се чувстваше задължен към Ноуа.
	Но сега щеше да си почива и да остави Ноуа да командва.
	По дяволите, Ноуа му беше приятел. Нямаше да го остави да сгреши и да го убият.
	Беше несправедлив към Ноуа. Ноуа не грешеше. Всичко щеше да бъде наред. Ноуа му каза да отиде в хижата и да чака.
	— Сет…
	Мариан отново се бе събудила и този тон му бе известен. Усмихна се, когато се обърна и тръгна към леглото. Мариан никога не искаше повече, отколкото той й даваше. Обикновено бе на разположение, когато се връщаше в Маями, и не му задаваше въпроси. Обичаше секса, малко смях, после отиваше при някой друг. Така че, дай й онова, което желае. Вземи, каквото искаш. Забрави за Ишмару.
	Нека Ноуа да командва парада.


>	Пета глава

	— Той е луд? — повтори Кейт.
	— Така ми се струва — каза Ноуа. — А на вас?
	— Може да не е същият човек. Не ми се стори… Държеше се съвсем нормално.
	— Това, което ви казвам, го научих от Сет. Вашето описание веднага му напомни на нещо.
	— Кой е Сет?
	— Един приятел. — Замълча. — Не разбирате ли, че това променя картината, Кейт? Всяка заплаха става двойно по-голяма, когато имаш работа с човек, който върши непредсказуеми неща.
	Кейт потръпна и затвори очи. Мисълта за луд престъпник винаги я бе ужасявала. Как можеш да се защитиш от мъж, чиито действия не се подчиняват на логиката?
	— Значи се казва Ишмару?
	— Да — каза той. — Ще бъда в мотела. Обадете ми се.
	Тя се загледа в телефонния апарат, след като остави слушалката. _Умно, Ноуа. Разкажи ми такива неща, за да ме изплашиш, а после си иди и ме остави да мисля._
	— Рано си станала, Кейт. — Филис влезе в кухнята, облечена по халат. — Не спа ли добре?
	— Не. — Скръсти ръце на гърдите си, за да спре тръпките, които я побиваха. — Помислих си, Филис, че може би няма да бъде зле, ако заминем някъде.


	— Значи не можеш да се откъснеш от нас, така ли? — Чарли Дод намести очилата на носа си, когато Кейт влезе в лабораторията. — Или може би идваш заради мен. Да не би през всичките тези години тайно да си ме харесвала?
	— Точно така, Чарли. — Кейт се усмихна, докато отваряше най-горното чекмедже на бюрото си и започна да рови за резултатите от изследванията, които бе направила в деня преди смъртта на Майкъл. Беше сигурна, че ги бе оставила там. — Не можах да се удържа.
	— И аз така помислих. — Изправи се и тръгна към нея. — Какво правиш? Вчера ти казах, че ще ти донеса всичко, от което имаш нужда.
	_Къде, по дяволите, са?_
	— Знам, но исках да ги взема сега. — Не бяха в чекмеджето. Може би ги е натъпкала в куфарчето, преди да си тръгне онзи ден. Тогава беше доста разстроена. — Като че са се загубили. Може да съм ги занесла вкъщи.
	— Нещо друго?
	— Няма. — Дискетата от компютъра с формулите и записките й бяха заключени в багажника на колата заедно с лаптопа. — Исках само да видя резултатите. — Вдигна телефона и набра номера на Алън в полицията. След няколко минути я свързаха с него. — Здрасти, искам да те помоля за една услуга.
	— Нали затова съм тук.
	— Може ли полицейската кола отново да дойде пред нас довечера?
	— Разбира се. Вече е определена. — Замълча. — Някакъв проблем ли имаш?
	— Не, просто така се чувствам по-добре. Може ли и патрулна кола да минава от време на време и да държи под око къщата през следващите няколко седмици? Заминавам за известно време.
	— Къде?
	— Още не знам. Утре ще натоваря Филис и Джошуа в колата и ще заминем. Може да ни се отрази добре.
	— Не заминаваш, защото се страхуваш, нали? Няма от какво да се боиш, Кейт. Ще направя всичко, за да бъдеш в безопасност.
	— Просто искам да се махна за известно време.
	Мълчание.
	— Добре, обаждай се. Ще гледам всичко да бъде наред тук.
	— Благодаря, Алън… — Подвоуми се. — Чувал ли си някога за мъж на име Ишмару?
	— Мисля, че не. Трябва ли?
	— Не знам. — Тя не знаеше нищо, помисли си обезпокоена. Може би това да не е истинското му име. — Би ли го проверил?
	— За какво е всичко това, Кейт?
	— Просто би ли могъл да го направиш?
	— Добре. Веднага ли?
	— Когато ти е възможно.
	— Ще ми отнеме известно време. — Замълча, после каза: — Има нещо, което не ми казваш. Не ми харесва.
	На нея също много неща не й харесваха.
	— Трябва да тръгвам, Алън. Благодаря ти за всичко.
	Затвори.
	— Предполагам, че няма да бъдеш тук за панихидата на Бени — забеляза Чарли. — Смятах, че ще бъдеш в града.
	Осъзна, че съвсем бе забравила за панихидата. Трябваше поне да изпрати цветя.
	— Реших, че е по-добре да променя обстановката.
	— И аз ти го казвах.
	— Ти винаги си прав.
	— Почти винаги.
	— В тази фраза има нещо наистина погрешно.
	— Е, може би трябваше да направя уговорка. Не исках думите ми да ти прозвучат твърде егоцентрично.
	— Остави тая работа. — Кейт тръгна към вратата. — Довиждане, Чарли. Ще се видим след няколко седмици.
	— Точно така. Много жалко за Руди.
	Кейт се закова на място и се обърна към него.
	— Какво?
	— Не чу ли? Руди умря.
	— Как?
	Той в недоумение сви рамене.
	— Не се тревожи, това няма нищо общо с твоите опити. Случи се преди две нощи.
	— Как можеш да говориш така? Може да е закъсняла реакция.
	Чарли поклати глава.
	— Вратът му бе пречупен.
	Тя го изгледа озадачена.
	— Счупен врат ли? Да не би да е излизал от клетката?
	— Не, някакъв странен инцидент. — Вдигна вежди притеснено. — Хей, не се панирай за една лабораторна мишка, не беше най-добрият ти приятел.
	По дяволите, тя обичаше тази лабораторна мишка. Проведе последните четири експеримента като използваше Руди и й се струваше, че той като че се чувства горд и възбуден заедно с нея, когато стигна до последния резултат.
	— Сигурен ли си, че не е излизал от клетката?
	— Техничката на лабораторията каза, че го е нахранила в шест и трийсет преди две вечери, той се разхождал в клетката си доволен и щастлив. — Усмихна се. — Не се тревожи. Докато се върнеш, поемам лична отговорност да ти намеря първокласна лабораторна мишка, носеща и съмнителния чар на Руди.
	— Благодаря — произнесе тя разсеяно, докато вървеше към вратата.
	Липсващи книжа. Мъртва лабораторна мишка.
	_Заводът бе вдигнат във въздуха, за да се заличи всяка следа от RU2._
	_Може би Огдън е убеден, че вече работим заедно._
	Но да убият лабораторна мишка, защото я е използвала за опитите си? Охраната на „Генетех“ бе отлична. Как е могъл някой да проникне в сградата, да открие стаята й и лабораторията, без някой да разбере? Вероятно бе странен инцидент, както каза Чарли. Всякакво друго обяснение би било абсурдно.
	Не, всякакво друго обяснение би било ужасяващо.


	— Имаш лош вкус към мотелите — заяви Сет, когато Ноуа отвори вратата. — Обзалагам се, че се подслушва.
	— Какво, по дяволите, правиш тук? — попита Ноуа. — Казах ти да отидеш в хижата.
	— Размислих се за Ишмару. — Сет влезе в стаята и затвори вратата. — Реших, че имаш нужда от мен тук.
	— Мога да се справя с Ишмару.
	Сет поклати глава.
	— Само си мислиш, че можеш. — Отпусна се на един стол и сложи крака на масичката. — Изгубил си форма. Може би и никога не си я имал. Особено пък да се справиш с Ишмару.
	— Какво му е толкова специалното на Ишмару?
	— Той е луд… а ти си нормален. Не го разбираш.
	— А ти разбираш ли го?
	— По дяволите, да. Аз също имам моменти на лудост. — Направи гримаса. — Иначе нямаше да бъда тук и да ти предложа да смачкаме този плъх. — Огледа стаята. — Няма машина за кафе. По това разбирам, че мотелът не струва. Хайде да отидем някъде да обядваме. Не съм ял от снощи.
	— Не мога да изляза. Трябва да чакам да не би Кейт да дойде. — Застана до Сет. — Иди в хижата. Наистина, Сет. Не биваше да идваш тук. Не обичам някой да се меси в плановете ми.
	Гласът на Ноуа удряше като с камшик и Сет бавно се стегна на стола.
	— Аз пък не обичам заповеди. Едно време обикновено заедно замисляхме нещата.
	— Не и този път. Трябва да стане както аз искам.
	— Както ти искаш… — изгледа го. — Знаеш ли, нещо ми хрумна. Не бяхме се виждали повече от шест години, когато преди пет години ти се раздвижи, за да ме намериш. Това беше след като откри RU2.
	Ноуа застина.
	— Е, и?
	— Просто се чудя дали беше заради едно време или пък още тогава си имал предвид да ме използваш.
	Ноуа замълча.
	Беше вярно, осъзна Сет. Ноуа не бе способен да лъже.
	— Нужно ти беше дълго време, за да ме подготвиш за участие в шоуто. Като говорим за едно време, помня какво ти дължа. Всички седмици, прекарани на борда на „Кадро“, ловуването…
	— Не бъди глупак. Ти си мой приятел. В края на краищата пак щях да те открия.
	— Просто намери причина да го направиш по-рано. Мразя да ме използват, Ноуа. Остава ми лош вкус в устата.
	— Това значи ли, че решаваш да не участваш?
	— Не. — Той се усмихна накриво. — Веднъж ти ми направи голяма услуга. Аз ти обещах нещо и ще го спазя. Но това проклето RU2 сигурно означава ужасно много за теб. — Изправи се и тръгна към вратата. — Затова послушно ще побързам да стигна до хижата и там ще те чакам.
	— Сет. — Ноуа се беше намръщил. — Ти си ми приятел. Най-добрият.
	— Знам. Натрапих ти се, нали? С моето фатално очарование. — Сет отвори вратата. — Не се тревожи, не мога да си позволя да те изоставя. Нямам чак толкова много приятели. — Погледна Ноуа в очите. — Но никога не ги използвам. Не се опитвай отново да си играеш с мен, Ноуа. — Понечи да тръгне, после спря. — Ако исках Кейт Денби да остане жива, не бих седял на задника си и да я чакам. Размърдай се и си отваряй очите на четири за нея, защото бъди сигурен, че ако не ти, Ишмару ще я дебне.
	— Неин приятел от полицията осигури полицейска кола да пази пред къщата й. Трябва да остана тук, в случай че тя дойде. — След малко добави: — Освен това не съм от твоя кръг, Сет. Това е моя игра.
	Такава, която можеше да хвръкне във въздуха пред очите му. Добре, какво, по дяволите, го е грижа? Опита се да му обясни.
	— Разбира се. Играта е твоя.
	Сет затвори вратата и тръгна с бързи крачки към взетата под наем кола. Сглупи, че дойде. Би трябвало да знае, че Ноуа се е заел сериозно с работата.
	Освен това научи повече, отколкото желаеше да знае.
	По-добре да се постарае да забрави. За него нещата не се променяха, понеже Ноуа не е такъв герой, за какъвто се мислеше. Все пак му бе длъжник. Все още му беше приятел.
	Погледна часовника си. Три и трийсет и пет. Още тази вечер можеше да се качи на самолет. Изми си ръцете с Ишмару. Успех, Ноуа.
	Късмет и на теб, Кейт Денби.


	Лъчите на късното следобедно слънце бяха нашарили с петна пътеката пред Ишмару, докато той тичаше бързо из гората. Винаги избираше мотел близо до гора. Беше му необходимо, за да се подготви за убийството.
	Затича се по-бързо. Сърцето му туптеше с яростно удоволствие.
	Беше пъргав като елен.
	Никой не можеше да го спре.
	Беше воин.
	Обаче воините не бива да бъдат ръководени от глупаци като Огдън. Убийството трябваше да се извърши в блясъка на славата, а не според хладни изчисления. Предната нощ дълго бе лежал буден, мислейки за убийството тази нощ, и сега усещаше как все по-силно започваше да се вълнува.
	Стигна до билото и застана там задъхан. Под него се простираше квартал от спретнати малки къщички също като онази, в която живееше Кейт Денби. Ако засенчеше очи с ръка, в далечината щеше да види и нейния квартал. Беше доволен, че къщата й е толкова близо до другите. За него беше вълнуващо предизвикателство да се движи като сянка сред овцете и после смело да нанесе своя удар.
	Но Огдън не желаеше да нанася смело удара си. Огдън желаеше той да скрие това деяние зад лъжи и измами.
	Тъй като това тревожеше Ишмару, значи имаше причина. Още от първия момент инстинктът му подсказа, че Кейт Денби може би е нещо специално. Дали Емили не му я е изпратила, за да го предизвика? Щеше да медитира и да изчака знак.
	Падна на колене, заби пръсти в земята и изрисува черти по скулите и челото си. После разпери ръце.
	— Води ме — прошепна като в транс. — Нека всичко ми се изясни.
	Древните са имали обичая да се молят на Великия дух, но той беше по-мъдър. Убеден бе, че Великият дух живее в самия него. Той беше едновременно онзи, който бе дарител на слава, а в същото време и наказваше.
	Остана коленичил с широко разперени ръце час, два, три.
	Лъчите на слънцето избледняха. Сенките се удължиха.
	Скоро трябваше да се откаже. Ако не му се дадеше знак, трябваше да се подчини на волята на Огдън.
	Тогава чу кикот в храсталаците отдясно. Тялото му се разтресе от радост.
	Не помръдна. Държеше главата си обърната право напред, но с ъгълчето на очите си погледна към храсталаците.
	Оттам го наблюдаваше малко момиченце. Беше на не повече от седем или осем години, облечено с плисирана пола и носеше раничка. Зарадва се още повече, когато видя, че е русичко. Не толкова светлорусо като Кейт Денби, косата му бе бледожълта като на Емили Сантос. Не би могло да е съвпадение, явно вътрешната му сила бе привлякла детето.
	То му бе изпратено като знамение. Ако успееше бързо да му нанесе удар, това трябваше да означава, че може да не слуша Огдън и да тръгне по верния път.
	Бавно се изправи и се обърна към момиченцето.
	То продължи да се кикоти.
	— Лицето ти е изцапано. Какво си… — То замълча и очите му се разшириха. Отстъпи крачка назад.
	_Усети силата ми_, екзалтирано си помисли Ишмару.
	— Не исках… Недей… — изхълца то.
	Обърна се и се затича надолу по пътеката.
	Той се втурна след него.
	Детето не биваше да тича. Той беше пъргав като елен. Никой не можеше да го спре. Беше воин.


	— Прибра ли моя лаптоп и видеоигрите ми? — попита Джошуа.
	— Те са в багажника заедно с бухалката и ръкавицата — каза Филис. — И не искай да слагаме повече твои неща в колата. Едва остана място за куфарите.
	— Вътре има само дрехи — каза Джошуа. — Кой има нужда от дрехи за спане? Може да извадите пижамата ми и…
	— Не — отсече твърдо Кейт и затвори багажника. — Сега влез вътре да се изкъпеш. Искам само да проверя гумите и маслото и докато дойда, да си в леглото.
	— Добре. — Джошуа направи гримаса, преди да изтича към входната врата.
	— Посъвзе се — отбеляза Филис. — Мисля, че това пътуване ще му се отрази добре.
	— Надявам се. Можеш ли да ми подържиш фенерчето? Стъмва се и не виждам добре.
	— Разбира се. — Филис се приближи до нея и освети мотора, когато Кейт вдигна капака и провери маслото.
	— Спаднало е с една четвърт. Най-добре утре преди да тръгнем да спрем на бензиностанция.
	— Реши го набързо — отбеляза Филис. — Непривично за теб.
	Кейт й се усмихна.
	— Непривично за бавната, досадна, методична Кейт?
	— Ти го каза, не съм аз.
	— От време на време имам право да извърша нещо неочаквано, нали?
	— Може би. — Филис замълча. — Съвсем не ти подхожда да бягаш уплашена, само защото някакъв млад хулиган е решил да ни ограби.
	— Мисля, че преживяхме достатъчно.
	Филис изгледа внимателно Кейт.
	— Да не би нещо да се е случило, Кейт?
	Трябваше да се сети, че Филис бе доста прозорлива и ще забележи колко е напрегната.
	— Разбира се, че нещо се е случило. В траур сме. — Коленичи и провери въздуха в лявата предна гума. — Би ли влязла да видиш дали можеш да попречиш на Джошуа да напъха ракетата си за тенис в калъфа на възглавницата? Винаги обича да носи възглавницата си със себе си.
	— И аз това си помислих — засмя се Филис. — Ама ги върши едни — и се отправи към къщата.
	Винаги можеше да промени темата, ако кажеше нещо за Джошуа, помисли си Кейт. Или просто Филис реши да се разсее. Тя много уважаваше личната свобода — както нейната собствена, така и…
	— Какво става?
	Сърцето на Кейт подскочи до гърлото й и после утихна, когато вдигна очи и видя, че мъжът, който я заговори, носи синя полицейска униформа. Не бе видяла полицейската кола да спира до тротоара, но наистина бе там.
	— Нямах намерение да ви плаша. — Той се усмихна. — Аз съм Кейлеб Брънуик. Вие сте доктор Денби, нали?
	Почувства се глупаво. Той изобщо не изглеждаше застрашителен. Кейлеб Брънуик бе едър мъж с прошарена коса, по лицето му забеляза бръчки. Кимна.
	— Не бяхте дежурен снощи.
	— Не. Току-що се връщам от почивка. Заведох внучетата си в Гранд Тетънс. Красиво е в Уайоминг. Замислих се като се пенсионирам да се преместя там. — Приклекна до нея и взе манометъра. — Аз ще го довърша.
	— Благодаря. — Кейт се изправи и избърса ръце в джинсите си. — Много мило от ваша страна. Може ли да видя личната ви карта?
	— Разбира се. — Подаде й значката си. — Много умно от ваша страна, че проверявате.
	— Ще ви я върна веднага щом се обадя в полицията.
	— Няма проблем. — Тръгна към следващата гума. — Съжалявам, че закъснях. Едно малко момиченце от квартал Литъл Рок на около шестнайсет километра оттук е изчезнало. Тъй като така и така пътят ми минаваше оттам, помолиха ме да спра и да докладвам.
	— Малко момиченце ли?
	Той кимна.
	— Изпуснало училищния автобус.
	— Какъв ужасен свят, когато дете може да попадне в опасност, защото е изпуснало автобуса. — Това й напомни за ситуацията вкъщи. Джошуа се връщаше с автобус от училище всеки ден. — Защо някой учител не го е завел у дома?
	— Детето не е поискало. Кварталът, където живее, е точно от другата страна на хълма. — Погледна я. — Представям си как се чувствате, но сега го издирват. Може да е отишло при някоя своя приятелка. Нали знаете какво правят децата.
	Да, знаеше. Не мислят. Доверчиви са. Импулсивни. Беззащитни.
	— Заминавате ли? — попита той.
	Тя кимна.
	— Утре сутринта.
	— Къде отивате?
	— Още не съм решила.
	— Защо не опитате в Уайоминг. — Отново се наведе над гумата. — Красиво е…
	— Може и там да отидем. — Усмихна се и вдигна значката високо. — Ще ви я върна след малко.
	Отне й десет минути, докато се свърже с полицията и му върне значката.
	Джошуа бе по пижама и много намусен, когато влезе в стаята му.
	— Ракетата за тенис ми трябва.
	— Взел си толкова неща, че можеш да отвориш спортен магазин.
	— Винаги, когато пътувам, взимам ракетата за тенис.
	— Избирай. Остави бейзболната ръкавица и вземи ракетата.
	Джошуа я изгледа ужасено.
	— Мамо!
	Кейт знаеше, че той никога нямаше да изостави скъпоценната си ръкавица.
	— Няма, така ли? Тогава се откажи, сине.
	Той я изгледа и кимна.
	— Добре, сега ще се споразумеем. Ако ми потрябва ракета за тенис, ще отидем в магазина и ти ще ми купиш…
	Тя хвърли една възглавница към него.
	— Това е изнудване.
	Синът й се ухили.
	— Трябваше да опитам. — Скочи в леглото. — Баба каза, че ще станем в пет часа.
	— Баба ти е права както винаги. — Зави го, целуна го по челото, после се изправи. — Джошуа, какво би направил, ако изпуснеш автобуса, който те докарва вкъщи?
	— Ще се върна в училището и ще позвъня на баба.
	— Знаеш, че няма да ти се караме. Ще се обадиш ли наистина?
	Той се смръщи.
	— Разбира се. Казах, че ще се обадя. Защо питаш?
	— Няма нищо. — Искаше й се заради родителите на момиченцето да е точно така. — Лека нощ, Джошуа.
	— Мамо?
	Кейт се обърна към него.
	— Би ли останала да постоиш малко при мен?
	— Не можеш да отлагаш… — Замълча, като видя израза му. — Какво има?
	— Не знам… Усещам… Би ли постояла малко?
	— Защо не? — Седна на ръба на леглото. — Ти много изживя. Естествено е да си толкова нервен.
	— _Не_ съм нервен.
	— Добре, извинявай. — Взе ръката му. — Имаш ли нещо против, ако кажа, че аз съм нервна?
	— Нямам, ако е вярно.
	— Вярно е.
	— Не че съм уплашен. Просто се чувствам някак особено.
	— Искаш ли сега да поговорим за погребението?
	Джошуа веднага сви вежди.
	— _Казах_ ти, че вече не мисля за него.
	Тя се отказа. Явно бе твърде рано да говори с него. Още по-добре. Самата тя все още не го беше преживяла, за да се владее. Само това му трябваше, да я види как се отпуска.
	— Само питах.
	— Остани за малко. Разбираш ли?
	— Колкото кажеш.


	Тя не приличаше на воин, седнала на леглото на момчето, помисли си разочарован Ишмару. Изглеждаше нежна и женствена, нямаше дух и нищо не струваше.
	Погледна през тесния процеп на венецианските щори, които покриваха прозореца на стаята на момчето.
	_Обърни очи към мен. Искам да преценя какъв е духът ти._
	Тя не погледна към него. Не усещаше ли, че той е там, или се отнасяше презрително към намеренията му?
	Сигурно е така. Тази вечер силата му беше много голяма, чувстваше се тъй, че и звездите трябваше да го разбират. Внезапният удар винаги носи със себе си допълнителна сила и предизвиква чувство на триумф. Малкото момиченце усети неговата сила още преди ръцете му да стиснат гърлото му. Тази жена сигурно го дразни и се преструва, че не забелязва как я наблюдава.
	Пръстите му стиснаха здраво резача за стъкло. Можеше да разреже стъклото и да й покаже, че не е права да се отнася пренебрежително към него.
	Не, тя тъкмо това искаше. Макар и да бе бърз, тогава би изпаднал в неизгодно положение. Тя като че ли го примамваше към неговото унищожение, както би направил един умен воин.
	Но той също бе умен. Ще изчака мига и тогава смело ще нанесе удара си пред очите на тези овци, с които се е обградила.
	Преди да умре, тя ще признае колко велика е силата му.


	Джошуа остана буден още около час и дори след като най-после затвори очи, заспа леко.
	Много хубаво, че заминават за известно време, помисли си Кейт. Джошуа не беше дете с изострени нерви, но и това, което преживя, бе достатъчно, за да извади от релсите и голям човек.
	Вратата на Филис бе затворена, отбеляза Кейт, когато излезе в коридора. Сигурно също си е легнала. Не че е успяла да заспи. Не излъга Джошуа — беше нервна, напрегната и изпълнена с негодувание. Та това бе нейният дом, тук трябваше да се чувства като в рая. Не искаше да мисли за дома си като за крепост.
	Но независимо дали й харесваше или не, в момента беше крепост и по-добре би било да бъде сигурна, че войниците са на бойните си места. Провери резето на входната врата, а после тръгна бързо към всекидневната. Полицейската кола се виждаше от прозореца.
	Филис, както винаги, бе пуснала пердетата преди да си легне. Пещерен инстинкт, помисли си Кейт, докато се протягаше за шнура. Затвори се от външния свят и си създай свой собствен. Двете с Филис бяха напълно съгласни…
	Той стоеше от другата страна на прозореца, съвсем близо до нея, разделяше ги само шестмилиметровото стъкло.
	Високи изпъкнали скули, дълга черна права коса, прибрана на опашка, гердан от мъниста. Беше той… — Тод Кембъл… Ишмару…
	Усмихваше й се.
	Устните му се движеха, беше толкова близо, че тя чуваше думите му през стъклото.
	— Не трябваше да ме видиш, преди да вляза, Кейт. — Гледаше я в очите и й показваше резача за стъкло в ръката си. — Но не се безпокой. Почти свърших и смятам, че така е по-добре.
	Тя не можеше да помръдне. Гледаше го като хипнотизирана.
	— Би могла да ме пуснеш да вляза. Не си в състояние да ме спреш.
	Тя пусна пердето с рязко движение, за да не го вижда.
	Да се барикадира вътре, след като ги разделя само едно стъкло…
	Чу острието върху стъклото.
	Дръпна се от прозореца, спъна се в ниска табуретка, едва не падна, после се изправи.
	Къде ли беше полицаят? Лампата на верандата не светеше, но той сигурно е видял Ишмару.
	Може би полицаят го нямаше.
	_Майкъл не ви ли е казал, че в техните среди има корупция?_
	Пердето се изду.
	Разрязал е стъклото.
	— Филис! — Затича се по коридора. — Събуди се! — Отвори вратата на Джошуа, прелетя през стаята и го вдигна от леглото.
	— Мамо?
	— Ш-ш-т-т, тихо! Прави каквото ти казвам, разбра ли?
	— Какво има? — Филис бе дошла до вратата. — Да не би Джошуа да се е разболял?
	— Искам да излезете оттук. Веднага! — Бутна Джошуа към нея. — Отвън има някой. — Дано все още да бе отвън. Вече може да е влязъл в хола. — Искам да изведеш Джошуа през задната врата и да отидете в Броклеманови.
	Филис веднага хвана Джошуа за ръка и го поведе към вратата на кухнята.
	— А ти?
	От хола се чу шум.
	— _Вървете._ Аз идвам след малко.
	Филис и Джошуа излязоха набързо през задната врата.
	— Мен ли чакаш, Кейт?
	Гласът му звучеше близо, прекалено близо. Филис и Джошуа сигурно още не бяха стигнали до оградата. Нямаше време да бяга. Трябваше да го спре.
	Видя го като сянка на вратата, която водеше към коридора.
	Къде беше пистолетът й?
	В чантата, на масата в хола. Но не можеше да мине покрай него. Отстъпи към печката. Филис обикновено оставяше тигана готов за закуската на другата сутрин.
	— Казах ти, че ще вляза. Тази вечер никой не може да ме спре. Получих знак.
	Кейт не забеляза оръжие, но стаята се осветяваше само от лунната светлина, която идваше от прозореца.
	— Откажи се, Кейт.
	Тя хвана дръжката на тигана.
	— Остави ме на мира. — Скочи напред и го удари по главата с всичка сила.
	Той се движеше доста бързо, но пък и тя нанесе силен удар.
	Ишмару се свличаше…
	Шмугна се покрай него и излезе в коридора. Иди до чантата за пистолета.
	Чу го зад себе си.
	Грабна чантата, хвърли се към вратата и дръпна резето.
	_Бягай при полицая в колата._
	Трудно й беше да отвори чантата си в движение, докато тичаше към колата. Ръката й стисна пистолета й тя захвърли чантата.
	— Него го няма там, Кейт — чу се гласът на Ишмару зад нея. — Само двамата сме.
	Полицейската кола бе празна. Тя се обърна и вдигна пистолета.
	Твърде късно.
	Ишмару се хвърли върху нея, изби пистолета от ръката й и той отхвръкна. Как е възможно човек да се движи толкова бързо?
	Падна на земята и започна отчаяно да се бори.
	Не можеше да диша. Палците му се забиваха в гърлото й.
	— Мамо! — Ужасеният вик на Джошуа прониза нощта.
	Какво правеше Джошуа там? Трябваше да бъде…
	— Върви, Джош… — Ишмару стисна гърлото й и оттам не излезе нито звук. Умираше. Трябваше да помръдне. Пистолетът. Беше паднал от ръцете й. На земята…
	Започна да опипва наоколо. Металната дръжка на пистолета беше хладна и мокра от тревата.
	Нямаше да успее да го направи. Причерня й пред очите.
	Опита се да го ритне в слабините.
	— Престани да се бориш — прошепна той. — Какво ли не направих, за да ти осигуря смърт на воин.
	Луд човек. Как не, ще спре да се бие.
	Вдигна пистолета и натисна спусъка.
	Усети как тялото му се разтърси, когато куршумът го прониза.
	Ръцете му отпуснаха гърлото й. Тя се надигна, измъкна се изпод него и успя да коленичи.
	Той лежеше по гръб на земята. _Убих ли го_, зачуди се Кейт замаяно.
	— Той щеше да те удуши. — Джошуа стоеше до нея, сълзи се стичаха по лицето му. — Аз бях много далеч. Не можех да го спра. Не можех…
	— Ш-ш-т. — Прегърна го с една ръка. — Знам. — Закашля се. — Къде е Филис?
	— Обажда се по телефона на Броклеманови. Аз изтичах от къщата…
	— Не биваше да го правиш.
	— А ти трябваше да дойдеш с нас — нахвърли се върху нея Джошуа. — За малко щеше да те убие.
	Тя едва ли би могла да го отрече, тъй като не можеше да говори.
	— Не съм толкова зле, колкото…
	— Достатъчно зле. — Тя се обърна, когато чу този глас, и видя слаб тъмнокос мъж, който тичаше по пътеката.
	Кейт инстинктивно вдигна пистолета и го насочи към него.
	— Спокойно. — Той вдигна двете си ръце. — Ноуа Смит ме изпраща.
	— Откъде да съм сигурна? — Как би могла да му повярва, тази мисъл се мярна в замъгленото й съзнание.
	— Не можете да бъдете сигурна. Дръжте пистолета, насочен към мен, и ще се почувствате по-добре. Аз съм Сет Дрейкин.
	Сет. Ноуа й беше споменал за някакъв Сет.
	— Какво правите тук?
	— Казах ви. Ноуа помисли, че ще имате нужда от помощ. Трябваше да ви защитя. — И добави: — Макар да ми се струва, че позакъснях. — Обърна тялото на Ишмару с крак. — Този ли е бил снощи тук?
	Младата жена мълчаливо кимна.
	— Според мен няма съмнение, че е Ишмару.
	— Мъртъв ли е?
	Той се наведе и разгледа раната.
	— Не. Само една мускулна рана от дясната страна. Не сте прекъснали някоя артерия. Изключително болезнено е, но не е сериозно. Жалко. Искате ли да го довърша?
	— Какво? — попита тя изумена.
	— Само попитах. — Обърна се към Джошуа. — Доведи баба си, сине.
	Джошуа погледна Кейт.
	Тя кимна.
	— Кажи й да повика линейка — додаде майка му.
	Джошуа хукна през поляната.
	— Линейка за мъж, който току-що се опита да ви убие? — попита Дрейкин.
	— Не, правя го заради себе си. Не искам да бъда отговорна за смъртта на някого, ако мога да я предотвратя.
	— Благородно — заключи той. — Боя се, че аз не бих бил толкова великодушен. — Насочи поглед встрани, оглеждайки тъмните къщи на улицата. — Добри съседи имате. Някой все пак би трябвало да е чул изстрела.
	— Повечето от тях знаят как умря Майкъл, а през последните две нощи виждат, че тук има полицейска кола. Естествено е да се страхуват. — Тя потрепери. — Аз също бих се страхувала.
	Той я изгледа и се усмихна.
	— Но не съм убеден, че ако някой съсед изпадне в беда, вие бихте се крили зад затворени врати. Веднага се връщам. — Изчезна в къщата и се върна с шнура от завесата. Бързо завърза ръцете на Ишмару отзад.
	— Какво правите? Той е беззащитен.
	— Не ми позволихте да го убия. Трябва да съм сигурен. За Ишмару се знае, че винаги е повече от онова, което се вижда. — Помогна й да се изправи. — Хайде, трябва да се махнем оттук преди полицията и линейката да са дошли.
	— Да избягаме? — Тя поклати глава.
	— Току-що застреляхте мъж.
	— Беше при самозащита. Няма да ме арестуват.
	— Може би не за известно време, но искате ли да оставите сина си сам, незащитен, докато давате обяснения в полицейското управление?
	— Той сега е в безопасност.
	— Убедена ли сте? А къде е полицаят, който трябваше да ви пази?
	Кейт погледна към черно-бялата кола.
	— Не знам.
	— Вероятно някъде харчи парите на Огдън. Представете си, че изпратят този полицай да пази сина ви, докато сте задържана?
	— Престанете. Никъде няма да тръгна с вас. Може да ме лъжете. Дори не ви познавам. — Прокара пръсти през косата си. Не бе в състояние да мисли. — Освен това ме смущавате.
	— Няма защо да тръгвате с мен. Идете при Ноуа в мотела. Моментът не е подходящ да се правят грешки. Вие няма да сте тази, която ще плати за тях.
	Джошуа щеше да плати. Джошуа трябваше да бъде защитен. Може би Дрейкин беше прав. Но й трябваше време, за да обмисли всичко. Кимна отсечено.
	— Ще отида в мотела.
	— Добре. Ще телефонирам на Ноуа и ще го предупредя, че отивате. Ще взимате ли още нещо от къщата?
	— Не.
	— Не променяйте решението си. — Взираше се в лицето й. — Не правете така, че когато стигнете половината път, да се върнете. Действително имате нужда от помощ.
	— Ще отида в мотела — повтори тя. Обърна се и видя Джошуа и Филис да вървят по поляната към нея. Осъзна, че продължаваше да стиска пистолета. Вдигна чантата си от земята и го пъхна вътре. — Само това мога да обещая.
	— Побързайте. Трябва бързо да изчезнете. — Хвърли поглед към Ишмару. — Не го развързвайте. Нещо отвътре ми подсказва, че се прави на припаднал. Сигурна ли сте, че не искате да го изпратя в щастливите ловни полета?
	Колко обикновено го каза. Колко хладнокръвно. Какъв е този човек? Тръпки я побиха.
	— Казах ви не.
	— Само питах. — Подвоуми се. — Не ми се иска да ви оставям сама. Може би да изчакам, докато тръгнете.
	— Какво ще му сторите, след като тръгна? Ще го убиете ли? Вие тръгнете пръв. Нямам ви доверие.
	Той кимна одобрително.
	— И не би трябвало.
	— Тръгвайте.
	— Обещайте, че няма да го развържете.
	— Обещавам — изрече тя през стиснати зъби.
	— Тогава тръгвам. — И се затича надолу по алеята.
	Тя се загледа след него. Появата на този непознат беше тъй смущаваща както всичко, което се случи тази вечер. Смущаваща и ужасяваща. Той като че ли знаеше как точно да постъпи, за да я накара да направи онова, което той желаеше.
	— Емили…
	Тя замръзна на място, когато чу прошепнатото име, обърна се и погледна мъжа на земята.
	Очите му бяха отворени и той гледаше право към нея. От кога ли беше в съзнание?
	— Знаех, че си ти, Емили.
	— Казвам се Кейт.
	— Да, може и да е така. — Усмихна се. — Ти си чудесна, Кейт. Толкова добре се справи.
	Побиха я ледени тръпки. Лежеше на земята, след като тя го бе ранила, а в гласа му се усещаше истинско възхищение. Ноуа беше прав. Този човек не е нормален.
	— Защо го направихте? — прошепна тя.
	— Удар… Щях да нанеса три удара и всички щяхте да сте мъртви. — Затвори очи. — Но за мен щеше да е голяма чест, Кейт, ако само теб бях убил. Вече не мога да чакам.
	Тя отстъпи една крачка, докато осъзна какво е направила. Нямаше от какво да се бои. Той не представляваше заплаха. Беше ранен, вързан и скоро полицията щеше да пристигне. Вече чуваше сирените. Щеше да се обади на Алън от мотела, за да му каже какво се е случило, а той ще направи така, че този престъпник да бъде пратен в затвора, далеч от тях.
	Обърна му гръб и тръгна към Филис и Джошуа.


	Ишмару отвори очи и видя как задните светлини на хондата се отдалечават надолу по улицата.
	Изпита щастие, което го загря отвътре. Жената го победи, но той не изпитваше срам. Жените винаги са хладнокръвни, настървени. Затова воините винаги са давали затворниците на жени да ги измъчват. Раната, която тя му нанесе, много го мъчеше. Всеки път, когато си поемеше дъх, това му причиняваше болка и тя го знаеше. Когато мъжът попита дали да го довърши, тя каза „не“ и мъжът я сметна за милостива.
	Но Ишмару мислеше другояче. Тя желаеше той да страда. Искаше да остане да лежи тук и да помни, че тя го е ранила. Беше прав по отношение на силата, която усети в нея.
	Сирени… далече…
	Нямаше значение какво е казала. Беше извикала линейка, за да го излекуват, за да се оправи и отново да се изправят един срещу друг. Тя беше осъзнала, че той е нейната съдба.
	Но полицията също щеше да дойде. Рицарска ръкавица за него, за да бяга, преди да го хванат.
	Умно, Кейт. Тя го изпитваше, за да разбере дали е достоен отново да се срещнат.
	Беше достоен.
	Преобърна се и започна да пълзи по пътеката към отворената врата на къщата. Щеше да намери някое парче счупено стъкло и да пререже връзките на ръцете си, после да стигне до задната врата и да се загуби сред дивотията на крайния квартал.
	Раната му кървеше и всяко движение му причиняваше остра болка. Нямаше значение. Привикнал бе на болката, приемаше я като добре дошла.
	Добра се до сянката на къщата.
	Сирените приближаваха.
	Трябваше да действа по-бързо. Залепи гръб към тухлената стена и успя да се изправи.
	Зави му се свят и се олюля.
	Изчака да му мине и със залитане стигна до входната врата.
	_Виж, Кейт. Идвам._
	_Достоен съм за теб._


>	Шеста глава

	— Тя идва — каза Сет. — Казах й, че ти си ме изпратил. Понеже се държах както винаги като герой, не бих искал да я разочаровам.
	— Дяволите да те вземат, Сет. Казах ти да не се месиш.
	— Седях на летището. Доскуча ми и се размислих. Знаеш, че това ми е фатален недостатък. Хайде сега кажи „Благодаря ти, беше прав, Сет“ и преставам да те дразня.
	От другата страна на линията се възцари мълчание.
	— Благодаря ти.
	— Беше прав, Сет — подсказа му той.
	— Предполагам. Много ли я уплаши?
	— Държах се съвсем прилично. Е, почти. Предполагам, че все пак ще трябва да пооправя отношенията си с нея. Позвъни ми на клетъчния, след като говориш с нея. Няма да се разберете лесно. Може и да не я убедиш да тръгне за хижата.


	Ноуа чакаше на пешеходната пътека пред мотела, когато Кейт пристигна.
	— Запазих двете съседни до мен стаи за вас — каза той, щом Кейт излезе от колата. — Според мен не би трябвало да оставаме тук през нощта, но можете да си починете, докато съставя някакъв план. — Отвори вратата на Филис. — Аз съм Ноуа Смит, госпожо Денби. Знам, че сте разстроена. Кейт казала ли ви е нещо?
	— Не много — изрече мрачно Филис. — Че може би онзи, който е взривил завода ви, е убил Майкъл. Това не обяснява защо трябва да бягаме, когато би трябвало да разговаряме с полицаите.
	— Нямаше време — каза Кейт. — Ще позвъня на Алън по-късно. — Отвори задната врата. — Хайде, Джошуа.
	— Тук не ми харесва — прошепна той, докато излизаше от колата. — Колко ще останем?
	— Няма да е дълго. — Ноуа се усмихна на Джошуа. — Още не сме се запознали. Аз съм Ноуа Смит и ще направя така, че отсега нататък майка ти и баба ти да са в безопасност.
	— Полицай ли сте?
	— Не, но все пак мога да ви помогна.
	— Не вярвам, че ще се справите добре. Не бяхте там, за да помогнете на мама. За малко не я убиха.
	Ноуа се намръщи.
	— Знам. Това няма да се повтори. — Подаде ключ на Филис. — Бихте ли го настанили по-удобно? Трябва да поговоря с Кейт.
	Филис изгледа снаха си с въпросително вдигнати вежди.
	Кейт успокоително кимна.
	— Ще дойда при вас след малко и ще ви обясня всичко. — Бутна лекичко Джошуа към Филис. — Върви с нея, миличък.
	— Няма. — Той нервно свиваше и отпускаше юмруци. — Няма да те оставя. Ами ако онзи мъж отново тръгне да те преследва? — Изгледа презрително Ноуа. — Този човек не е добър пазач. Не направи нищо, а ти за малко не умря.
	— Няма да ме преследва, беше ранен. Аз го прострелях.
	— Но не го уби. Трябваше да стреляш още веднъж. Или да оставиш Сет да го доубие, както искаше.
	— Обяснявам ти, че няма опасност, Джошуа. Ще бъда в съседната стая.
	Филис направи крачка напред и го хвана за ръката.
	— Хайде, Джошуа, да влезем вътре. Става студено.
	Той не помръдваше.
	— Мамо, обещаваш ли, че ще дойдеш веднага?
	— Обещавам.
	— И ще извикаш, ако имаш нужда от мен?
	Кейт нежно го прегърна.
	— Няма да заспивам. — Момчето се остави Филис да го отведе. — Ще те чакам.
	— Чудесно дете — каза Ноуа, щом вратата се затвори след Филис и Джошуа. — Има отлични инстинкти. — Отвори вратата на стаята си и пусна Кейт да мине пред него. — Освен по отношение на мен, разбира се.
	— Много обича да ме защитава. — Тя затвори вратата. — Но децата имат инстинкти на диваци. Големите трябва да ги предпазват от варварството, а не да ги окуражават. Не съм доволна, че изпратихте човек като Сет Дрейкин, който му показа какъв варварин може да бъде човек.
	— Диващината има своето място. Джошуа беше прав. Щяхте да бъдете в по-голяма безопасност, ако заплахата бе напълно унищожена.
	— Ще бъде — от полицията. Така и би трябвало да бъде. — Тя се отпусна на един стол. — Дори не разбирам защо съм тук. Трябваше да ги изчакам.
	— Защото вие също притежавате добър инстинкт. Само че му се съпротивлявате. — Облегна се на вратата. — Сет каза, че за малко не са ви убили.
	— Беше кошмар — каза тя уморено. — Ишмару дойде в съзнание, преди да тръгна. Нарече ме Емили, но мисля, че знаеше коя съм. Както и да е, той не е нормален.
	— Какво каза?
	Тя се усмихна безрадостно.
	— Иска да нанесе удар.
	Той изтръпна.
	— Знаете ли какво означава това?
	— Ами да, преди да започне да тренира бейзбол, Джошуа играеше на каубои и индианци. Опитах се да го запозная с единството на американската култура, но той се интересуваше само от битки и нанасяне на удари. Много хубав стар обичай. Означава да се приближиш достатъчно близо до врага си, за да можеш да го убиеш с ръце, тогава получаваш един вид мистична чест. — Стисна здраво облегалката на стола, за да не се разтрепери. — Онзи човек искаше да убие мен, Филис и Джошуа. И тримата.
	Ноуа Смит прекоси стаята и коленичи пред нея.
	— Но не успя да ви убие и няма да успее — изрече тихо. Взе ръцете й в своите и ги стисна здраво. — Вече не. Тук сте в безопасност с мен.
	Би могла да му повярва. Ръцете му бяха силни и топли, а в очите му се четеше силата на волята му. Прииска й се да я прегърне и тя да се притисне до него, както Джошуа правеше, когато сънуваше кошмар.
	— Сега ще ми позволите ли да ви кажа какво смятам да направя? — попита той.
	Кейт кимна.
	— Преди четири месеца наех една хижа в планината близо до Грийнбрайър, Западна Вирджиния. Отидох там веднъж с един приятел. Наоколо няма никакви пътища, намира се на двайсет километра от най-близкия магазин. Подготвих напълно оборудвана лаборатория, инсталирах компютърна връзка и заредих хижата с храна за шест месеца. Там съм оставил цялата си писмена документация, за да съм сигурен, че няма да я открият.
	— Преди четири месеца? — повтори тя бавно.
	— Знаех, че ще ни е нужно подобно място, когато се съгласите да работите с мен.
	— Но преди четири месеца аз нямах никакво намерение да работя с вас.
	Той мълчеше.
	Кейт усети някаква неловкост, която граничеше със страх. Гледаше го и осъзнаваше, че никога не бе срещала по-неуморим човек.
	— Сигурно би трябвало да ви бъда благодарна, че не сте ме откраднали и не сте ме пренесли в бърлогата си — изрече тя сухо.
	Ноуа замислено я погледна.
	— Трябваше да дойдете по собствено желание.
	— За да ви направя удоволствието да работя по вашия чудодеен проект. — Тя поклати глава. — Невероятно.
	— Това няма значение. Важното е, че разполагам с безопасно място, където мога да заведа вас и вашето семейство. Ще организирам нещата така, че да бъдете пазена денонощно. Ще дойдете ли?
	— Не ме насилвайте. Не съм решила. — Протегна се към телефона на нощната масичка. — Но сега трябва да се обадя в полицията и да им кажа защо съм избягала.
	— Ще дойдат и ще ви приберат. Джошуа ще остане сам с баба си, която да се грижи за него.
	Тя усети, че я обзема страх. Сет Дрейкин й изтъкна същия аргумент, който Ноуа знаеше, че ще я накара да се замисли.
	— Няма да стане така. Ще се обадя на приятел.
	Той махна с ръка.
	— Както желаете.
	Бързо набра номера на Алън. Той отговори при второто позвъняване.
	— Къде си, по дяволите? — заекна стреснато. — Току-що се връщам от вас. Какво се е случило там?
	— Прострелях го, Алън. Той се опита да ме убие.
	— Кой?
	— Същият мъж, който беше онзи ден пред нас. Прострелях го. Не знам къде беше полицаят Брънуик, но той…
	— Брънуик е мъртъв. Открихме го на пода между седалките на полицейската кола със счупен врат.
	— Със счупен врат ли? — Вдигна ръка към врата си, който я болеше. За миг отново почувства пръстите му, които се опитваха да я удушат. — Закараха ли го в болницата?
	— Казах ти, Брънуик е мъртъв.
	— Не, мъжа, когото прострелях. Ишмару…
	— Единственият мъж, когото открихме, беше Брънуик. На тревата имаше локвичка кръв, както и в хола ти, намерихме стъклото, което е отрязано от прозореца ти. Съседите ви ни разказаха една налудничава история.
	Ръката й така стисна слушалката, че кожата на кокалчетата й побеля.
	— Значи е избягал? Не може да бъде. Беше ранен. Аз го прострелях.
	— Слушай, Кейт, не знам какво, по дяволите, се е случило, но един полицай е мъртъв, а ти знаеш какво означава това. Всички полицаи в града, включително и капитанът, чакат отговори. Трябва да дойдеш и да си поприказваме.
	_Удар._
	_Вече не мога да чакам._
	— Той не може да е избягал. Трябва да го намерите, Алън.
	— Кажи ми къде си. Ще изпратя кола да те вземе.
	Обзе я ужас.
	— Ще ти се обадя по-късно — прошепна разтреперана и затвори телефона.
	— Разбирам, че проблемът ви се е задълбочил — съчувствено изрече Ноуа зад гърба й.
	— Не може да е станал и да си е тръгнал.
	_Удар._
	— Друга възможност е евентуален съучастник, който го е взел и го е пренесъл някъде. Видяхте ли още някой?
	— Не. — Ако е имало друг, освен Ишмару, тя се съмняваше дали въобще би го усетила. Ишмару прикова цялото й внимание от мига, в който го видя през прозореца. Значи полицаят Брънуик не е бил купен. Мъртъв бе. Намерили го със счупен врат. Нямаше вече да види внучетата си, помисли си с тъга. — Беше добър човек. Каза ми, че щял да се пенсионира и да се премести в Уайоминг.
	— И да не е бил корумпиран, не е успял да ви защити. Допуснал е Ишмару достатъчно близо, за да го убие с голи ръце. Това би могло да се повтори. — Замълча. — А приятелят ви Алън иска да отидете при него на разпит, така ли?
	— Да.
	— Това би означавало да сте с часове далеч от…
	— Млъкнете — прекъсна го тя грубо. — Чух всичките ви аргументи. Знам какво искате. Оставете ме да помисля.
	Ноуа седна на стола до прозореца.
	— Както пожелаете.
	_Разбира се, стига да е удобно за него_, помисли си тя с горчивина.
	_Удар._
	_Джошуа ще бъде сам._
	_На полицията не може да се вярва, когато играят толкова пари._
	_Единственият начин да бъдете в безопасност е да ми помогнете да завърша RU2._
	Кейт се обърна и изпитателно го погледна.
	— Кой друг знае за тази хижа в планината?
	— Никой.
	— Абсолютно никой ли?
	Той кимна.
	— Всичко съм направил сам.
	— И там няма да има никой друг, освен нас?
	— Само вашето семейство и аз.
	— Тогава ще дойда. Ще направя каквото искате от мен. — След малко продължи: — Обаче искам да ми обещаете нещо. Нищо не бива да се случи на сина ми и на Филис. Каквото и да стане с вас или с мен, те не бива да пострадат.
	— Обещавам ви — каза той с готовност.
	— Но го запомнете — изрече тя разпалено. — Не желая да ми говорите празни приказки. Това не са преговори. Ще ви държа отговорен за тяхната безопасност.
	— Смея ли да попитам какво ще се случи, ако не стане така?
	— Ще научите какво точно представлява варварството.
	Той се усмихна.
	— Вече ви казах, че имате добри инстинкти.
	Тя тръгна към вратата.
	— Отивам, за да се опитам да обясня цялата тази каша на Филис и Джошуа. Смятам, че след това е по-добре да се махаме оттук. Алън ми каза, че полицията ме търси. Значи ще пътуваме към Западна Вирджиния, така ли?
	Ноуа я проследи с поглед.
	— Най-безопасно е да се пътува. Така няма да има никакви разпити. Ще имаме нужда от моя джип, за да изкачим планините.
	— Ще вземем двете коли. Ако не ми хареса мястото, искам да имам начин да се прибера. Колко време ще ни отнеме?
	— Два дни и половина. — Той се изправи и тръгна към бюрото. — Трябват ми няколко минути, за да събера нещата си и да уредя сметката. Можете ли да бъдете готови след двайсет минути?
	За двайсет минути да обясни на Джошуа и Филис защо бягат от дома си като престъпници? Дори не бе убедена, че постъпва правилно.
	— Ще бъда готова.


	Ноуа изчака, докато вратата се затвори след нея, вдигна слушалката и набра номера на Сет.
	— Ишмару се е измъкнал — каза, щом Сет отговори. — Не е бил там, когато полицията е пристигнала.
	— Кучи син. Знаех си, че не бива да я слушам.
	— Разбира се, че не, трябвало е да го застреляш пред очите на Кейт и Джошуа.
	— Правиш ме на злодей. Щях да отпратя детето. Тя съгласи ли се да дойде в хижата?
	— Да. Тръгваме. Ще сме с двете коли и ще бъдем там след три дни.
	— А Ишмару?
	— Забрави го.
	— Трудно е да го забрави човек. — Сет произнесе с уважение: — Кейт Денби беше смела. Не заслужава този негодник да я убие.
	— Ще я отведа оттук. Ще бъде извън всякаква опасност. Само направи така, че да си в хижата, когато пристигнем.
	Сет се поколеба.
	— Ще бъда там.
	— Сет.
	— Обещавам. Ще бъда там.
	Ноуа бе извънредно доволен. Сет винаги удържаше на думата си. Затвори телефона. Не му беше приятно, че излъга Кейт, но не желаеше нищо да попречи на решението й. Очевидно Сет я бе изплашил и може би щеше да бъде най-добре да я постави пред свършен факт.
	Започна да хвърля дрехите в брезентовата си торба. Усети как адреналинът му се покачва. Ужасно трудно бе да чака цяла седмица. Сега щеше да се раздвижи.
	Най-после всичко си идваше на мястото.


	Ноуа грешеше.
	Сет затвори клетъчния телефон и го пъхна в задния си джоб.
	Би било голяма грешка да забравят Ишмару. Според онова, което Кендоу му каза, Ишмару никога нямаше да се откаже, особено след като е претърпял поражение. Ноуа бе толкова заслепен в желанието си да завърши RU2, че единственото, което виждаше, бе планът, който си бе съставил преди месеци. Не бе в състояние да разбере, че сега Кейт Денби се намираше в още по-голяма опасност, отколкото преди.
	Или пък не желаеше да го проумее.
	Но Сет го разбираше и това остави неприятен вкус в устата му. Не по свое желание бе попаднала във всичко това и Ноуа трябваше да мисли първо за нея. За нея и за сина й Джошуа. Детето също беше невинен свидетел. Най-много му беше неприятно, когато деца биват забърквани.
	Ако се появяха пречки, те трябваше незабавно да бъдат отстранявани, иначе нещата щяха да излязат извън контрол. Налагаше се сега да се справи с Ишмару.
	Но къде да го намери?
	Когато животно е ранено, то се връща в бърлогата си.
	Къде е твоята бърлога, Ишмару?
	Кендоу би могъл да знае. Или пък познаваше някого, който знаеше къде е.
	Отново извади клетъчния телефон и набра номера на Кендоу.


	— Глупак такъв — студено отсече Огдън. — Изправи се пред една проклета жена и не успя да свършиш работата.
	Не бива да говори така за Кейт, помисли си Ишмару. Тя заслужаваше повече уважение.
	— Ще я свърша. Имай търпение.
	— Нямам търпение. Искам да я откриеш и да ми съобщиш, че е мъртва. Успя ли да вземеш записките й?
	Изкуши се да излъже, но големите воини не лъжеха.
	— Не, само двете страници, които ти изпратих по факса. Останалите не бяха в „Генетех“. Вероятно ги е прибрала. Но възникна друг проблем. Ноуа Смит е жив. Не е умрял при взрива.
	От другата страна на линията последва ледено мълчание.
	— Откъде знаеш?
	— Чух ги да си говорят. Жената и мъжът, който дойде по-късно. Тя тръгна при Смит в мотела.
	Огдън изруга тихо.
	— Значи са заедно?
	— Така изглежда. Не се тревожи, така нещата се улесняват за мен.
	— Нищо не е лесно за глупак, който…
	— Достатъчно — процеди тихо Ишмару. — Няма да слушам повече. Намери ги и ми кажи къде са. Аз ще се погрижа за останалото. — И затвори, преди Огдън да отговори.
	Би трябвало да убие Огдън, помисли си между другото. Но не веднага. Огдън му осигуряваше работа. Той беше колчанът, където стояха стрелите на Ишмару, състезателният кон, с който се носеше към славата.
	Той бе знакът, който му сочеше пътя към удара.
	Ишмару взе игла и конец, които бе приготвил по-рано. Първо трябва да се погрижи за тази дребна рана, а после ще се върне в пещерата, където да възстанови силите си. Но нямаше да остане дълго. Кейт го чакаше.
	Усети пронизваща болка, когато забоде иглата в тялото си и я извади от другата страна на разтворената рана.
	Идеше му да изкрещи. Не извика.
	Отново забоде иглата.
	_Виждаш ли как страдам за теб, Кейт? Виждаш ли колко съм достоен за теб?_


	— Идиот. — Реймънд Огдън затръшна телефонната слушалка и се обърна към Уилям Блаунт, седнал на стол срещу него. — Ти също си такъв, защото ми препоръча този кучи син.
	Блаунт вдигна рамене.
	— Имаше нужда от някой, на когото можеше да се довериш и който нямаше да те издаде. Не се оплака след работата, която свърши в завода на Смит.
	— Ти също не свърши работата докрай. Смит е жив и Кейт Денби е с него.
	— Това не е добре — съгласи се Блаунт. — Но не е чак толкова страшно.
	— Какво искаш да кажеш? Да не мислиш, че Смит ще ни чака, за да му нанесем нов удар? Ще се покрие някъде, докато стане готов да се покаже.
	— Тогава просто ще хвърлим мрежата си и ще ги открием.
	— Как?
	— Светът е малък. — Блаунт се усмихна леко. — Всеки е свързан с някого. Просто трябва да намерим подходящата връзка и да я проследим. — Изправи се нервно. — Ще се обадя по телефона.
	— Дяволски прав си да го направиш. — Огдън стана, отиде до огледалото и оправи смокинга си. — Само, моля те, недей да звъниш на твоите приятелчета. Не искам да рискувам да провалят и тази работа. Трябва да се защитавам и да разширя обхвата на действие.
	Не му се хареса, помисли си Огдън, докато наблюдаваше израза на Блаунт в огледалото. Младият плейбой обичаше да се чувства господар на положението. Огдън ръководеше работата и нямаше да позволи на надутия негодник да си мисли нещо друго. Така и така никога не бе харесвал тоя високомерен негодник с идеални зъби. Нае Блаунт за свой помощник, защото бе незаконен син на Марко Джандело и връзката беше полезна, когато трябваше да се свърши нещо. Но не беше като едно време. Сега мафиотите пращаха синовете си по колежи и оттам те излизаха също като Блаунт с блестящи усмивки, облечени с костюми на Армани и с едва прикрито презрение към всичко. Е, добре, нека се присмива. Огдън може и да не е учил повече от осми клас, но бе изградил фармацевтична империя и тъкмо той плащаше заплатата на Блаунт и дърпаше конците.
	— Искам да позвъниш на Кен Брадтън от „Американ Мючуъл Иншурънс“, на Пол Коб от „Ъндърклиф Фармасютикъл“ и на Бен Арнолд от „Йедлоу Лабораторис“. Уреди обща среща след два дни.
	— Тайна ли ще е срещата? — попита Блаунт. — Мисля, че се разбрахме — колкото по-малко хора знаят за RU2, толкова по-добре.
	_Ние._ Малкото лайно смяташе, че и то взима участие в решенията на Огдън.
	— Ако Смит представи откритието си на обществеността, трябва да бъда готов. Сбирката, която организирам, няма да бъде достатъчно силна, за да смажа RU2.
	— Би било по-дискретно, ако позволите на баща ми да се оправи в ситуацията.
	И да допусне тези италиански мръсници да се докопат до „Фармацевтичните заводи Огдън“? Изключено!
	— Ще стане както аз ти казвам — пристегна папийонката си. — Тази вечер трябва да отида на благотворителната вечеря на губернатора. Ще се прибера след няколко часа и тогава искам да ми съобщиш, че срещата е уговорена.
	— Тук е почти полунощ, а Кен Брадтън е на Източния бряг.
	— Тогава събуди това копеле. Разбуди всички. — Отдръпна се от огледалото. — Предай им точно думите ми, че ако желаят да спасят задниците си, да бъдат тук след два дни. — Тръгна към вратата. — Като си започнал да се занимаваш с това, обади се на сенатор Лонгуърт във Вашингтон и му кажи, че искам да го видя.
	— Да дойде на срещата ли?
	— Не, на следващия ден. Ще се видим насаме.
	— Сигурен ли сте, че ще дойде? Това би била сериозна стъпка за всеки политик.
	— Той ще дойде. Обича парите и знае всички скандални тайни. — Ухили се язвително към Блаунт. — Вие двамата добре ще си допаднете. Той също много обича дискретността.
	— Не исках да ви засегна. — Идеалните зъби на Блаунт блеснаха в широка усмивка. — Сигурен съм, че вие знаете най-добре, господин Огдън.


	— Много усложняваш нещата — измърмори Робърт Кендоу, докато Сет влизаше в колата си на летището в Лос Анджелис. — Винаги очакваш резултати на момента. Тези неща изискват време.
	— Не разполагам с време. След три дни трябва да бъда на едно място. Обещал съм — облегна се на седалката. — Вече тече единият от тях. Къде живее Ишмару, когато е тук?
	Кендоу се взря в него вбесен. Познаваше Сет Дрейкин повече от десет години и неговата последователност му бе позната. Когато за пръв път се запозна с него, той се заблуди от спокойното му въздържано поведение и сметна, че репутацията му на опасен човек е силно преувеличена. Така си остана в неведение, докато не го видя в действие. Дрейкин бе спокоен, докато получаваше онова, което искаше. Откажеш ли му нещо, ставаше опасен и съкрушителен.
	— Ишмару — повтори му Сет. — Каза, че все още живее в Лос Анджелис.
	— Казах, че съм го виждал тук няколко пъти. Не знам къде живее.
	— Тук е израсъл. Има ли семейство или приятели?
	— Няма семейство. За приятели… ти май се шегуваш. Това копеле е психопат.
	— Все трябва да има някой, който да го познава. — Сет се усмихна. — Искам го, Кендоу. Ще се почувствам много нещастен, ако не ми помогнеш.
	Кендоу инстинктивно се напрегна. Тонът на Сет бе мек, но го бе чувал и по-рано. Пое дълбоко дъх.
	— Опитвам се. Има един човек, който го познава — Педро Хименес. Истинска отрепка. Когато Ишмару започна, Хименес му осигуряваше ангажиментите.
	— Но вече не, така ли?
	Кендоу махна с ръка.
	— За Ишмару той отдавна е минало. Но Хименес вероятно знае повече за Ишмару, отколкото който и да е в града.
	— Къде е тоя Хименес?
	— Все още обитава източните квартали на Лос Анджелис. Там набират стрелци. Той държи под крилото си двама млади латиноамериканци.
	— Заведи ме при него.
	— Не съм го открил къде е. Непрекъснато е в движение — но бързо добави: — Тази вечер имам среща с един човек. Обещавам ти утре да се срещнеш с Хименес. Не се заричам обаче, че ще ти каже нещо. Достатъчно умен е да се бои от Ишмару, както и всеки друг.
	— Убеден съм, че ще проговори — изръмжа Сет. — Винаги се изненадвам колко услужливи стават хората, когато им дадеш възможност.


	Капчици пот покриваха челото на Хименес.
	— Не мога да ви помогна, сеньор. Казах ви, не знам къде е.
	Сет го изгледа за миг. Пълничкият нисък човек беше точно такава отрепка, каквато Кендоу му бе описал. Трябваше да го притисне по-силно. На копелето му беше ясно, че той щеше да му пречупи врата така, както го гледаше. През десетте минути, откакто бе в бара, Сет направи така, че да го разбере.
	— Мисля, че знаеш. Нали си се свързвал с Ишмару, когато си му възлагал поръчки. Едва ли си провесвал червено знаме през прозореца си.
	Хименес се усмихна с болнава усмивка и с треперещи ръце запали пура със златна запалка, носеща инициалите му.
	— Това беше много отдавна.
	— Напоследък не си ли го виждал?
	Той настоятелно поклати глава.
	Сет му повярва. Хименес имаше толкова здрав гръбнак, колкото едно мекотело.
	— Нещо да си чул?
	Хименес облиза пресъхналите си устни.
	— Някой го беше забелязал вчера следобед.
	— Тук ли?
	Дебеланкото погледна уплашено.
	— Ишмару никога не влиза в кръчми. Казва, че алкохолът омърсява духа му.
	— Кой го е видял?
	— Мария Карналес. Има магазин на няколко преки оттук. Той винаги купува тамян от нея.
	— Значи тамян.
	Хименес сви рамене.
	— Никога не съм се интересувал за какво го използва. Никога не съм питал Ишмару каквото и да е. Защо не отидете да я попитате дали не знае къде е?
	— Защото ти знаеш. — Наведе се напред. _Притисни го силно. Нека да види, дебелият._ — И ще ми кажеш.
	— Той ще ме убие.
	Сет се усмихна.
	— Казах ви, ще ме убие, ако го издам.
	Сет се пресегна и много леко, почти гальовно, докосна сънната артерия на Хименес.
	— А какво мислиш, че ще направя аз, ако не ми кажеш?


	Хименес затръшна вратата на колата и направи знак към гората пред тях.
	— Има една пещера на около километър и половина оттук. Ишмару я нарича медицинска палатка. Прикрил е входа й с клони. — Издаде напред брадичка. — За нищо на света не мърдам оттук по-нататък.
	— Идваш с мен. — Сет тръгна по пътеката. — Може да се наложи да имам нужда от теб.
	Хименес неохотно го последва.
	— За какво мога да ви потрябвам?
	Сет въпросително вдигна вежди.
	— За какво ли? За да дебнеш тигъра.
	Сет го чу как тихо полуизруга, полу се помоли зад гърба му.
	Дали не трябваше да го остави в колата, помисли си Сет, може да му попречи. Но той нямаше доверие на този червей и се обърна. Хименес се ужасяваше от Ишмару, а Сет не бе сигурен, че се е представил достатъчно внушително.
	Стъмваше се, сенките се събираха от двете страни на пътеката.
	Спря и се ослуша. Нищо.
	— Какво има? — прошепна Хименес.
	— Просто проверявам.
	После продължи да крачи бързо по пътеката. Чуваше тежкото дишане на Хименес зад гърба си. Отново спря.
	— По дяволите, чуваш ли нещо?
	— Не. — Обаче подуши нещо. Тамян. Усети миризма на обгорен дъб. — Пещерата е още напред, нали?
	— Не помня. Идвал съм преди години.
	Сет извади пистолета си.
	— Стой тук. Не мърдай.
	— Искам да се върна при колата.
	— Нито крачка. — Потъна в шубраците и тръгна успоредно на пътеката.
	Храстите бяха гъсти, прикритието бе направено толкова умело, че никой не би познал, че има пещера.
	Миризмата на тамян бе твърде силна.
	Пред пещерата имаше пепел от огън, а около нея бяха подредени камъни. Входът на пещерата бе тъмен.
	Ишмару го нямаше. Но бе идвал. Имаше знаци, които показваха неотдавнашното му присъствие. Сет прецени, че е бил там сутринта. Палил е огън, горил е тамян.
	Какво друго?
	— Хименес. — Той не отговори. — Хименес?
	Хименес вървеше през ниските храсти с очи, вперени в отвора на пещерата. Отдъхна си с облекчение.
	— Няма го. Сега може ли да си вървим?
	— Дай ми запалката си.
	Хименес му подаде златната си запалка.
	— Трябва да тръгваме. Излязъл е и няма да се върне, докато пещерата не му потрябва отново.
	Да му потрябва ли?
	— Ела с мен.
	— Не искам да влизам.
	— Все пак ела. — Сет пристъпи в пещерата, а Хименес го последва по петите.
	Тук миризмата на тамян бе още по-силна. Направо замайваща.
	Щракна запалката. Хименес изхленчи.
	_Скалпове._ Седем или осем, висяха на върховете на колове, забити в кръг в земята.
	Скалпове. Разбира се. Скалпът се смяташе за знак на чест от индианците, а Ишмару бе възприел за своя религия индианските култове.
	Обърна се и погледна Хименес.
	— Знаел си за това.
	— Не, аз… — Преглътна задавено. — Това по някакъв начин е свързано с кошмарите и силата. Не знам. Той ги наричаше свои бранители. Седеше с часове в средата на кръга и гореше тамян. В началото всеки път, когато имаше поръчка, искаше да взима скалп, но аз го убедих да не го прави, освен ако не е безопасно и не пречи на никого.
	— Много разумно — изрече саркастично Сет.
	— Сега може ли да си вървим?
	— Още не. — Погледът му попадна върху малка картонена кутия в дъното на пещерата. Коленичи до нея.
	Часовници. Бижута. Джобно ножче. Дали това също са трофеи? Книга, замърсена от прелистване. _Воини._ Явно букварът на Ишмару.
	Докато се изправяше, разклати един от коловете. Закрепи го с ръка.
	Дълга руса коса като коприна. Този скалп не беше като останалите. Беше пресен. Беше на дете.
	Сет се взря в него, опитвайки се да потисне яростта, която го раздираше отвътре. Очевидно Ишмару е намерил нов източник на сила при пътуването си до Дандридж.
	— Няма смисъл да стоим и да чакаме — каза Хименес. — Той никога не престоява тук повече от двайсет и четири часа. Казваше, че това му е достатъчно, за да… — Замълча, забелязвайки израза на Сет. — Никога не съм имал нещо общо с това. Казах ви, опитвах се да го пазя от…
	— Млъкни! — Обърна се и побутна с крак кутията към Хименес. — Събери скалповете и ги натикай в кутията заедно с всичко останало, което можеш да намериш от Ишмару.
	— Искате да ги пипам? — уплашено размаха ръце. — Това няма да му хареса. Ще го сметне като оскверняване.
	— Или ще ги прибереш, или ще се присъединиш към тях — каза Сет тихо и заплашително. — Все ми е едно кое избираш.
	Хименес бързо тръгна между коловете.
	Пет минути по-късно държеше в ръце препълнената картонена кутия.
	— Сега какво да я правя?
	— Сега си тръгваме. — Запали сухата трева и клоните на пода на пещерата със запалката на Хименес. Пламъците лумнаха високо.
	— Защо? — изви Хименес.
	— Исках да ги махна. — Не че можеше да забрави онова, което бе видял тук. Не искаше да мисли, че Ишмару би могъл пак да дойде. Искаше да нарани това копеле.
	— Това бе негово скривалище. Направо ще полудее — избъбри Хименес.
	— Надявам се. — Сет наблюдаваше пламъците и миг след това се обърна да си върви. — Хайде.
	— Какво ще правите с всичко това?
	Той не отговори.
	Чак когато стигнаха колата, Хименес проговори отново:
	— Може ли да ми върнете запалката?
	— Трябва да съм я загубил в пещерата. Сигурно е паднала в огъня. Боя се, че е твърде късно.
	Хименес се вторачи в него с изцъклени очи.
	— Какво искате да кажете? На запалката бяха гравирани инициалите ми. — Гласът му стана писклив от ужас. — Ами ако Ишмару се върне и я открие? Ще помисли, че аз съм го направил.
	Сет се обърна и го изгледа.
	— Няма значение.


	Викаха неговия полет.
	Сет бързо довърши напечатването на адреса в машинката за етикети, която бе купил от една дрогерия по пътя за летището. Извади книгата „Тайнственият воин“ от картонената кутия. Може по-късно да му потрябва.
	Опакова кутията, сложи етикета и марките и тръгна към пощенската кутия по-надолу в залата. Едва успя да натика пратката през отвора.
	Второ повикване на полета му.
	Свали ръкавиците си и ги пъхна в задния си джоб. Върху кутията, която вече щеше да тръгне по пътя си към бюрото на областния прокурор в Лос Анджелис, нямаше други отпечатъци освен тези на Ишмару и Хименес. Надеждата, че щяха да заловят Ишмару, беше слаба, но може би това щеше да бъде знак, на който щяха да обърнат внимание. Дори да успееха да хванат само онзи негодник Хименес, пак щеше да бъде добре. Изкушаваше се сам да убие този идиот. Сет смяташе, че много неща е видял в живота си, но гледката на скалпа на онова малко момиченце…
	Последно повикване на полета му.
	Да не мисли за това. Не можеше да направи нищо за бедното дете, а Ишмару все още бе на свобода. На него му предстоеше работа.
	Забърза към изхода.


	Хижата на Ноуа бе разположена встрани от пътя, скрита от дървета и храсталаци. Кейт дори не би предположила, че там има къща, ако не следваше Ноуа.
	— Пристигнахме ли? — попита Филис.
	— Предполагам. — Кейт спря зад джипа на Ноуа. — Време беше. — Струваше й се, че с часове се катереха по неравни странични пътища. Погледна към Джошуа, който спеше на задната седалка, и реши да не го буди. Пека спи. Пътуването беше изтощително както емоционално, така и физически. Щеше да го вдигне, когато видеше легло, в което да го настани.
	Кейт излезе от колата и погледна хижата. Всъщност беше по-голяма от къщата й в Дандридж, но бе построена от цели дървени трупи и камък и видът й беше такъв, че наистина би могла да се нарече хижа. Около нея имаше широка площадка.
	— Колко стаи има тук?
	— Седем. — Ноуа издърпа брезентовата си торба от джипа. — Комбинирани кухня и дневна, три спални, две бани. Плюс лаборатория в задната част.
	— Ще започна да пренасям — каза Филис, като излезе от колата.
	— Не се тревожете — каза Ноуа. — Няма да останете тук.
	Кейт се наежи.
	— Какво?
	Той започна да изкачва стълбите към площадката.
	— Ще настаня Филис и Джошуа в горския дом на шест километра оттук.
	— Защо? Тук явно има предостатъчно място за всички ни.
	— Вие ще бъдете заета.
	Тя го последва по стъпалата.
	— Няма да бъда чак толкова заета за сина ми. Той ще остане при мен.
	Ноуа Смит я изгледа.
	— Не, няма да остане при вас. Обещах синът ви да е в безопасност. Смятам да изпълня обещанието си.
	— Като ни разделите?
	— Помислете. — Той сниши глас, така че да го чува само тя. — Ние сме основната мишена. Ние ще бъдем първи в списъка. По-вероятно е Джошуа и Филис да пострадат, ако останат близо до вас.
	Но тя не искаше да се разделя с Джошуа и Филис. Само като си го представи, тя се разстрои и се почувства самотна.
	— Казахте, че тук е безопасно.
	— Толкова безопасно, колкото аз мога да го направя. — Той стисна устни. — Няма начин да ви убедя, че ще излезете оттук жива, но момчето ще оцелее. Достатъчно невинни пострадаха.
	Тя усети, че й въздействаха логиката и страстта на аргумента му.
	— Не ми харесва, че ще бъдат сами.
	— Няма да бъдат сами. Казах ви, че ще ги пазят.
	Тя се намръщи.
	— Горският лесничей ли?
	— Ами нещо подобно. — Замълча. — Всъщност Сет убеди горския лесничей да си вземе отпуск и той ще го замества.
	Кейт се вцепени.
	— Сет?
	Той натисна дръжката на външната врата и откри, че е отключено. Извика:
	— Сет.
	— Той тук ли е? — попита тя изумена.
	— Дяволски права сте, тук съм. Вече ми бе доскучало. — Сет се изправи от фотьойла в дъното на стаята. — Радвам се отново да се видим, Кейт. Как е Джошуа?
	— Добре — отвърна тя машинално, докато го наблюдаваше как приближава към тях. Всъщност за първи път го огледа. Косата му беше много тъмна, ниско подстригана и проявяваше склонност да се къдри. Беше трийсет и няколко годишен, но се движеше със същата младежка пъргавина като Джошуа. Лицето му беше слабо и кокалесто като тялото му, правеше впечатление широката му уста и светлосините очи. — Какво, по дяволите, правите тук?
	— Бях поканен. — Погледна към Ноуа. — Не си ли й казал?
	Ноуа поклати глава.
	— Беше изплашена.
	Изплашена ли? Гневът извади Кейт от вцепенението. Обърна се към Ноуа.
	— Казахте ми, че никой не знае за това място.
	— Излъгах — отвърна простичко Ноуа.
	— Понеже съм била „изплашена“.
	— Той го каза, не аз — обади се Сет.
	Ноуа не му обърна внимание.
	— Защото имах нужда от вас, а вие търсехте извинение да не дойдете.
	Тя посочи с ръка Сет.
	— Извинение като него ли?
	— Ама аз се обиждам — каза Сет. — Компанията ми обикновено се приема като единствено възможна.
	— Кой друг знае? — изстреля Кейт към Ноуа.
	— Никой. — Вдигна ръка, за да спре обвинението, което знаеше, че ще последва. — Това вече не е лъжа.
	— Как изобщо мога да бъда сигурна? — Дойде й твърде много след изтощението и ужаса, които преживя през последните няколко дена. Избухна. — Вървете по дяволите. Аз си тръгвам.
	Тя се обърна кръгом, излезе от къщата и се спусна надолу по стълбите.
	— Влизай обратно в колата, Филис.
	— Отново? — Филис направи гримаса и седна на предната седалка. — Ти решаваш.
	— Къде, по дяволите, отивате? — извика Ноуа от площадката зад нея.
	Тя не му отговори и седна зад волана.
	— Ще ме послушате ли? — извика Ноуа. — Не мога да ви оставя така да си тръгнете.
	Тя запали мотора и потегли.


	— Сприхава е, нали? — Сет излезе от хижата и подаде на Ноуа пушката спрингфийлд, която бе извадил от кутията зад вратата.
	— Какво трябва да правя с нея? Да я застрелям ли?
	— Само лявата задна гума. Достатъчно бавно се движи. — Сет заслони очи с ръка. — По-добре да го направиш преди да е стигнала завоя, иначе може да излезе от пътя, когато гръмне гумата.
	— След като ти го организираш, може би предпочиташ ти да го направиш — каза саркастично Ноуа.
	Сет поклати глава.
	— Вече имам достатъчно неприятности и ще трябва да живея с детето и бабата. Не искам да им треперят гащите всеки път, когато влизам в стаята. — Ухили се злобно. — Освен това искам да видя дали не си загубил способността си. Хайде, само на около петстотин метра са.
	— На петстотин и петдесет.
	— Колкото и да е. Ето как виждам нещата — или преследване с висока скорост би могло да ги преобърне в пропастта, или едно куршумче да ги спре. — Отново погледна към пътя. — Мисля, че ти остават четирийсет секунди, преди да е стигнала завоя.
	Никой не би могъл да прецени по-добре от Сет в тази ситуация, помисли си Ноуа. Освен това беше прав — това бе единственият безопасен начин да спре Кейт, а се налагаше да я спре. Вдигна пушката и се прицели. Натисна спусъка.
	Гумата изгърмя. Кейт успя да задържи колата на пътя. Хондата спря само на два метра от завоя.
	— Не е зле — промърмори Сет. — Някои хора никога не губят способностите си. Сега по-добре ли се чувстваш?
	— Не. — Подхвърли пушката на Сет и тръгна надолу. — Още по-зле ще се почувствам, когато се изправя лице срещу лице с Кейт.
	Сет се усмихна.
	— Струва ми се, че лъжеш. Наблюдавах те. Обзалагам се, че ти стана добре. — Тръгна обратно към къщата. — Отивам да си взема нещата и тръгваме към горския дом. Аз съм миролюбив човек. Не бих искал да се въртя наоколо, когато ще има сражение.
	Ноуа изсумтя иронично, докато скачаше в джипа.


	Кейт наведе глава над волана, а сърцето й биеше като лудо. Дяволите да го вземат. Проклет да е този луд, маниакален кучи син.
	— Боже мой, какво стана? — попита Филис и затаи дъх.
	— Стреля в задната гума. — Звукът от изстрела и спукването на гумата станаха почти едновременно, но Кейт нито за миг не се усъмни в случилото се.
	Филис примигна.
	— Той наистина не искаше да тръгваш, нали?
	— Наистина не искаше.
	— Защо спряхме? — обади се сънливо Джошуа от задната седалка. Надигна се и се огледа. — Стигнахме ли? Не виждам хижа.
	Беше благодарна, че Джошуа проспа всичко, но моментът не беше подходящ за обяснения.
	— Останете в колата. — Грабна чантата си и изскочи от хондата.
	Филис я последва, докато отиваше към задницата на колата.
	— Защо промени решението си да не останем?
	— Той ме излъга. В хижата имаше друг човек.
	— И те достраша, така ли?
	— Не. — Страхът нямаше нищо общо. Беше сигурна, че нито Ноуа, нито Сет Дрейкин щяха да им причинят някакво зло. Но Ноуа я беше излъгал. Почувства се използвана и манипулирана и освен това той употреби онази дума. Безмозъчните птички са плашливи, конете са плашливи. Жените не са плашливи.
	— Ето го, идва — обади се Филис, поглеждайки към пътя. — Сега какво ще правим?
	— Ще чакаме. — Кейт извади колта от чантата си, докато джипът спираше зад тях.
	— За бога, махнете това. — Ноуа скочи от джипа. — Знаете, че не ви заплашвам.
	— Вие стреляхте по нас — каза студено Кейт. — Според мен това е заплаха.
	— Трябваше да ви спра. — Той повдигна ръце. — Виждате ли оръжие?
	— Виждам лъжец и човек, който стреля по мен.
	— Стрелях по гумата ви, не по вас. — Бавно отиде до багажника на колата. — Дайте ми ключовете си. Ще сменя колелото, за да можете да се върнете в къщата. — Хвърли поглед към пистолета. — Приберете го. Ако не бяхте толкова уморена, щяхте да осъзнаете, че преигравате. Знаете, че нямам намерение да ви причиня нищо лошо.
	— Бих казала, че реагирахте прекалено силно — изрече сухо Филис.
	— Може да сте права. — Тъжно наведе глава. — Бях отчаян. Не се сетих какво друго да направя в момента. Наистина нямам никакво намерение да ви причиня нищо лошо, мисис Денби. — Погледна я право в очите. — Обещавам, че ще направя всичко според възможностите ми нищо да не ви се случи.
	Филис го изгледа за миг и после каза:
	— Свали пистолета, Кейт.
	Кейт се подвоуми, после примирено прибра пистолета в чантата си. Смърт и оръжия й бяха омръзнали. През последните няколко дена беше пипала оръжието по-често, отколкото през всичките години, откакто Майкъл й го беше дал. Извади ключовете за багажника.
	— Сменете колелото и да се махаме оттук.
	— Искам да се върнете в хижата и да приготвя вечеря на всички. Признавам, направих грешка. Трябваше да ви кажа за Сет.
	— И за горския дом.
	Той извади резервното колело и крика от багажника.
	— Но фактът, че ме смятате за безскрупулен и че не съм ви казал истината променя ли причината, поради която дойдохте? Искахте да бъдете в безопасност. Ще ви я осигуря.
	— Това също би могло да е лъжа.
	— Не вярвате ли на собствената си преценка? По-рано не смятахте, че е лъжа. — Коленичи и започна да повдига колата. — Само се върнете в къщата и си дайте възможност да помислите. Вие сте под огромно напрежение и аз постъпих като същински идиот. Няма да се повтори. Дори ако…
	— Какво е станало с гумата? — Джошуа стоеше до Ноуа и се вглеждаше с любопитство в дупката на гумата.
	— Казах ти да чакаш в колата, Джошуа — каза Кейт.
	— Вътре ми доскуча. Освен това мога да помогна. Ти си ми показвала как да сменям колело. — Сложи пръста си на дупката. — От куршум ли е продупчена?
	Ноуа кимна.
	— Боя се, че грешката е моя.
	— Защо?
	— Стрелях по гумата.
	Джошуа го погледна изненадан и отстъпи назад.
	— Исках да привлека вниманието на майка ти. — Ноуа направи гримаса. — Но тя е ядосана и ме наказа, като ме накара да сменя колелото и да поправя гумата.
	Джошуа изгледа Кейт. Какво можеше да каже? Не искаше да го плаши.
	— Така е, Джошуа. Всичко е наред.
	Той отново погледна Ноуа.
	— Вярно е, тя винаги ме кара да поправям нещо, ако съм го счупил. — Поклати глава. — Но никога не съм вършил нещо толкова глупаво. Трябва да внимавате с оръжията. Баща ми би ме набил за нещо подобно. Той ме водеше на стрелби, но аз никога… — Внезапно замълча и Кейт видя, че е стиснал ръцете си в юмруци отстрани на тялото си.
	— Внимавах — каза бързо Ноуа. — Правил съм го и по-рано, докато служех във войската. Нямаше никаква опасност за вас, но все пак е глупаво от моя страна. Няма да се повтори. — Ноуа извади колелото и го сложи на земята. — Стъмва се. Искам да свърша тази работа, да се върнем в хижата и да приготвя вечерята. Някой би могъл да ми помогне.
	— Вечеря — повтори Джошуа. После кимна енергично, отмести колелото встрани и клекна до Ноуа. — Аз ще сложа винтовете, ти ще ги завиеш. Става ли?
	— Добре — съгласи се Ноуа и погледна към Кейт. — Може, нали?
	Кейт разбра, че не само искаше позволение Джошуа да му помогне.
	— Всички сме гладни, Кейт — изрече тихо Филис. — Голяма работа.
	Тя не беше сигурна. В продължение на няколко минути Ноуа Смит спечели Филис, която не беше лесна плячка, и сега обработваше Джошуа. Не само това, но почти убеди Кейт, че е рискувала безопасността на Джошуа с прибързаните си действия.
	_Може и да е така_, помисли си тя уморено. Във всеки случай не бе постъпила с обичайната си премислена решителност. Ядоса се и тръгна. Дали не трябваше да го послуша и…
	Какво всъщност правеше тя? Обвиняваше себе си, и то след като този негодник току-що простреля гумата й.
	И я нарече плашлива. Това отвратително прилагателно й подейства почти като насилие.
	— Моля ви — изрече Ноуа тихо.
	По този начин всичко щеше да се оправи ли? Ни най-малко.
	Но тя бе гладна и уморена, Джошуа и Филис също. Нямаше да накара всички да страдат, защото й се искаше да разбие главата на Ноуа Смит. Всъщност може би ще й стане приятно да го види как им слугува.
	— Добре — съгласи се тя. — Ще вечеряме.


	— Десерт — обяви Ноуа. — Извинявайте, нямах време да подготвя всичко. Ще трябва да се задоволим с готов пай с череши. — Стана от масата и изчезна в кухнята.
	— Бива го — каза Филис, като се облегна на стола си. — Стек, картофи, пай, домашен хляб.
	— Той обича храната — каза й Кейт.
	Джошуа взе последното парченце хляб и отопи соса от чинията си.
	— Знаеш ли, че е прострелял гумата от петстотин и петдесет метра?
	— Не — отвърна Кейт. — Той ли ти каза?
	Джошуа кимна.
	— Упражнявал се е, когато е бил стрелец в специалните части. Но каза, че това е било много отдавна. Напоследък със Сет стреляли само по мишени. — Лапна залчето. — Казва, че Сет може да улучи окото на бик от деветстотин и петдесет метра.
	— Не говори с пълна уста — направи му забележка Кейт.
	— Извинявай.
	— А кой е Сет? — попита Филис.
	— Приятелят на Ноуа. Онзи, който дойде до къщата онази вечер.
	Филис погледна Кейт.
	— Този мъж ли беше? Тогава го зърнах само бегло.
	Кейт кимна.
	— Той живее в горския дом на няколко километра оттук. Ноуа каза, че утре ще ме заведе там. — Джошуа поклати глава. — От деветстотин и петдесет метра… Татко ми беше казал, че практически никой не може да го направи. Сет знае много за следенето.
	— Това е добре. — Ноуа беше използвал времето си рационално, докато Джошуа му помагаше в кухнята, приготвяйки вечерята. Не само предизвика възхищението и ентусиазма на Джошуа, но го подготви да поднови познанството си със Сет. Този човек никога не се отказваше. Кейт се чудеше защо престана да се дразни. Може би се дължеше на пламъците, които се извиваха в огнището отсреща, на пълния стомах и на чувството на уютно усамотение в това странно място в гората. Дали отново не я манипулираше? Вероятно, но нямаше значение, вече разбираше защо го прави и можеше да се справи с него. — Но зависи какво следиш и какво ще се случи, когато откриеш набелязаната жертва.
	— Сет не стреля по животни. Той само ги следи и ги наблюдава. Ноуа казва, че животните не са плячка за него.
	А какво може да е плячка за мъж, който може да улучи цел от деветстотин и петдесет метра?
	— Ноуа твърди, че Сет сигурно ще ме взима със себе си, ако го помоля. — Погледна я предпазливо. — Никакви оръжия. Знам, че не обичаш лова. Ще взема само фотоапарата си. Хората непрекъснато ходят на сафари с камери. Обзалагам се, че ще получа отлична бележка, когато се върна на училище.
	— По-късно ще поговорим.
	— Но така ще се упражнявам добре, а ти винаги си казвала, че трябва да…
	— Хайде, спри, Джошуа — посъветва го Филис. — Майка ти е уморена.
	Той въздъхна и бутна назад стола си.
	— Ще отида да помогна на Ноуа.
	Филис се усмихна, докато наблюдаваше Джошуа.
	— Възбуден е. Точно сега не е лошо да си намери ново и интересно занимание. Това беше Сет, когото заварихме тук, когато пристигнахме, нали?
	Тя кимна.
	— Ноуа иска вие двамата с Джошуа да се преместите в горския дом със Сет, той ще се грижи за вас. Твърди, че ще е по-безопасно за вас, отколкото ако останете с мен.
	— Не го казвай на Джошуа, иначе никога няма да го накараш да отиде.
	— Не знам дали искам да върви където и да е. И съвсем сигурно не с непознат, който може да окаже ужасно влияние върху него. Може би и аз не биваше да идвам. — Уморено потърка слепоочието си. — Правилно ли постъпих, Филис?
	— Не знам. Майкъл би казал, че не си постъпила правилно. Той би казал, че трябва да вярваш на системата. Да отидеш в полицията. — Облегна се на стола. — Но по телевизията непрекъснато виждаме ужасни неща, които явно никой не е в състояние да спре. Детективите взимат подкупи, наркотици, деца биват насилвани. — Устните й потрепериха. — Щом убиха Майкъл и успяха да заблудят полицията, че е станало заради наркотиците, виждам, че те е страх да вярваш на когото и да било, освен на себе си. Затова не ти възразих да дойдем. Не може да загубим и Джошуа.
	Кейт се протегна и стисна ръката на Филис.
	— Няма да го загубим.
	— Дали докато работиш, за да завършите RU2, той ще бъде в безопасност?
	— Така мисля. Би трябвало. — Замислено присви очи. — Но дори не знам дали RU2 наистина е това, което Ноуа твърди, че е. Може само така да ми е казал.
	— Би било доста глупаво от негова страна да преживее всички тези неприятности, ако не е. — Филис замълча. — Той ми харесва.
	— Той направи всичко възможно, за да ти хареса. Но ме излъга и ще го повтори пак.
	— За всеки от нас има неща, които са толкова важни, че сме готови да излъжем, за да ги защитим. — Филис се усмихна с разбиране. — Дори ти. Би излъгала само и само да запазиш Джошуа в безопасност. Може би за Ноуа RU2 е като Джошуа за теб.
	— Може би. Съжалявам, че те въвлякох във всичко това. Не го заслужаваше.
	— Ти и Джошуа сте моето семейство. Това върви заедно с територията — каза Филис. — Аз ще се грижа за Джошуа. Ти се постарай да ни извадиш от тази каша. Разбрано?
	— Значи смяташ, че трябва да остана.
	— А ти как мислиш?
	— Така е — съгласи се тя. Мисълта, че това е правилното й решение, се потвърждаваше през цялата вечер. За пръв път след смъртта на Майкъл почувства, че земята под краката й е стабилна. Тук бяха в безопасност и от Ноуа зависеше да останат в безопасност. Нямаше да обръща внимание на нищо друго. — Стига да бъде така, както аз искам.


>	Седма глава

	Въздухът беше хладен и изпълнен с горски аромат, когато Кейт отвори вратата и пристъпи на площадката, след като сложи Джошуа да спи.
	Ноуа се обърна към нея.
	— Джошуа заспа ли?
	Кейт поклати глава.
	— Ще му трябва известно време. — Погледна го. — Голям номер направи с него, като му разказа за приятеля си Сет.
	— Всичко това е вярно. Няма повече да те лъжа, Кейт.
	— Филис казва, че всеки лъже, стига залогът да е достатъчно висок. Това не те извинява, нито пък онова, което направи, става по-лесно смилаемо за мен. — Изгледа го напрегнато. — Как би постъпил, ако си тръгна в този момент?
	— Ще се опитам да те спра по всякакъв възможен начин. Но аз не съм Огдън. Не бих направил нищо лошо на теб или на семейството ти. Ако никак не мога да те убедя, ще се опитам да се справя и без теб. — И продължи: — Надявам се да останеш жива и здрава, докато успея да го патентовам.
	Тя му повярва.
	— Филис твърди, че се отнасяш към RU2 като към свое дете.
	— Може би, вече не знам. В началото това бе една егоистична история, после се превърна в божествена мисия, после в нещо друго. Ако е мое дете, то вече е убило деветдесет и девет човешки същества. Очаквах да има борба, но не и това. — Замълча. — Но цената вече е твърде висока, за да спра. Не мога да оставя въпроса така, сякаш всички тези хора са умрели за нищо. Трябва да опитам. Ще се опиташ ли заедно с мен?
	Младата жена не му отговори направо.
	— Кой е Сет Дрейкин?
	— Приятел. Служихме заедно.
	— Приятел, който може да улучи волско око от деветстотин и петдесет метра?
	— Не се опитвам да скрия нищо от теб. Сет има ужасно възпитание и след като ни освободиха от специалните части, той така и не се установи никъде. Бил е всичко — от наемен войник до контрабандист.
	— И го оставяш да бди над сина ми?
	— При същите обстоятелства бих му поверил да се грижи и за моя син. Джошуа няма да бъде по-сигурен с никой друг, повярвай ми. Той не е такъв, за какъвто го мислиш. Неговият коефициент на интелигентност вероятно е по-висок от моя. Наистина е начетен и умее да се справя с хората по-добре от всички, които познавам.
	— Когато не ги убива.
	Ноуа свъси вежди.
	— Говори с него. Утре ще ви откарам всички до горския дом.
	Кейт кимна.
	— Но искам да знаеш, че ако преценя, че там обстановката не е подходяща за Джошуа, ти да не ми противоречиш.
	— Няма да се споразумеем. Всеки има право да изрази мнението си. — Усмихна се. — Но няма да съм много настоятелен.
	Тя откри, че му се усмихва, после й хрумна една мисъл.
	— Още нещо. Ако още веднъж кажеш за мен, че съм плашлива или употребиш какъвто и да е унизителен термин, ще те фрасна по главата.
	Той потръпна.
	— Още докато го изричах, разбрах, че правя грешка.
	— Запомни го! Сега искам да видя лабораторията.
	Ноуа кимна.
	— Както и бележките ти и резултатите от опитите с RU2.
	— Сега ли? Няма ли да е по-лесно, ако ти дам компютърния диск?
	— Не, ще взема бележките със себе си и ще ги прегледам преди да заспя. — Тръгна към вратата. — Трябва да реша за себе си дали си гений или луд.
	— Наистина съм гений — прошепна той. — Не се съмнявай в това.


	Наистина беше гений. Нямаше никакво съмнение в това.
	Кейт пъхна и последните страници в куфарчето, които той й беше дал, и го пусна на пода до леглото. Изгаси лампата на нощното шкафче, но сивотата на зората вече осветяваше стаята. Имаше намерение само да прегледа работата на Ноуа, но се увлече и се замисли върху възможностите.
	Не, не върху възможностите. За чудесата. Само ако RU2 съществуваше преди три години…
	Ноуа вече го е бил разработил и тогава го е изпробвал. Баща й я бе принудил да вземе това ужасно решение.
	Преглътна насъбралата се буца в гърлото си. Беше глупаво да мисли за минали неща. Което е минало, е минало.
	Гледай напред! Ако работи достатъчно упорито, би могла да направи нещо много по-добро, отколкото някога е мечтала.
	Би могла да стане част от чудото.


	Филис, Джошуа и Ноуа вече седяха около барчето за закуска, когато на другата сутрин Кейт влезе в кухнята.
	— Добро утро. — Подаде куфарчето на Ноуа. — Благодаря. Интересно четиво.
	— Добро утро, мамо. Ноуа каза да те оставим да спиш. Искаш ли палачинки?
	— Само портокалов сок. — Сипа си една чаша и седна. — Вие вече привършвате ли?
	Джошуа кимна.
	— Отиваме до горския дом.
	Ноуа се бе намръщил.
	— Какво искаш да кажеш с „интересно“?
	Беше като малко момченце, което чакаше да го похвалят, след като бе спечелило състезание. Е, нямаше да го получи от нея. Щеше да се държи както възнамеряваше. След като през нощта се потопи в RU2, вече бе достатъчно респектирана от Ноуа. Щеше да й бъде трудно да достигне неговото високо професионално равнище.
	— Всъщност много интересно. — Отпи от сока си. — Как спа, Филис?
	— Като пън — отговори Филис. — А ти?
	— Горе-долу добре. Май чистият въздух ми понася. — Погледна към Ноуа. — Първо ще поговоря със Сет Дрейкин, но мисля, че бихме могли да останем за известно време.
	Щастлива усмивка озари лицето на Ноуа.


	— Хубаво е. — Джошуа се провикна от четвъртата площадка на горския дом. — Също като къщичка на дърво. Побързай, мамо.
	— Бързам — каза Кейт. — Ако преди това не получа инфаркт. — Погледна назад през рамо към Ноуа. — Не ми каза, че тук има толкова площадки, колкото на паметника на Вашингтон.
	— Преувеличаваш — упрекна я Ноуа. — Лесничеят трябва да има поглед отвисоко, за да забелязва горските пожари.
	— Ако въобще успея да се изкача, може би няма да мога да сляза — изрече мрачно Филис.
	— Здравейте. — Сет Дрейкин се бе облегнал на най-горната площадка, изразът му беше момчешки, изпълнен с нетърпение, както на Джошуа. — Много е приятно, нали?
	— Страхотно — каза Джошуа, докато взимаше последните стъпала по две наведнъж. — Докъде може да се види оттук?
	— На около петдесет километра. Радвам се, че отново се виждаме, Джошуа. — Подаде му бинокъла, който държеше в ръце. — На север ще видиш голямо езеро.
	Джошуа се смръщи.
	— Къде?
	— Ето, чакай да фокусирам. — Приклекна до него и му нагласи бинокъла. — Сега виждаш ли?
	Джошуа кимна.
	— Велико, виждам дори една птица, кацнала на бор до брега. — Разходи се по платформата и се наведе над парапета с притиснат към очите си бинокъл.
	Кейт се готвеше да му каже да се отдръпне оттам, когато Сет бързо се приближи при него.
	— Ей, не се надвесвай така. Лайл мрази дърводелската работа, а аз му обещах, че ще се отнасям към парапетите така, сякаш са направени от сламки.
	— Съжалявам. — Джошуа отстъпи. — Кой е Лайл? Горският ли?
	— Да. — Посочи му на север. — Искаш ли да видиш хижата, в която спахте снощи? Ще ти се стори толкова близо, като че можеш да я докоснеш с ръка. — Усмихна се на Кейт, когато тя стигна до последната площадка. — Снощи заспахте късно.
	— И в спалнята ми ли виждате? — попита тя предпазливо.
	— Ами… — усмихна се палаво. — Да.
	Тя се опита да си спомни къде се съблече предната вечер — в стаята или в банята.
	— Но не надничам. Само погледнах и се отдръпнах.
	Може би. Усмивката му беше малко пресилено невинна.
	— Успя ли да видиш и моята стая? — попита Джошуа.
	— Не. Тя сигурно е от другата страна на къщата.
	— Може да се разменим с мама и да си сигнализираме.
	— Ще го обсъдим. Мисля, че имам по-добра идея. — Сет се обърна и изгледа Филис, която едва изкачваше последните стъпала.
	— Аз съм Сет. Вие трябва да сте Филис Денби.
	— Вече не съм сигурна — отвърна тя запъхтяно. — Бях, когато започнах да се катеря. Май съм минала в следващия си живот. — Огледа обширното пространство гори и планини в далечината. — Но знаете ли, струва ми се, че си заслужава.
	— Това лагерен огън ли е? — попита Ноуа с очи, вперени на север.
	— Младоженци — отвърна Сет, — посетих ги в пет часа сутринта, а те дори не ме поканиха на закуска. — Печално погледна към Филис. — Изядох само една купичка корнфлейкс и изпих чаша кафе.
	— Звучи ми като добре балансирана диета — отвърна Филис невъзмутимо.
	— Каква баба сте? — попита презрително Сет. — Думите ми можеха да ви дадат възможност да предложите домашни сладки и нещо печено за вечеря.
	— В пещера ли сте живели през последните трийсет години? — попита Филис.
	— От време на време. — Сет й се усмихна. — Добре, заедно ще готвим.
	— Или пък ще се редуваме. — Тя също му се усмихна. — Ако Кейт реши да останем.
	Сет се обърна към Кейт.
	— Нали няма да ме оставите тук самичък? Не съм ви наблюдавал, честна дума.
	— Тук ли ще живеем? — попита Джошуа с широко отворени от вълнение очи.
	— Вие с баба ти може да останете заедно с господин Дрейкин. Искаш ли?
	— Ще бъде страхотно — но веднага се сепна. — Ти няма ли да бъдеш тук?
	— Майка ти трябва да работи в лабораторията в хижата, а тук има само една спалня — обясни Сет. — Вие с баба ти ще спите в нея, а аз ще спя на дивана във всекидневната.
	Джошуа бавно отстъпи назад.
	— Не съм съгласен. Трябва да остана заедно с мама.
	— Ще наблюдаваш хижата през бинокъла — подхвърли Ноуа. — Обещавам да се грижа за нея. Знам, че сбърках последния път, но не го правя често.
	— Няма да е зле — пристъпи колебливо Джошуа. — Доста добър си с пушката.
	— Още не е решено — остави си вратичка Кейт. — Първо трябва да поговоря с господин Дрейкин. Но ако решим, че това е най-доброто, всеки ден ще идвам да те виждам. — После добави: — Ти също можеш да идваш в хижата.
	Сет веднага поклати глава.
	— Той ще бъде много зает. Обещах на Лайл да наблюдавам гората за пожари и Джошуа ще бъде с мен. Но вие можете да идвате да ни помагате.
	— Тук има ли телефон? — попита Джошуа.
	Сет кимна.
	— Вече съм програмирал номера на хижата.
	— Филис? — обърна се Кейт към Филис.
	Филис кимна.
	— Ще се справя с тях.
	Кейт все още се двоумеше.
	— Тя още не може да реши, докато не огледа мястото, за да е сигурна, че не е коптор — отгатна Сет. — Ти ще наблюдаваш ли, докато аз разведа вътре майка ти, Джошуа?
	— Разбира се. — Вдигна бинокъла към очите си. — Да гледам ли за пушек?
	— И за всичко друго, което би представлявало проблем. — Сет отвори вратата на Кейт. — Особено следи онези младоженци. Тази сутрин въобще не поддържаха огъня.
	— Не съм сигурна дали искам Джошуа да наблюдава младоженците — подхвърли Кейт полугласно, докато влизаше в горския дом. Беше изненадващо уютен, диванът и фотьойлите бяха тапицирани с джинсов плат. Една част от помещението бе отделено за кухничка, имаше и барче за закуска.
	— Вероятно ще получи няколко урока по биология, докато е тук, но младоженците бяха в палатката последния път, когато ги мярнах. — Обърна се към нея и момчешкият му израз изчезна сякаш беше шапка, която свали. — Добре. Имате съмнения относно мен. Хайде, питайте ме каквото пожелаете.
	— Ще отговорите ли честно на въпросите ми?
	— На повечето.
	— Защо Ноуа смята, че Джошуа ще бъде в безопасност при вас?
	— Понеже мога да стрелям, много обичам гората, не се доверявам на никого и обещах на Ноуа.
	— Хората непрекъснато нарушават обещанията си.
	Сет я погледна в очите.
	— Лично аз предпочитам да ги спазвам.
	— Нещо друго?
	— Обичам децата.
	Тя го разбра по начина, по който се отнасяше към Джошуа, но усети и детското, което се бе запазило в него. Показа й се в съвсем различна светлина от онази, в която го видя вечерта пред къщата си.
	— Петдесет на сто — каза той, сякаш четеше мислите й. — С Джошуа ще се сприятелим, но ще гледам да държа положението под контрол.
	— Вие сте казали на Ноуа за Ишмару.
	— Това не значи, че сме приятели с него. Познавам много хора. Какво сте казали на Джошуа за Ишмару?
	— Истината.
	— Казахте ли му, че желаете да е по-далеч от вас, за да бъде в безопасност?
	— Не, да не мислите, че съм имала намерение да го плаша до смърт?
	— Според мен той повече се плаши на вас да не се случи нещо. — Усмихна се. — Чудесно дете. Умен е.
	— Не бих искала да усеща, че има някаква заплаха.
	— Ще се опитам, но не мога да ви го обещая. Заслепението може да се окаже риск. — Сет я погледна изпитателно. — Ако ми поверявате Джошуа, той е мой. Няма да идва в хижата, защото тогава няма да има смисъл преместването му тук. Може да го посещавате тук, но винаги ще ме предупреждавате преди това по телефона, за да знам да ви посрещна и да се уверя, че никой не ви следи. Ако аз сметна, че е по-добре да го преместим, ще го преместя. Ще се опитам да ви уведомя, но ако забележа някакъв риск, няма да го направя. Ясно ли е?
	— Напълно. — Би трябвало покровителственото му отношение към Джошуа да й подейства неприятно, тъй като беше неин син и отговорността за него беше нейна. Но не й стана неприятно. Усети, че си отдъхва, успокои я цялостната обграждаща стена, която Сет издигаше около Джошуа. — Но той не е ваш, а мой. Ако аз реша, че не се грижите за него както трябва, ще ви бутна от тази скала. Ясно ли е?
	Той се усмихна.
	— Разбрах. — Махна с ръка към вратата. — Сега по-добре вие идете и кажете на Джошуа, че сте ме одобрили.
	— Няма начин да получите одобрението ми, ако му позволявате да наблюдава тези младоженци — каза тя сухо.


	Необходим им беше повече от половин ден, докато Филис и Джошуа разопаковат багажа си и се настанят в горския дом. Слънцето вече преваляше, когато Кейт и Ноуа се върнаха в хижата.
	Тя се чувстваше странно изпразнена от съдържание, докато изкачваше стъпалата към площадката.
	— Много си мълчалива — отбеляза Ноуа, докато отключваше вратата. — Бъди сигурна, че там ще е добре. Джошуа е щастлив.
	— Знам.
	— Сет ще се грижи за него.
	— Би трябвало.
	— Ако си имала съмнения, нямаше да оставиш Джошуа. — Изгледа я внимателно. — Какво има? Искам да направя така, че да се чувстваш удобно.
	— Просто ми е мъчно за него — прошепна тя простичко.
	— Раздели се с него само преди десет минути. Когато всеки ден ходиш на работа, не го виждаш с часове.
	— Значи не постъпвам логично. Това е различно. Чувствам сякаш съм го изпратила в интернат или нещо подобно. Не можеш да ме разбереш.
	— Не, не те разбирам. — Прекоси стаята до телефона, поставен на стената в кухнята. — Да видим дали ще мога да се свържа — натисна едно копче. — Когато натиснеш 2, набира се номерът на горския дом. — Започна да говори по телефона. — Сет, дай ми Джошуа. — Подаде й слушалката. — Говори с него.
	Тя пое слушалката.
	— Какво да кажа? — по детски запита Кейт.
	— Каквото искаш. Питай го как е минал първият му ден в интерната. — Заобиколи кухненския бар и влезе в кухнята. — Искаш ли лазаня за вечеря?
	— Добре — отвърна тя механично. — Здравей, Джошуа. — Умът й заработи бързо. — Мислех си дали не искаш да имате още един бинокъл…
	Остави слушалката десет минути по-късно.
	— По-добре ли си? — попита Ноуа.
	Наистина се чувстваше по-спокойна. Знаеше, че винаги може да позвъни на Джошуа, разговорът им подсили този факт и чувството й на самота отслабна.
	— Да. Как разбра?
	— Може би защото съм много умен и усещам нещата. — Вдигна очи от доматения сос, който бъркаше, и се ухили. — Просто познах.
	Тя също му се усмихна. С кърпа за чинии, завързана около кръста и с капка доматен сос на брадичката в този момент той съвсем не приличаше на гений.
	— Така си помислих. — Тя заобиколи кухненския бар. — С какво да ти помогна?
	— Излез от кухнята. Не обичам някой да се върти наоколо, докато готвя.
	— Да не би рецептата ти да е тайна?
	— По дяволите, да. — Направи гримаса. — Не си ли забелязала? Невероятни тайни рецепти имам. Но обещавам, че това не е ново RU2. Никакви уловки. Само удоволствие от вкуса.
	Въпреки шеговития тон, с който изрече последните изречения, тя долови някаква тъга.
	— RU2 може да се окаже най-ценното откритие в историята на медицината. Ще спаси живота на хиляди хора.
	— То взе почти стотина. — Замълча. — Не, аз ги взех. Аз създадох RU2. Предполагах какво може да последва и все пак продължих. Всичко, което се случва, се трупа на моята глава. — Вдигна тенджерката със соса от огъня. — Както и на твоята, ако ми помогнеш.
	Тя го изгледа озадачена.
	— Защо чак сега ме предупреждаваш? Ти какво ли не направи, само дето не ме отвлече, за да ме принудиш да работя с теб.
	— Просто искам да знаеш, че… По дяволите, не знам. — Уморено сви рамене. — Сигурно се чувствам гузен и искам да се разтоваря до известна степен. Или пък искам да ми кажеш да вървя по дяволите и да си тръгнеш.
	— За да тръгнеш после след мен и да ме убеждаваш да се върна.
	— Най-вероятно.
	— Сигурно. — После бързо продължи: — Затова млъкни. Не приложи хипноза, за да ме накараш да остана. Аз сама взех решението. Можех да си тръгна, но не го направих. — Отиде до шкафа. — Тази идиотска кулинарна твоя тайнственост отнася ли се и до подреждането на масата?
	— Не. — Той я наблюдаваше как взима чинии и слаба усмивка озари лицето му. — Значи не успях да те хипнотизирам?
	— Съжалявам, не.
	— По дяволите. — Той свали сварените макарони от огъня и ги изцеди. — Значи това не ми се удава.
	Тя откри, че се усмихва, докато слагаше масата. Осъзна, че започва да се чувства удобно с него. Това не беше блестящият учен, чиято работа я изуми, не беше и безмилостно решителният мъж, който простреля гумата й. Беше човечен, уязвим. Беше същият Ноуа, който седеше в ресторантчето и се усмихваше на келнерката и я накара да се почувства като най-важната личност на света.
	Но Кейт не беше Дороти, тя трябваше да живее заедно с Ноуа през следващите седмици. Трябваше да работи с него и да отстоява мнението си.
	— Побързай — обади се Ноуа, докато сипваше соса върху макароните. — Ако имаш късмет, ще ти позволя да извадиш хляба с чесън от фурната.
	— Това е задача за роб.
	— Да.
	По дяволите да вървят преградите, които непрекъснато издигаше около себе си. Тя не можеше да работи в атмосфера, в която непрекъснато да е нащрек. Както каза той, бяха заедно в това дело. Нямаше нищо лошо да станат приятели.
	— Извади го сам. Аз избирам какво да правя. — Седна зад масата, взе салфетката си и обяви: — Очаквам да ми сервираш.


	Когато се прибра вечерта в стаята си, първото нещо, което видя, бе ветроупорният фенер, поставен на перваза на прозореца й. Беше запален и хвърляше сянка на стената. До него Ноуа бе оставил бележка:
C>
	Стаята наистина се вижда от горския дом. Сет каза, че трябва да го палиш всяка вечер и да кажеш на Джошуа, че по този начин му пожелаваш лека нощ.
C$
	Усмихна се и леко попипа с пръст стъкления глобус. Много мило от страна на Сет. Той не й направи впечатление на мъж, който се сеща за дребните неща. Почувства се по-спокойна, че е поверила Джошуа на неговите грижи.
	Взря се в тъмнината и прошепна: „Може би това все пак ще има успех. Лека нощ, Джошуа“.


	Ноуа едва изчака Кейт да затвори вратата и набра номера на Тони във вилата.
	— Време беше — каза кисело Тони. — Помислих, че си се затрил вдън земя.
	— Прехвърли ли се на цифрова система?
	— Да, още в деня, когато ми поръча.
	— Добре. Някой още да е умрял?
	— Не. — Замълча. — Какво, по дяволите, стана в Дандридж?
	— Нищо добро.
	— Бих казал, че подценяваш положението. Тя ли уби полицая?
	Ноуа изтръпна.
	— Какво?
	— Издадена е заповед за арестуването й за убийството на Кейлеб Брънуик. Ти не знаеше ли?
	Ноуа тихо изруга.
	— Откъде да знам. Това е лудост! — Не е чак такава лудост, осъзна той. Какъв по-добър начин да се извади Кейт от играта като я дискредитират, след като Ишмару не успя да я убие. — Какъв е мотивът?
	— Говори се, че е превъртяла след убийството на бившия си съпруг и стоварва всички обвинения върху полицията. Изпратила е писмо до полицейския комисар, в което признава, че е взела един живот заради друг.
	— Фалшификация.
	— Няколко нейни колеги са свидетелствали, че е страдала от преумора и депресия.
	Огдън бе оплел мрежата си и вече я затягаше. За бога, работеше по-бързо, отколкото Ноуа очакваше.
	— Лъжи.
	— Добре, но по-добре тя да се върне там и да изясни нещата.
	Точно такова бе желанието на Огдън. Ако планът бе достатъчно добре скроен, щяха да я задържат. Ако не беше, щяха да я пуснат… за да я довърши Ишмару.
	— Какво става с Огдън?
	— Барлоу твърди, че вчера се е срещнал с трима високопоставени.
	— Кои?
	— Успял е да разпознае само един — Кен Брадтън.
	— По дяволите!
	— А днес е имал среща в едно хотелче в покрайнините на града, където сенатор Лонгуърт се е регистрирал под фалшиво име.
	— Сигурен ли е, че е бил Лонгуърт?
	— Не е трудно човек да познае Лонгуърт. Той обича славата и е ръководил повече сенатски разследвания от Джо Маккарти. — Тони замълча за миг. — Огдън се е развихрил здравата. Тази вашингтонска връзка не ми харесва. Какво смяташ да правиш?
	Не му оставаше голям избор, помисли си Ноуа притеснен. Ръцете му бяха вързани, докато не приключеше работата.
	— Изчакай. Наблюдавай. Искам утре да отидеш във Вашингтон. Отседни в някой хотел извън града и не се показвай много. Не искам Огдън да знае, че си в града.
	— Искаш да кажеш, че вече мога да сляза от планината ли? — язвително попита Тони. — Мислех да изкарам тук до края на века.
	Нямаше друг избор, освен да извади Тони от прикритието. Всичко вървеше главоломно с главата надолу.
	— Утре вечер ще ти се обадя на цифровия телефон, за да ми кажеш номера на хотела.
	— А Барлоу какво да прави?
	— Сега-засега нека да остане в Сиатъл и да държи под око Огдън — нареди Ноуа. — Внимавай, Тони.
	— Както винаги — и затвори.
	Сега какво? Да каже ли на Кейт за заповедта? Може да успее да я убеди колко е опасно да се върне, но тя инстинктивно щеше да повярва на приятеля си Алън и щеше да се опита да изясни положението. В този случай най-доброто, на което можеха да се надяват, беше да закъснеят с RU2, а най-лошото бе, че щяха да убият Кейт. Не можеше да приеме нито едното, нито другото.
	Затова нямаше да съобщи на Кейт.
	Каква дълбока дупка копаеше за себе си.


	Сет доволно вдиша чистия, наситен с боров аромат въздух, докато се взираше в тъмнината.
	Тук беше хубаво. Е, нищо не е идеално, но той предпочиташе това кътче на Западна Вирджиния пред оная адска дупка Колумбия.
	Чуваше потракването на порцелан и шум от течаща вода в къщата, където Филис приготвяше вечерята. Свястна жена. Добро дете. Хубаво място. Би могъл да остане известно време дори след като Ноуа създаде ред в хаоса, който ги заобикаляше. Ноуа винаги успяваше спокойно да моделира ситуациите според собствените си намерения. Не беше като Сет. Той все нямаше търпение. Ако нещата не ставаха достатъчно бързо, както на него му се искаше, той правеше така, че да станат, а последствията не го интересуваха.
	После продължаваше напред.
	По дяволите, има ли човек, който да иска да стои на едно място? Тази работа беше като всяка друга с разликата, че в случая помагаше на Ноуа. След като всичко свършеше, щеше да го обземе неспокойствие, щеше да му доскучае или нещо друго щеше да се случи, което да го принуди да поеме нанякъде.
	Чу, че вратата се отваря, погледна през рамо и видя Джошуа, който излизаше от къщата.
	— Здрасти. Хубава вечер, а?
	Джошуа се приближи и застана до него.
	— Тихо е. — Стисна здраво парапета. — Не очаквах, че ще бъде толкова тихо.
	— Всъщност не е тихо. Заслушай се и чуй нощните звуци.
	Джошуа нервно стискаше и отпускаше ръце на парапета.
	— Да… но е някак самотно. Кара те да… — замълча и се обърна. — Ще обиколя от другата страна, откъдето се вижда хижата. — Тръгна бързо и сви зад ъгъла.
	Много скоро. Имаше вид сякаш се опитваше да избяга от нещо. Като всички нас, помисли си Сет. Добре дошъл в света, момче.
	Но момчето принадлежеше на него за времето, докато беше там, а бягствата често водят до нещастия. Тъкмо в тихи моменти като този шокът от преместването и травмиращите събития удряше на слабото място.
	Последва Джошуа, обаче спря, когато стигна до ъгъла.
	Джошуа седеше на площадката, раменете му се тресяха, сълзи се стичаха по лицето му. Беше избягал тук, където никой нямаше да го види, и бе дал воля на мъката си. Сет го разбираше. Никога не бе желал някой да го види, когато плаче.
	Дали да остави Джошуа и да влезе вътре?
	Може би. Момчето имаше гордост и не би искало някой да разбере. Би приело утеха от майка си или от мъж като Ноуа, а Сет щеше само да го обърка.
	Понечи да си тръгне, но се обърна. По дяволите. Вярно, че не беше Ноуа, но момчето страдаше. Щеше да се справи по единствения начин, който знаеше.


	— Тръгвам — съобщи Кейт на Филис по телефона два дни по-късно. — Кажи на Сет. Той ми каза да позвъня, за да знае, когато идвам.
	— Той не е тук. Двамата с Джошуа са на маневри.
	— Какво?
	— Нали ме чу. Предупредих го, че няма да останеш доволна.
	— Къде са?
	— Близо до езерото, на около петнайсет километра на юг. Той е с пейджъра. Да му звънна ли?
	— Не. Тръгвам.
	— Нещо неприятно ли? — попита Ноуа.
	— Какво те кара да мислиш така? — Тонът й беше съвсем язвителен. — Само защото твоят приятел е завел деветгодишно момче на маневри. Дай ми ключовете от джипа си.
	— Ще дойда с теб.
	— Стига ми да се справя с един от вас. Дай ми ключовете.
	Той сви рамене и й подхвърли връзката ключове.
	Десет минути по-късно тя подскачаше по неравния кален път, който водеше към езерото.
	Не се виждаха.
	Спря джипа и скочи.
	— Джошуа!
	Никакъв отговор.
	Къде, по дяволите, може да са?
	— Сет.
	Никой не се обади. Ядоса се още повече, защото се разтревожи. Тръгна с бързи крачки към гората.
	— Джошуа!
	— Време е да отговорим. Тя се тревожи, Джошуа. Никога не бива да се криеш, когато някой се тревожи за теб. — Сет излезе от сенките само на няколко крачки от нея.
	— Здрасти, мамо. — Джошуа се мъкнеше след него. — Разбрах, че си ти, преди да извикаш. — Погледна към Сет. — Ти наистина имаш страхотно обоняние. Беше прав. Тя смърди.
	— Моля? — попита Кейт хладно.
	Сет спокойно поясни:
	— Не се обиждай, не ставаше дума за теб. Просто се отнасяше за всички човешки същества.
	Джошуа се кикотеше.
	— Но ние не смърдим, нали? Вчера не сме се къпали, а тази сутрин се въргаляхме в кал.
	— Малко смърдим — каза му Сет. — Нужни са цели два дни на открито, докато изчезне дъхът на цивилизацията.
	— За какво говорите? — попита Кейт. — Това да не би да е част от тези глупави маневри?
	Усмивката на Джошуа изчезна.
	— Сърдиш ли се, мамо?
	— Тя не разбира — каза бързо Сет. — Хайде тръгни надолу по пътеката и ме остави да й обясня.
	— Не правим нищо лошо, мамо, само сме на маневри.
	— Маневрите са военни игри. Знаеш какво е отношението ми към…
	— Връщаш се след десет минути и искам да ми кажеш какви миризми си открил. Хайде, мърдай, момче.
	Джошуа доволно се ухили и хукна по пътеката.
	Тя усети пареща болка, когато го видя да се отдалечава. Държаха я настрана.
	— Съжалявам, че не бяхме в горския дом — меко произнесе Сет. — Не ми беше казала, че ще идваш днес.
	— Самата аз не знаех до последния момент. — Обърна се и започна атаката. — Маневри ли? Та той е малко момче. Не желая да играе на такива игри.
	— Това не е игра. — Вдигна ръка, за да спре възраженията й. — Няма да му дам пушка или мачете. Макар да разбирам, че баща му не е имал никакви задръжки и е научил Джошуа да стреля.
	— По мишени. На мен това също не ми харесваше.
	— Изненадан съм, че изразяваш несъгласие. — Усмихна се. — Ти също си човек, който се бори. Разбрах го в мига, в който те видях.
	— Битките не бива да се водят с оръжия.
	— Но така става. Не следиш ли вечерните новини?
	— Добре, моят син няма да живее в гето, където ще трябва да се справя със заплахи.
	— Вярно, той живее в тих малък квартал, където нищо лошо никога не се е случвало. Но баща му беше убит и той се страхува, че всеки момент и майка му ще бъде убита.
	Тя потрепери, сякаш й бе ударил шамар.
	— Направих всичко, за да бъде в безопасност.
	Сет внимателно я погледна.
	— И въпреки всичко нещата се случват. Лошите неща не стават непременно само в гетата. — Изразът му омекна. — Виж какво, аз не възпитавам момчето като командос. Само се опитвам да го накарам да повярва, че може да се справи с онова, което ще му поднесе животът. Точно в този момент той се чувства беззащитен и е ужасно разстроен. Не е успял да ти помогне, когато си имала нужда от него.
	— Той е дете.
	— С огромно чувство за отговорност. Сигурно се предава генетично. — Замълча. — Снощи плака.
	Сърцето й се сви.
	— Ти какво направи?
	— Не му обърнах внимание. Престорих се, че не съм забелязал. Той не искаше да разбера. Затова и не разбрах. — Поклати глава. — Не съм майка му. Единственият начин, по който можех да го утеша, бе да го освободя от чувството му на безпомощност.
	— Трябвало е да бъда там.
	— Не бива, ако искаш да го държиш в безопасност. Не исках да те накарам да се чувстваш виновна. Исках само да разбереш, че Джошуа изпитва нужда да се чувства сигурен на мястото си и да се бори с това, което става около него.
	— Не и по този начин. Не мога… — замълча, тъй като осъзна, че не разсъждава. Стори й се, че действа импулсивно още откакто започна целият този кошмар, а не можеше да си го позволи, когато се отнасяше до Джошуа. — Един момент — замълча за миг, опитвайки се да проясни мисълта си. — На какво точно го учиш?
	— Във всеки случай не на насилие. Да познава гората, да се движи тихо, да свикне да наблюдава така, че да не го виждат.
	— Тогава защо казваш, че са маневри?
	— Стори ми се логично. Джошуа се чувства като на война.
	— Наистина ли? — Кейт бе изумена.
	— Виж какво, това е естествено. Никой не може да направи нищо, за да го накара да се чувства по-различно. Твърде е умен. За бога, та той наистина участва във война. Когато му кажеш, че ще се грижиш за него, това няма да го накара да се почувства в по-голяма безопасност. Той се безпокои за теб.
	— Би трябвало аз да се грижа за него. Това е мое задължение.
	— Наложи се да прехвърлиш правата си. — Погледна я продължително в очите. — Остави ме да си върша работата както аз знам, Кейт.
	— Как не. — Въздъхна уморено. — Вероятно си прав. Може би като играете на тези глупави игри, той ще се почувства по-сигурен.
	Сет се усмихна.
	— Добре, тогава иди и кажи на Джошуа, че не му се сърдиш. — Протегна се към ръката й. — Ако си добра, дори бихме могли да ти позволим да поиграеш с нас.
	Кейт се поколеба, после хвана ръката на Сет. Той я поведе надолу по пътеката в посоката, в която бе тръгнал Джошуа.
	Почувства се като малко момиченце, както когато баща й я водеше в гората Дженкинс. Ръката на Сет беше здрава, мазолеста… и сигурна. Много странно, че се чувстваше сигурна с човек, чийто занаят бе да причинява смърт. Дали по тази причина Джошуа му вярваше инстинктивно? Би трябвало да се отдръпне от него. Вече не беше малко момиченце. Нямаше нужда някой да я води. Но не искаше да го прави на въпрос.
	Той разреши душевния й конфликт, като пусна ръката й.
	— Джошуа е точно отпред.
	— Откъде знаеш?
	— Подуших го. Шампоан „Прел“ и сапун „Дъв“ неволно го издават. — Захили се. — Един ден без душ не е достатъчен.
	— Толкова по-добре. Защото казвам на Филис, че трябва да се къпе редовно.
	— Разваляш удоволствието от играта.
	— Наистина ли можеш да намериш някого по миризмата?
	— Разбира се. Както Джошуа каза, имам добро обоняние. Но в гората миризмите, оставени от човека, се усещат още по-силно. Преди да се впусна в битка дори заравям снаряжението си в земята за един ден, за да придобие мирис на земя.
	Тя направи гримаса.
	— Много приятно.
	— Но е по-добре, отколкото човек да умре — подчерта той весело.
	Какво ли е да живееш като него, замисли се тя. Животът му, изпълнен със смърт и недоверие, беше толкова опасен, колкото нейният беше стабилен. _Стабилен в минало време_, помисли си унило. Нищо в живота й вече не беше стабилно.
	— Предполагам.
	— И аз така си помислих. — Сет й се усмихна. — Да живееш нащрек си има своите преимущества. Винаги се радваш на почивките между ангажиментите. Обзалагам се, че се радвам на живота много повече от теб или Ноуа.
	— Като да удряш палеца си с чук, понеже е много приятно, когато спреш ли? — попита тя мило. — Мисля, че това се нарича мазохизъм или казано по-просто пълна глупост.
	— Ох! — Той се затича напред и се провикна: — Джошуа, ела да ми помогнеш. Майка ти ме напада.
	Джошуа се появи иззад един дъб.
	— Още ли е сърдита?
	— Не, не съм сърдита — каза Кейт. — Гладна съм. Някой от вас носи ли храна, или бяхте решили да намирате прехраната си из гората?
	— Не на това занятие — отвърна Сет. — Раницата ми е долу до езерото. Но Джошуа трябва да заслужи обяда си. Е? Какво помириса?
	— Листа. Гниещо дърво. Нещо като джоджен. Лайна. — Обърна се към Кейт. — Не ругая, мамо. Там наистина имаше някакво животно.
	— Мисля, че съм те учила и на друга дума за това.
	Детето се подсмихна.
	— Сет казва, че в гората човек трябва да действа бързо. — Погледна към Сет. — Всичките ли ги изброих?
	— Не — отвърна Сет. — Но като начало се справи доста добре. Сега иди до езерото и донеси раницата ми, за да нахраним майка ти. След като се наобядваме, ще отидем да намерим купчинката и ще научиш какво животно я е направило.
	— Разбрано. — Джошуа се спусна по пътеката с пълна скорост.
	— Седни. — Сет й посочи тревата под дървото, откъдето се появи Джошуа. — Изглеждаш уморена.
	— Не съм уморена, вървях около четиристотин метра. Не съм чак толкова неиздръжлива.
	— Добре, не си уморена, напрегната си. Сигурно поради това, че използваш всички тези мозъчни клетки. — Той седна и опъна краката си напред. — Трябва да последваш примера ми. — Облегна се на дървото и затвори очи. — Никога не мисли, когато можеш да използваш сетивата си.
	— Затова ли си постигнал такъв успех в живота си?
	— Да. — Отвори едното си око. — Обиждаш ли ме?
	— Да. — Отпусна се до него. — Не че на теб ти прави впечатление.
	Той се прозина.
	— Прави ми. Но ти прощавам.
	— Благодаря. — Замълча. — Безопасно ли е да пуснеш Джошуа сам?
	— Да.
	— Предполагам, че би подушил някого, Тарзане?
	— Или бих го чул.
	— Дори Ишмару? — Тя потръпна. — Той се смята за индиански воин.
	— Не само това. Той е индианец от магазина. Сам се е произвел за такъв. Мирише на лосион „Менен“, на тамян и на сусам.
	— Успя да го усетиш за краткото време, докато бе коленичил до него?
	— Просто ми направи впечатление. Когато се сблъскаш с толкова странен тип като Ишмару, си поставяш задачата да запомниш всичко за него. Това би могло някога да спаси главата ти.
	— Разбирам. — Наклони глава настрани. — Какво ще кажеш за мен? На какво мириша?
	— Първия път, когато те видях, миришеше на растителен шампоан. Вероятно касис. Сигурно си го свършила или не си го взела със себе си, защото сутринта си мила косата си с „Прел“. Не употребяваш парфюм, но използваш талк за тяло „Опиум“. — Усмихна се. — Миришеш на хубаво. На чисто и хубаво.
	— Благодаря — каза тя тихо. — Предполагам, че знаеш и каква паста за зъби употребявам.
	— Колгейт. Течност за уста „Скоуп“.
	Тя се разсмя.
	— Сигурно не би ми било приятно да имам чак толкова изострено обоняние. Не всички миризми са приятни.
	Усмивката му изчезна.
	— Не, някои въобще не са приятни. — Отново затвори очи. — Затова се справяме с тях и се стараем да не си ги спомняме.
	Говореше за нещо конкретно, помисли си тя. Сет Дрейкин сигурно се е сблъсквал с доста неприятности в живота.
	— Джошуа има ли куче? — попита Сет.
	Кейт се изненада от внезапната промяна на темата.
	— Не.
	— Не иска ли да си има? Опитах се да го дам на Ноуа, но сигурно е много зает, за да се грижи за куче.
	— Твое ли е кучето?
	— Нещо такова. Взех го от Колумбия. Сега е в карантинен период.
	Докато мислеше за неприятни неща, Сет се досети за кучето. Тя изпита любопитство, но се сдържа да го попита. Не беше нейна работа и независимо от искреността, с която разговаряше с нея, тя знаеше, че Сет не е чак толкова открит и обикновен, както се представяше.
	— Смятам, че по-добре друг път да говорим за това.
	— Добре. Не мислех, че ще се съгласиш. Много си предпазлива.
	— Нали знаеш, че предпазливост не е мръсна дума.
	— Напротив, хубава и силна дума е. Като „отговорност“, „искреност“ и „задължение“. — Прозина се. — Все неща, които правят Ноуа раздразнителен. Едно време беше много по-забавен.
	— Ако очакваш да ти възразя, ще останеш разочарован. Взех си почивен ден, за да се отпусна и тъкмо това смятам да направя.
	— Тогава се облегни назад, вместо да седиш скована като дърво.
	Тя се подвоуми, после се облегна назад. През пуловера усети грубата кора на дървото. Беше толкова отпусната, колкото здраво опъната тел. С ъгълчето на окото си хвърли поглед към Сет. Слънчевата светлина, която се процеждаше през листата на дърветата, рисуваше светли пътеки по тъмнокестенявата му коса. Очите му бяха затворени, а дългото му мускулесто тяло изглеждаше напълно отпуснато. _Липсва му само въдица в ръцете, за да прилича на едно от момчетата от картината на Норман Рокуел_, помисли си тя в раздразнението си.
	Обаче той не беше дете. Беше много мъжествен и тя реагираше на тази мъжественост, осъзна удивена. Сексуалното привличане бе силно, наситено, почти животинско. Откъде ли идваше? Може би понеже е в гората сред природата.
	— Джошуа ми каза, че си много добър питчър — изрече тихо Сет.
	— Да.
	— Играла ли си бейзбол като дете?
	— В детския отбор не допускаха момичета, но баща ми играеше с мен. Ти играл ли си?
	— Малко. В „Сандлот“ в Нюарк, щата Ню Джърси. Бях кетчър. Смятах, че кетчърите са гладиаторите в играта. Тази идея ми допадаше.
	— Значи още тогава си играл на военни игри?
	— Говорим за великото американско минало.
	Изведнъж осъзна, че започваше да се отпуска. Слънцето затопляше лицето й, усещаше уханието на трева и земя, както и мириса на мускус на Сет, седнал малко по-далеч от нея. Не й беше неприятно. Той като че ли се свързваше с другите природни аромати около нея.
	— Точно така, спокойно — прошепна Сет. — Обичаш гората, нали?
	— И това ли подушваш? Имаше гора близо до къщата, където живеехме, когато бях малка. Всяка събота двамата с баща ми ходехме на дълги разходки. Но там гората не приличаше на тази. Нямаше планини.
	— В Оклахома ли си израсла?
	Тя кимна.
	— На около осемдесет километра от Дандридж. Баща ми беше лекар.
	— А майка ти?
	— Тя почина, когато бях на четири години. Останахме само двамата с баща ми.
	— Разбирахте ли се?
	— Да, би могло да се каже — после добави искрено: — Той беше най-добрият ми приятел.
	— Значи ти липсва.
	— Всеки ден.
	Сет не каза нищо повече. Слава богу, не беше от хората, които смятат, че непременно трябва да изразят съчувствие.
	— Беше много добър лекар и изключителен човек. Бях щастлива, че имах такъв баща.
	— Още един възвишен човек. Като Ноуа.
	Беше изненадана от проницателността му.
	— Да. — Не беше мислила за това до този момент, но Ноуа наистина й напомняше на баща й. Също като него бе посветен на работата си и притежаваше силно чувство на отговорност.
	_Направи го заради Джошуа. Не се опитвай отново да ме заковеш на клона ми. Не обичам да ме разпъват на кръст._
	За кой ли път изтръпна от спомена, опита се да го потисне, както правеше винаги. Беше станала специалистка по пропъждане на тази мисъл. Беше въпрос на оцеляване.
	— Ноуа споменавал ли ти е, че за малко не умря от рак?
	— Да. Преди три години.
	Джошуа вървеше към тях по пътеката, натоварен с раницата. Махна й с ръка.
	Кейт му махна в отговор и го огледа доволна. Болезненият спомен за баща й избледняваше и странното сексуално привличане, което Сет запали у нея, се изпари, сякаш никога не го бе изпитала. Слава богу, че Сет не забеляза. Знаеше, че на него почти нищо не му убягва. Нямаше да се безпокои за това. Чувстваше се сигурна. Слънцето печеше силно. Трудно би повярвала, че в такъв ден би могло да се случи нещо лошо.
	— Само по една минута от време на време — промърмори Сет.
	Извърна се и видя, че бе отворил очи и я наблюдаваше.
	— Това е нещо, на което двамата с Ноуа трябва да се научите. Оставяте животът да ви смазва. — Усмихна се с особено красива усмивка. — Нищо не е чак толкова лошо, ако си позволяваш да отдъхнеш една минута. Порадвай се на мига, Кейт.


>	Осма глава

	Тони позвъни на Ноуа седмица по-късно.
	— Вчера пред Върховния съд се състоя малка демонстрация.
	— Срещу какво?
	— Срещу генетични експерименти и анализи.
	— По дяволите. Колко малка беше?
	— Събраха се около петстотин души. Но може би това е върхът на айсберга.
	— Бих искал да знам дали ще продължат.
	— Предполагаш, че Огдън разбунва духовете ли?
	— По дяволите, да, чак пък такова съвпадение.
	— Ще следя развитието. Как върви при вас?
	— Достатъчно добре.
	— Отговорът ти е много предпазлив.
	— Предпазливостта е основно правило в играта. Гледай и ти да го спазваш.


	— Почти среднощ е. Лягай си.
	Кейт вдигна очи от предметното стъкло, което изследваше под микроскопа и видя, че Ноуа стои до нея.
	— След малко — отвърна и отново се взря в стъклото. — Искам да се уверя, че…
	— Веднага. — Изтегли стъклото от микроскопа. — Толкова си уморена, че така или иначе не бих повярвал каквото и да ми кажеш.
	— Добре съм. — Опита се да си вземе обратно стъклото. — Нямаш право да се бъркаш в работата ми.
	Той не й обърна внимание.
	— Кой от двамата има по-голямо право? Аз съм този, който размаха камшика и те окова към греблото на галерата.
	Тя направи още един опит да си вземе стъклото.
	— Културата ще се провали. Върни ми я.
	— Утре ще си вземеш друга. — Повдигна я от стола й. — Днес свърши достатъчно работа. Няма нужда да работиш по двайсет и четири часа на ден.
	— Не съм работила двайсет и четири часа. Следобед прекарах три часа с Джошуа в горския дом.
	Ноуа я поведе към вратата.
	— Как е той?
	— Как мислиш, че е? На острова на съкровищата и подскача около Питър Пан.
	— Май впечатленията ти се променят. — Затвори плътно вратата на лабораторията след себе си. — Никога не бях чувал да сравняват Сет с Питър Пан. Доколкото си спомням първия път, когато го видя, го взе за Джак Изкормвача. Това сравнение много ще го развесели.
	Беше прав. Колкото повече време прекарваше със Сет Дрейкин, толкова повече първото впечатление избледняваше. Стана й малко неудобно. Този човек можеше да се превъплъти във всяка личност, която избереше, и винаги щеше да изглежда истински.
	— Знаеш какво искам да кажа. — Кейт се обърна и с копнеж погледна вратата на лабораторията, докато той я водеше към кухнята. — Трябва ми само още един час.
	— Не ти вярвам. Ще те намеря там и призори.
	Вероятно беше прав, помисли си тя. Вълнението й растеше с всеки изминат ден, с всяка измината минута.
	— Доведе ме тук, за да работя.
	— Но не да се заробиш и да припаднеш от изтощение. Какво би ми помогнало това?
	— Не може винаги да става така, както ти желаеш. — Изгледа го обвинително. — Макар и много да се опитваш.
	— Не постъпваме ли всички така? — Сипа й чаша кафе. — Изпий го и иди да си легнеш.
	— Кафе по това време? — погледна го учудено.
	— Декофеинизирано.
	Би могла и сама да се сети. Ноуа щеше да се погрижи никога да не се отклонява от целта си. Не за пръв път насила я извличаше от лабораторията. През последните две седмици трепереше над нея като квачка, готвеше й, после я следеше дали си изяжда яденето, осигуряваше й редовен сън и всеки ден я извеждаше на разходка или да тичат. Макар и само до горския дом, за да видят Джошуа.
	— Става ми неудобно. Чувствам се като девственица, която угояват, преди да бъде принесена в жертва пред олтара.
	— Може тъкмо тази вечер да направиш грешка — подсмихна се. — Досега мислех, че угояват само животни, а не хора. Освен ако Джошуа е осиновен, ти определено не си девствена. — Усмивката му изчезна. — Правя всичко възможно да бъда сигурен, че няма да бъдеш пожертвана нито на моя олтар, нито на чийто и да е друг.
	Изведнъж й се стори толкова уморен и обезсърчен, че й дожаля за него. Отмести очи от него и нарочно се помъчи да не се размекне.
	— Е, девствениците сигурно така или иначе са напълнявали. Чувала съм, че много са ги глезили. — Отпи глътка от кафето и остави чашата върху плота. — Не искам повече кафе. Ако не е истинско, няма смисъл да го пия.
	— Утре вечер ще опитам с горещ шоколад. Иди да си легнеш.
	Тя поклати глава.
	— Още не. — Тръгна към вратата. — Имам нужда от малко чист въздух.
	Той я съпроводи до вратата и затвори след себе си.
	— Искаш ли яке?
	Пак се държи като квачка, помисли си раздразнено. Не бе обърнал внимание на нищо, което му беше казала.
	— Не, няма да стоя дълго навън. Наистина можеш да си легнеш.
	— Ще те изчакам.
	Кейт бавно тръгна към края на площадката, взря се в тъмнината, заслушана в нощните звуци. Той остана до вратата, но тя усещаше погледа му върху себе си.
	— Няма да избягам.
	— Знам. Много си възбудена. Трябваше да те накарам да си легнеш.
	— Днес получих деветдесет и два процента.
	— Трябва да станат деветдесет и осем.
	— Тогава ме пусни да се върна в лабораторията.
	— В никакъв случай.
	Знаеше, че той ще й откаже, но нищо не й пречеше да опита.
	— Ще стигна деветдесет и осем другата седмица.
	— Добре.
	— Добре ли? Та това е изумително. Нали това искаше?
	— Както и ти.
	Тя кимна. Вдъхна дълбоко нощния въздух.
	— Тук ми харесва. Никога по-рано не съм идвала в Западна Вирджиния. Колко много и прекрасни дървета растат. Мислех, че тук има само мини.
	— Щом харесваш дърветата, трябва да видиш моя роден щат. Родителите ми имаха лятна вила на север от града, а горите там са толкова гъсти, все едно че вървиш през тунел.
	— Родителите ти живи ли са?
	— Не, майка ми почина още докато бях в прогимназията, а баща ми получи сърдечен удар преди дванайсет години. — Нервно се раздвижи. — Боя се, че никога с нито един от двамата не съм бил в прекрасни отношения. Баща ми винаги бе прекалено зает в завода, за да обърне внимание на мен или на майка ми. Тя се разведе с него още когато бях малък. Той се пребори и получи родителските права над мен.
	— Значи те е обичал.
	— Може би, не знам. Като негов син бях наследник на компанията. — Поклати глава. — Колко обичаше компанията. Изпепели цялото си същество, за да изгради „Дж. и С.“. Предполагам, че не му оставаше нищо за никого.
	— Но ти също я обичаш.
	— Той успя да ме впримчи рано и аз не можах да се отърва от нея. Макар и да се опитах. Никога не съм искал да ръководя компания. Отидох в университета „Джон Хопкинс“, за да взема диплома, но той ми отряза издръжката преди да съм завършил. — Усмихна се накриво. — Каза ми, че известни познания в областта на медицината са достатъчни, за да ръководиш фармацевтична компания, и че съм нямал нужда от диплома.
	— Ти какво направи?
	— Избухнах. Казах му да върви по дяволите и направих единственото, което знаех, че ще го ядоса най-много. Отидох в армията.
	— И там се запозна със Сет?
	— Със Сет и с Тони Лински бяхме заедно в специалните части за секретни мисии към ЦРУ. — Сви рамене. — Нужно ми бе малко време, за да осъзная, че не съм за тая работа. Когато службата ми свърши, върнах се вкъщи. Споразумях се с баща ми, завърших образованието си и се върнах да работя в завода. След като той почина, бях готов да наема мениджърски екип да поеме ръководството на „Дж. и С.“ и да си създам отделна лаборатория на друго място.
	— Защо не го направи?
	— Заводът беше мой. Заводът, хората…
	— Нали казват, че с времето ставаме като родителите си.
	— Смяташ, че съм станал като баща ми ли? Нямаше начин. Направих така, че да не се съсипвам от работа. Животът трябва да се живее. Но аз се опитах да балансирам нещата. Служащите в „Дж. и С.“ бяха мои хора. Трябваше да се грижа за тях. — Той стисна устни от мъка. — Не си свърших добре работата, нали?
	— Защо си сигурен, че Огдън…
	— Не ми търси извинения. Знам какво съм направил. — Отвори вратата. — Време е да си лягаш.
	Беше разстроен, затова тя трябваше да си ляга. Изкуши се да му възрази, но го послуша. Той страдаше. Нямаше да стане нищо страшно, ако за момента забрави независимостта си. Спря се и го попита от любопитство:
	— Какво правиш, когато не ме караш да пия кафе или да се храня?
	— Разговарям по телефона. Говоря със Сет и му предавам всичко. — Добави напрегнато: — Бъди готова.
	— За какво?
	— За апокалипсис. Замислен и ръководен от господин Реймънд Огдън.
	Тя се намръщи.
	— Какво говориш?
	— Ще разговаряме по-подробно, когато RU2 е готово.
	— Защо не сега? Мислиш ли, че съм толкова „плашлива“, че да не мога да мисля за две неща едновременно?
	Той трепна.
	— По-добре никога да не бях използвал тая дума.
	— Би трябвало да я изхвърлиш от речника си.
	— Смятам, че си направо блестяща и солидна като скалата на Гибралтар. Не мисля, че всичко трябва да ти се сервира наведнъж. — Усмихна се. — А и аз не обичам да стоя със скръстени ръце. Разбери ме, Кейт.
	— Не виждам защо… — Какво значение имаше, помисли си тя с нетърпение. Наистина точно сега не искаше да мисли за бъдещето, след като не бе свършила работата си в лабораторията. Пътят беше много вълнуващ, победата бе твърде близка. — Трябва да знаеш само, че няма да стоя и да те оставя да планираш всичко.
	— Никога не ми е минавало през ума.
	— Да, разбира се. — Изгледа го скептично, докато минаваше покрай него на влизане в къщата.
	— Какво искаш за закуска? — попита Ноуа.
	— Истинско кафе.
	— Няма проблеми. Разрешено е в седем сутринта.
	— В шест.
	— Вратата на лабораторията ще бъде затворена до седем и петнайсет, така че можеш да спиш един час по-дълго. На масата в седем часа ще има яйца, бекон, препечени филийки и истинско кафе. — Усмихна й се. — Ще ти дам и термос с кафе за лабораторията, така че до обяд да стоиш там.
	— Много си мил.
	— Опитвам се да бъда, Кейт.
	Странната нотка в гласа му накара Кейт да го погледне в очите. Имаше някаква промяна. Миг по-рано бе раздразнена и нетърпелива, а сега изведнъж застана нащрек.
	Ама че работа.
	Какво, по дяволите, й ставаше? Като че ли страхът и цялата бъркотия, която изживя след смъртта на Майкъл, бяха помели сдържаността й през последните години и тя бе станала уязвима. Не беше изпитвала никакви чувства към никого, след като се разведоха с Майкъл, а сега изведнъж двама души я привличаха. Няколко дни по-рано изпита сексуално желание само докато наблюдаваше Сет Дрейкин, а сега изпитваше нещо и към Ноуа. Но двете усещания бяха различни. Това бе по-меко и не така разтърсващо. По-скоро като топъл ветрец, отколкото като буря от чувства. Вероятно въобще не беше сексуално. По-скоро приличаше на дълбоко възхищение и на нуждата да бъде близо до някого.
	Въпреки всичко й се искаше той да я докосне, да я прегърне. Той също искаше да я прегърне. Забеляза го по малко напрегнатото му тяло.
	Тя усещаше очите му, докато пресичаше бързо всекидневната и късия коридор към спалнята си.
	На другия ден всичко отново щеше да бъде нормално. Ноуа не желаеше усложнения, както и тя. Щяха да забравят този кратък миг и да се съсредоточат върху далеч по-важните неща.
	Отвори вратата на спалнята си. Ветроупорният фенер светеше на перваза на прозореца.
	Беше толкова погълната в лабораторията, че вечерта беше забравила да го запали заради Джошуа, осъзна с чувство на вина. Но Ноуа не беше забравил.
	_Опитвам се да бъда мил, Кейт._
	Покровителство, доброта и топлота. Чувстваше се като бедно дете, което простира ръце в тъмнината. Не желаеше да изпитва нужда от нещо. Не искаше да се осланя на никого, освен на себе си.
	Ама че проклетия!


	— Точно седем часа — каза Ноуа, когато тя влезе в кухнята на другата сутрин. Той извади цвъртящия бекон от тигана и го раздели в двете чинии, поставени върху плота. — Ти сипи кафето. Аз съм зает.
	Сякаш онзи миг от вечерта изобщо не се бе случвал, помисли си Кейт. Е, тя какво бе очаквала? Ноуа да я повали на пода в кухнята и да я люби лудо ли? Естествено, тя си отдъхна.
	И въпреки всичко усети, че настроението й безпричинно се развали. Толкова беше нейният сексапил.
	— Побързай. Обещах да те заведа в лабораторията в седем и петнайсет — каза Ноуа, докато сипваше бърканите яйца.
	— Почакай малко. — Извади чашите и чиниите от шкафа. — Извинявай, че променям програмата ти.
	— Тя е твоя програма. — Той остави чиниите върху кухненския бар, където вече бе сложил салфетки и портокалов сок. — Нали снощи не искаше да излезеш от лабораторията. Просто се опитвам да ти бъде добре.
	— Такъв ще бъде денят. — Бяха се върнали към удобните препирни от последните седмици, осъзна тя. Сипа кафето в чашите и ги отнесе до кухненския бар. — Няма ли препечени филийки? Нали беше много добър?
	— Ужасно добър. — Ухили се и тръгна към фурната. — Домашен хляб. От нищо — нещо.
	Което означаваше, че отдавна е станал.
	— Нали знаеш, че когато ти предам работата си, няма начин да получиш същото обслужване от моя страна?
	— Ще намеря начин да компенсирам.
	Тя се стъписа.
	— Наистина ли?
	— По дяволите. — Той спря по пътя към масата. — Това развали всичко, нали? Затова по-добре да поговорим. — Остави хлебчетата върху плота, обърна се и я погледна. — Не искам да седиш непрекъснато като на тръни.
	— Не седя като на тръни.
	— Като че ли не виждам. — Направи гримаса. — Добре, човешко същество съм. Искам да спя с теб. Желая го отдавна, но това не означава, че ще ти създам неприятности. Натоварил съм те с достатъчно проблеми.
	— Значи отдавна? — попита тя изумена.
	— Ти мислиш, че става ей така? Може би за теб, но аз не съм толкова зает. — Изрече весело: — Ти си страхотно гадже, мила моя госпожо Денби.
	Бузите й пламнаха. Глупаво беше от нейна страна, че реагира така. Особено след като той очевидно смяташе, че моментът от предната вечер е бил чисто сексуален. Може би за него. Нуждата от подхранване на желанието рядко бе първа грижа на мъжете и той нямаше да й благодари, ако му кажеше, че онова, което изпита, бе по-скоро желание за утеха и емоционална, а не сексуална близост.
	— Вероятно между нас има някакво сходство.
	— Сигурно — съгласи се той. — Може да се случи отново. Двамата сме здрави хора с нормални желания. Само искам да знаеш, че това няма да се отрази на нищо.
	— Благодаря ти. И аз мисля, че няма да се отрази. — Седна и започна закуската си, опитвайки се да не обръща внимание на разочарованието, което бе толкова безразсъдно, колкото разумно бе обяснението на ситуацията от страна на Ноуа. Той сякаш изрази собствените й мисли. Двамата бяха колеги и бяха дошли да работят. Нямаха време за някаква връзка — сексуална или емоционална. — Радвам се, че изяснихме нещата помежду ни.


	— Минаха почти четири седмици — каза Ишмару, когато се свърза с Огдън. — Ти не ме потърси.
	— Не съм обещавал да те търся. Вече нямам нужда от теб, некадърнико.
	— Къде е Кейт Денби?
	— Не знам. Повече не ми се обаждай. — Огдън му затвори телефона.
	Ишмару отново набра номера, този път попадна на Уилям Блаунт. Още по-добре. Първоначално Блаунт го бе наел и той уважаваше силата му. Огдън приличаше на огромна, непохватна мечка, а Блаунт винаги бе напомнял на Ишмару на лъскава черна змия, пълзяща по земята, изчакваща възможността да нанесе удар.
	— Къде се намира Кейт Денби?
	— Здрасти, Джонатан. — Гласът на Блаунт бе копринено мек. — Господин Огдън е много недоволен от теб. Смятам, че ще развалим приятелството.
	— Къде е тя?
	— Досега не сме успели да я открием.
	— Искам я. — Замълча. — Или Огдън. Или теб. Избери си.
	Блаунт се разсмя.
	— Интересен избор. Бих искал да ти услужа с първите двама, но в момента е невъзможно.
	— Как мога да се добера до нея?
	— Изчакай за миг. — Ишмару разбра, че прикрива слушалката с ръка и чу неясно: — Непременно ще се погрижа за това, господине. Довиждане, господин Огдън. — Мълчание, после отново заговори: — Чакаме ги да се появят отнякъде. Но няма да е лошо да се поразтърсиш малко. Единствената ни следа е Тони Лински, адвокатът на Смит.
	Ишмару си спомни името му.
	— Лински е в списъка ми.
	— Точно така. Той изчезна по същото време, когато гръмна заводът. Неотдавна открихме следите му в една къща в Сиера Мадрес, но адвокатчето успя да избегне удара на нашия човек.
	— Според теб Лински знае къде е тя, така ли?
	— Вероятно.
	— Дай ми адреса на тая къща.
	— Вече не е там.
	— Дай ми го.
	— Много добре. — Блаунт намери адреса. — Желая ти успех. Естествено, ако откриеш нещо, ще получиш добро възнаграждение.
	Ишмару отбеляза, че Блаунт искаше да каже, че той ще го направи, а не Огдън. Змията се свиваше на кълбо.
	— Но най-добре ме търси на личния ми номер. Господин Огдън може да не одобри намесата ти. Знаеш, че ще ти дам онова, което желаеш.
	— Опитай се да намериш повече — каза Ишмару, преди да затвори.
	Вероятно вече не Огдън щеше да определя накъде да бъде насочен ударът, мястото му щеше да заеме Блаунт. Винаги се намираше някой, който желаеше да си има работа със смърт и слава. Още при първата среща с Блаунт Ишмару остана с впечатлението, че Блаунт е точно такъв човек. Блаунт беше твърде лукав, за да бъде воин, но Ишмару го виждаше като шаман, седнал в палатката си да крои планове как да спечели слава за себе си.
	Погледна адреса в ръката си. Значи Огдън се е отказал. Той нямаше да се откаже. Щеше да открие Лински. Беше способен в намирането на информация. Може би по пътя към Кейт го очакваха и други удари.
	Кейт. Странно как в мислите му тя понякога се появяваше ту като Кейт, ту като Емили. Но образът на Кейт избледняваше, а този на Емили изпъкваше все по-ясно.
	— Идвам, Емили — прошепна задъхано. — Имай търпение. Ще те открия.


	_Ишмару._
	Кейт скочи в леглото, сърцето й биеше като лудо.
	Нищо нямаше, каза си. Кошмар.
	Ишмару.
	Стана от леглото и с препъване стигна до прозореца. Джошуа…
	Джошуа беше в безопасност. Сет и Филис се грижеха за него.
	Беше само кошмар — неясен, откъслечен… и ужасяващ. Джошуа беше в безопасност. Тя — също.
	Но не се чувстваше спокойна. За пръв път, откакто бяха пристигнали в хижата, изпита страх. Не я бе грижа дали бе от глупост. Искаше Джошуа да е до нея, за да може да го докосне, а не горе в облаците в онзи горски дом.
	Луда е. Не можеше да го буди посред нощ.
	Трепереше, тресеше я. Стисна здраво рамката на прозореца.
	_Помогни ми. Не искам повече да бъда сама._
	_Чуй я как подсмърча. Плаче._
	Тя дори не знаеше на кого се молеше, ридаейки.
	На Сет.
	Веднага отхвърли тази мисъл. Дори не разбра откъде й дойде. Сет бе последният човек, който й бе нужен в живота. Усещаше силно физическо привличане към него. Когато беше твърде заслепена от младостта, вместо да разсъждава по обичайния си хладен и аналитичен начин, прибързано се хвърли в брак, който завърши с катастрофа. Имаше късмет, че Майкъл се оказа стабилен, иначе отношенията им щяха да се влошат още повече. У Сет Дрейкин нямаше нищо стабилно.
	А у Ноуа?
	Усети топли чувства към него. Да, сигурно мисли за Ноуа. Ноуа би й помогнал. Имаха сходен произход, преследваха еднакви цели. Бяха се сприятелили и онзи единствен момент на близост помежду им би могъл да се превърне в нещо повече с течение на времето.
	Дори докато мислеше за него, ужасът й започна да минава.
	Но Ноуа не я желаеше за друго, освен за работата, за която я бе наел. Този ден бе постигнала деветдесет и шест процента и скоро щеше да довърши своя дял.
	Ами ако той не я желае? Нямаше значение. Само в мигове на слабост като този тя имаше нужда от някого. И той щеше да мине, както се бе случвало и преди.
	На другия ден отново щеше да бъде силна.


	Кейт беше на кухненския бар и пиеше кафе, когато Ноуа влезе в кухнята в пет и половина на другата сутрин.
	— Стори ми се, че те чух. Рано си станала. — Погледът му се плъзна по сивия памучен пуловер, панталона и маратонките й. — Както разбирам, тази сутрин няма да работиш, така ли е?
	— Съжалявам, че ще те разочаровам — изрече тя рязко.
	— Струва ми се, че не си права — каза той тихо. — Не си спомням напоследък да съм те заключвал в лабораторията.
	— Не ми се иска да съм права. Не спах добре. Имах главоболие и съм уморена да се трепя заради твоето проклето RU2. — Допи кафето и остави чашата си. — Искам да видя сина си.
	Той внимателно я изгледа.
	— Защо не спа добре?
	— Откъде знаеш?
	— Смятам, че ти знаеш.
	— Да не си мислиш, че съм жадувала за теб? — Изгледа го с леко презрение от глава до пети. — Забрави.
	— Ох! — Той направи гримаса. — В лошо настроение си днес.
	— Имам право. Няма защо от сутрин до вечер да бъда самата сладост и покорство. — Тръгна към вратата. — Обади се на Сет и му кажи, че съм тръгнала.
	— Разбрано, госпожо.
	Тя не обърна внимание на язвителния му тон, спусна се надолу по стъпалата и влезе в гората. Под арката от гъст листак долу бе хладно и полутъмно.
	Хубаво бе отново да потича. Чувстваше как кръвта пулсира в тялото й, прочиства ума й, освобождава мускулите от напрежението. Усещаше миризмата на свежи дървета и листа, а под маратонките й влажната земя леко пружинираше. През първите три километра пътеката бе доста гладка, ставаше по-неравна само на възвишението, където се намираше горският дом.
	Дишането й се учести, докато бягаше нагоре по хълма, и умората започна да заличава болката.
	Беше съвсем сама на планетата. RU2 също избледня. Ноуа го нямаше. Ишмару не съществуваше.
	— Радвам се, че нямаш търпение да ме видиш, Кейт.
	_Ишмару._
	Тя се спря като закована.
	— Ей, не исках да те плаша. — Сет тичаше към нея. — Бледа си като призрак.
	Разбира се, че не беше Ишмару. Май още не се е отърсила от кошмара.
	— Стресна ме. Обикновено ме посрещаш на последния километър.
	— Видях те как бързо напредваш по пътеката и реших да потичаме заедно. Хайде да се надбягваме до горския дом. — Обърна се и се втурна пред нея.
	— Не е честно — извика тя и се спусна след него.
	Той й отговори само с кратък вик и се засмя.
	_Питър Пан_, помисли си тя примирено.
	Когато Кейт стигна до горския дом, Сет вече седеше на стъпалата и се прозяваше.
	— Защо се забави?
	— Ти ме измами. — Изгледа го намръщено, помъчи се да успокои дишането си и седна до него. Изглеждаше възбуден и оживен, но настроението й не се подобри от факта, че той дори не дишаше тежко. — Явно ми дойде много. За катеренето на всички тези стъпала човек трябва да има железни дробове.
	— Да. — Той сви мускулите на дясната си ръка. — Аз наистина съм мъж от стомана. — Изпъна крака напред. — Но и ти си доста бърза. — Изгледа я лукаво. — За жена.
	— Това трябваше ли да ме подразни? — Започна да диша по-спокойно. — Няма да ти доставя тази радост. Как е Джошуа?
	— Страхотно. Вчера следобед ходихме на лов. Стреля по елен само от около четиристотин метра. — Поклати глава. — Само ми е трудно да го удържа да изчака с проявяването на филмите си. Вече е събрал няколко от последните седмици.
	— Не можеш ли да ги изпратиш по пощата?
	Сет поклати глава.
	— Никакви връзки със света. Такива са нарежданията на Ноуа.
	— Винаги ли му се подчиняваш?
	— Разбира се. Играта е негова. Освен това обикновено е прав. — Стана и й помогна да се изправи. — Но не му го казвай.
	— Не се тревожи, няма. И без това е достатъчно самоуверен.
	Той подсвирна тихичко.
	— Ноуа ме предупреди, че си в лошо настроение.
	— Значи сте ме обсъждали? И какво ми има, според Ноуа? — попита тя язвително. — Че съм нервна като преди период ли?
	— Не, каза, че си преуморена, че се намираш под огромно напрежение и макар че си по-смела от всички жени, които е срещал, от време на време те обхващат настроения. — Замълча. — Разочарова ли се?
	Да. Искаше да запази хъса, породен от гнева й.
	— Сигурен ли си, че не си го измислил?
	— Да съм го измислил? Звучи много добре, нали? — Усмихна се дяволито. — Ще спечеля ли няколко точки, ако се съглася с него?
	По дяволите!
	Усещаше същото гъделичкащо сексуално желание, което усети и онзи ден в гората. В един момент беше нервна и й се искаше да го удари, а в следващия се чудеше какво би било, ако той се намери върху нея и навлезе в нея? Какво й ставаше? Като че ли този ден въобще не бе в състояние да обуздае чувствата си.
	Той я гледаше въпросително.
	— Е, печеля ли ги?
	— Не. — Тя тръгна нагоре по стъпалата. — От мен нямаш нужда от точки. Джошуа и Филис са ти вързани в кърпа.
	— Подценяваш ги. — Настигна я. — Филис е твърде проницателна и може да прецени що за човек съм, а Джошуа е умно дете. Той ще ме отхвърли в мига, в който направя нещо, което би било в разрез с възпитанието му. Добре си го възпитала.
	— Благодаря. — Изгледа го с интерес. — Какво искаш да кажеш с това, че Филис е проницателна? Какво има за виждане?
	— Всякакви пропуски. — Погледът му се насочи към планината, може би към миналото. — Мислиш ли, че човек, който толкова години е бил наемен войник, е нормален? Сигурно в известни отношения трябва поне малко да е изкривен. След като напуснах армията, можех да се върна към нормалния живот като Ноуа и Тони. Не го направих.
	— Защо?
	Той не отговори. Гледаше нагоре към къщата.
	— Обзалагам се, че ще се кача пръв до горе.
	— Защо? — повтори въпроса си тя.
	Сет се обърна към нея.
	— Ти също започваш да ставаш проницателна. Може би е време да изчезвам.
	— Винаги ли изчезваш, когато усещаш, че те опознават? Какво ще кажеш за Ноуа? Той те познава от години.
	— С него се чувствам удобно. С Ноуа малко си приличаме. С изключение на пропуските.
	— Е, ще откриеш, че имаш още повече пропуски, ако изчезнеш и оставиш сина ми без защита.
	— Боже мой, харесваш ми, Кейт — прозвуча предизвикателно неговият смях.
	Тя също го харесваше, помисли си примирено. Трудно бе да не харесаш Питър Пан.
	— Наистина, Сет.
	За миг той като че изтрезня.
	— Няма начин. Луд съм по това дете.
	Тя се усмихна.
	— Имаш добър вкус.
	— Тогава искаш ли да се омъжиш за мен и да си имаме дом?
	— Какво?
	— Сигурно ще сгреша, ако отгледам сам дете. Ти ми спестяваш трудностите.
	Кейт весело се разсмя.
	— Ще побегнеш уплашен, ако имаше и най-малка представа, че мога да взема думите ти на сериозно.
	— Човек никога не знае. — Той погледна нагоре към най-високата площадка, където стоеше Филис и ги наблюдаваше. Извика: — Филис, току-що направих предложение на Кейт, а тя ми се изсмя.
	— Защото е разумна.
	— Тогава значи и ти не би се омъжила за мен?
	— Не, но бих те осиновила. Като остарявам, имам нужда някой да ми създава предизвикателства.
	— Няма начин. — Той уплашено потрепери. — Ще попълниш всичките ми пропуски и ще ме вкараш в правия път. Освен това не съм забелязал да остаряваш. Следващия път, когато усетиш, че остаряваш, викни ме да те наблюдавам.
	Кейт се усмихна развеселена, когато видя погледите на пълно разбирателство, които си размениха. Не за пръв път ставаше свидетелка на подобни закачки между двамата. Чувстваха се свободно един с друг, сякаш се познаваха от години. Нито пък някога бе виждала Филис да се държи с такава свобода с Майкъл, осъзна тя. Обичаха се, но по характер майка и син бяха коренно различни. Майкъл не притежаваше чувството й за хумор и имаше съвсем различно разбиране за живота от нейното.
	— Джошуа станал ли е? — попита тя, когато стигна площадката.
	Филис поклати глава.
	— Едва шест часа е. Нещо случило ли се е?
	— Не, просто исках да го видя. Нищо не се е случило. — Такава бе истината, осъзна тя. Наистина нямаше нищо, с което да не може да се справи. Тук се чувстваше по-спокойна. Сянката на Ишмару постепенно избледняваше. Всяка заплаха й се струваше далечна. В състояние бе да обуздае тази луда идея, че трябва да спи със Сет. Можеше да се справи и с напрежението, което просветваше като искри между нея и Ноуа. Всичко се връщаше на мястото си. — Защо не ни направиш закуска, докато събудя Джошуа?


	— Наистина е напрегната — довери Филис на Сет, наблюдавайки как Кейт стигна до най-долните стъпала и се втурна да бяга. — Тя говори ли с теб?
	— Заплаши да ме убие, ако не се грижа както трябва за сина й. — Сет добродушно се усмихна и се облегна на парапета. — Казах й, че ти ме вкарваш в правия път.
	— Лъжец. — Филис се приближи към него. — Не че не бих могла да го направя, ако реша.
	— Знам, че можеш. По-силна си от мен.
	Тя го изгледа внимателно.
	— Дали не забелязвам по-сериозна нотка?
	Замислен, Сет отново отправи очи към отдалечаващата се фигура на Кейт.
	— Хубаво ми беше с теб и Джошуа — изрече със запъване. — Беше… наистина хубаво.
	— Боже мой, да не е дошъл и моят ред да ми направиш предложение?
	— Не, ти си твърде разумна. — Сви рамене и продължи с неудобство: — Само исках да ти кажа да знаеш, че си… Никога не съм срещал… Ти си чудесна, Филис.
	— Знам. Имаш ли нещо друго да кажеш?
	— Не.
	— Тогава престани с тоя сантиментален тон и иди да измиеш чиниите. Твой ред е.
	Сет въздъхна тежко едновременно от раздразнение и облекчение.
	— Ама аз ги измих снощи.
	— Аз пък направих закуската тази сутрин. — И нежно, по майчински му се усмихна. — Стига си спорил. Не можеш да спечелиш всички жени, Сет.
	Той се намръщи и тръгна към вратата.
	— Вярно е, но бих искал да спечеля една.


	Ноуа чакаше на площадката, когато Кейт стигна до хижата.
	— По-добре ли се чувстваш?
	— Да. — Взе стъпалата тичешком. — Много по-добре. Видях се с хора, които обичам, и потичах добре. С бягане най-добре се гонят демони.
	— Да не би аз да съм един от твоите демони?
	— Може би. — Усмихна се леко. — Но дори и да си, смятай, че и върху теб има заклинание.
	— Не бих искал да съм демон за теб, Кейт.
	— Казах ти… — замълча, когато видя, че изразът му е сериозен. _Говори открито_, каза си тя. Не можеше да живее при този хаос в душата си. Щеше да попречи на работата й. Поклати глава. — Не си. Държах се като глупачка. Извинявай. Обикновено не съм така негативно настроена.
	— Негативно ли?
	— Сама съм вече дълго време. Ти си тук. Чувствам… не знам какво точно. Целият свят препуска около мен и като че ли трябва да се облегна на някого. — Вдигна ръка, за да го спре, когато той понечи да каже нещо. — Знам, че създавам неудобства. Давам си сметка, че това не е най-подходящият момент. Но не ме разбирай погрешно. Не ти предлагам нищо. Чисто и просто исках да бъда честна, ти заслужаваш честност.
	— Наистина?
	— Да, откакто дойдохме тук, ти си напълно открит с мен. — Тръгна към вратата. — Казах, каквото имах, сега отивам да работя. — Промени темата. — Какво ще имаме за вечеря? Умирам от глад.
	— Печена патица. — Той не помръдна. — Права си, моментът не е подходящ. — Добави меко: — Но невинаги ще бъде така, Кейт.
	Тя се обърна, изгледа го и изпита много топло чувство, когато забеляза колко нежен бе изразът му. Това желаеше. Не някакъв луд, сексуален момент в гората със Сет Дрейкин. Имаше нужда от нежност, сигурност и солидна връзка.
	_Но не сега_, помисли си. Беше твърде рано и за двамата.
	Може би някой друг път.
	Обещание за бъдещето.
	Просто може би…


	— Постигнах го — обяви Кейт, като изхвръкна от лабораторията четири дни по-късно. — Имаш го. За теб е, доктор Смит.
	Лицето на Ноуа грейна.
	— Деветдесет и осем процента?
	— Точно. — Скочи във фотьойла и изпъна крака напред. — Дискетата и записките ми са на масата в лабораторията.
	— Знаеш, че ще се върнеш там, когато стигна до последната фаза, нали?
	— Предполагам, но няма да е точно сега. Ако имаш нужда от обяснения, ще остана тук още ден-два. Тогава ще ме предупредиш кога искаш да разговаряме. Ще прекарвам повече време с Джошуа и Филис.
	— Ти цъфтиш. — Усмихна й се. — Поздравления, Кейт.
	— Благодаря. — Струваше й се, че не само цъфти. Чувстваше се на седмото небе. — Не знам защо съм толкова развълнувана. От няколко дни бях сигурна, че ще стигна дотук.
	— Но вече го постигна. Свърши чудесна работа.
	— Знам. Отваряй шампанското.
	— Няма шампанско. Какъв пропуск от моя страна. Мога ли да го компенсирам с чаша кафе?
	— Не е достатъчно. — Скочи на крака. — Чувствам като че ще литна. Ще отида да потичам. Искаш ли да дойдеш с мен?
	— Разбира се, защо не… — но размисли. — Ти иди. По-добре да прегледам записките ти. Може по-късно и аз да започна работа.
	Тя усети как част от настроението я напусна. Трябваше да се сети, че той няма да чака дори и един ден, за да завърши RU2.
	— Както искаш. — Свали престилката си и я хвърли на стола. — Ще се видим по-късно.
	Излетя от хижата и се спусна надолу по стъпалата. Постижението й нямаше да стане по-малко важно, защото няма с кого да го сподели.
	Имаше. Можеше да го сподели с Джошуа, Филис и Сет. Ноуа не й беше нужен. Отправи се с бързи крачки към горския дом.


>	Девета глава

	— Излез, Ноуа — извика Сет, като отвори вратата на лабораторията. — Време е да размърдаш задника си и да ми помогнеш.
	Кейт вдигна изплашено очи.
	— Случило ли се е нещо?
	— Здрасти, Кейт. Не, нищо не се е случило. Просто трябва да поговоря с Ноуа.
	— Зает съм, Сет — каза Ноуа. — Вече сме близо до…
	— Излез отвън — прекъсна го Сет. — Веднага. — Обърна се и излезе от лабораторията.
	Ноуа сви рамене и погледна Кейт.
	— Извинявай. Връщам се веднага.
	— Добре, какво става? — попита Ноуа, излизайки отпред на площадката.
	Сет се намръщи.
	— Трябва да прекараш известно време с Джошуа.
	— Затова ли е целият този шум? Това е твоя работа.
	— Аз си я върша. Откакто повика Кейт отново в лабораторията, той прекарва повечето време с мен. — Замълча за миг, после измърмори: — Не е добре за него, по дяволите.
	— Защо?
	— Ами… привърза се към мен. Взел ме е за образец за подражание.
	Ноуа се разсмя.
	— Никак не е смешно — ядоса се Сет.
	— Сигурен съм, че Кейт ще се съгласи с мен.
	— Напълно си прав, че ще се съгласи. Кейт знае какво е най-добре за Джошуа. Така че направи нещо. Разсей го, извеждай го на разходки, кажи му, че никой свестен човек не би ме харесал.
	— Убеден ли си, че ще е за добро?
	— Не знам — каза Сет мрачно. — Може би не. Неудържимо очарователен съм.
	Ноуа сподави смеха си.
	— Разбирам, че това винаги ти е създавало проблеми.
	Сет направи гримаса.
	— Казвам ти, създаде се известна ситуация. Детето неотдавна е загубило баща си. Уязвимо е. Не бива да се привързва към някого, който ще го изостави. Ти трябва да вземеш нещата в свои ръце.
	— Какво те кара да мислиш, че аз няма да го изоставя, когато всичко това приключи?
	— Ти не би изоставил див носорог, ако смяташ, че има нужда от теб. Ужасно добросъвестен и отговорен си, особено напоследък.
	— Това не ми харесва. Макар че и ти си удивително постоянен през последните седмици.
	— Временно. Това винаги е временно.
	— И аз си мислех същото, когато поех „Дж. и С.“ После откриваш, че работата неусетно те поглъща. — Ноуа се усмихна. — Смятам, че ще намеря начин да те впримча, Сет.
	— Няма начин. Следващия път ще ме облечеш в костюм на Армани и ще нося куфарче като Тони. Ей, може да се запишем в един и същи тенисклуб.
	— Тони няма да е доволен.
	Сет се подсмихна дяволито.
	— Тогава почти ще си заслужава. — Усмивката му изчезна. — Разбира се, детето ми харесва, но не чак толкова, че да играя ролята на треперещ над него чичо. Освен това, когато всичко свърши, Кейт ще ми покаже пътя и ще ми помаха за сбогом.
	Ноуа замислено поклати глава.
	— Тя те харесва, Сет.
	— Дотолкова, доколкото пазя сина й. Когато няма да съм й от полза, ще открие, че съм неудобен. Ти би трябвало да го знаеш по-добре от мен. Тя има още по-силно чувство за отговорност от теб, Ноуа.
	— Не те намирам за неудобен.
	— Нима? Сигурно затова се опитваш да ме промениш, за да отговарям на твоя модел?
	— Може би защото си най-добрият ми приятел и бих искал да те виждам по-често от веднъж-дваж на година.
	Сет отмести поглед встрани.
	— Тогава ме приеми такъв, какъвто съм.
	— Бих го направил, ако смятах, че си доволен от живота си.
	— Слушай, не съм някакво генийче, което ще изобрети нещо и то ще разтърси света. Остави ме да правя онова, в което съм най-добър.
	— А какво именно е то? — Ноуа го изгледа изпитателно. — Знаеш прекрасно, че би могъл да бъдеш всичко, което поискаш.
	— Искам да бъда това, което съм. Престани, Ноуа.
	— Добре… засега.
	— Ама че си упорит. От петнайсет години висиш на главата ми. Кога ще се откажеш?
	— Когато се запишеш в тенисклуба. — Усмихна се. — Дори няма да те накарам да облечеш костюм на Армани.
	— И това време ще дойде. — Поклати насмешливо глава. — Кейт би си го набелязала като главна цел.
	Ноуа замълча.
	— Какво общо има Кейт с всичко това?
	— Хайде, познаваме се от дълги години. Наблюдавах те, когато Кейт е наоколо. Има нещо, става нещо добро.
	Ноуа продължи да мълчи.
	— Вероятно. Ще видим…
	— Ставаш предпазлив като Тони — изрече с отвращение Сет. — Какво повече искаш? Двамата с Кейт бихте си паснали като сиамски близнаци. И двамата сте изключително отдадени на работата си, досадно почтени, невероятно солидни хора. Допадате си много.
	— Не си приличаме чак толкова…
	Сет изсумтя.
	— Това е моя работа, Сет. — После тихо повтори думите на Сет: — Остави тая работа.
	Сет бавно се приближи към него.
	— Моя работа е, след като се грижа за бъдещия ти доведен син.
	— Ама ние въобще не говорим за… — Ноуа нерешително се отдръпна. — С теб няма смисъл да се разговаря.
	— Би ли дошъл в горския дом утре, за да изведеш Джошуа?
	Ноуа загрижено се намръщи.
	— Това не може ли да почака? След няколко дни ще свършим. На косъм сме от точната комбинация.
	— Не, не може да почака. Вече чаках прекалено дълго. Ако отложиш с един ден нищо няма да ти стане. Кейт може да се оправя.
	— Прекаляваш.
	— Как не! Ако за един ден не забравиш за твоето RU2, ще дойда и ще те извлека за врата. Вдигни си носа от тези епруветки и колби и ми помогни.
	— Добре, добре. Нищо не ми пречи да прекарам известно време с Джошуа. Не е кой знае каква работа.
	Сет пресилено се усмихна.
	— Знам, че е почти невъзможно да измислиш да кажеш нещо отрицателно за мен, но се постарай да го излекуваш от илюзиите. — Обърна се, спусна се надолу по стъпалата и скочи в своя ланд роувър. — Трябва да се връщам. Утре сутринта в осем.
	Ноуа го проследи, докато изчезна от погледа му. Виждаше, че дълбоко в себе си Сет се измъчваше. Или изобщо не познаваше приятеля си. Може би болката на Питър Пан растеше. Във всеки случай бе неспокоен, а каквато и да е несигурност, дори и най-минималната по отношение на RU2, беше опасна.
	Беше ли в състояние да мисли за каквото и да било, без да преценява как би се отразило на RU2, запита се той уморено. Сет не представляваше заплаха за него, той беше единственият човек на света, на когото Ноуа можеше да се довери.
	Но все пак трябваше да обмисли всички последици за RU2. Твърде много хора умряха. RU2 трябваше да заема първостепенно място. Трябваше да бъде защитено.
	Той защитаваше ли го, замисли се внезапно. Достатъчно ли е направил? Тръгна към телефонния апарат и набра номера на Тони във Вашингтон.
	— Искам да свършиш нещо за мен — нареди, когато Тони отговори.
	— Здрасти — прозвуча кисело Тони. — Вече правя нещо за теб. Слухтя сред политици и лобисти. Заслужавам медал, че газя в цялата тая кал.
	— Да ти припомня ли, че повечето политици са също прависти.
	— Не, не ми го припомняй. Не съм забравил, пък и не съм в настроение.
	— Какво става с Лонгуърт?
	— Нищо. Или почти нищо с тоя бърборко.
	— Има ли още демонстрации?
	— Една вчера пред Управлението на лекарствените средства. Щях да ти позвъня, за да ти кажа. Не беше толкова многобройна колкото последната, но бяха привлекли няколко известни личности като челен отряд. Кога ще свършиш?
	— Не знам. Скоро.
	— Дано да бъде скоро. Омръзна ми тая работа. Защо не изпратиш Сет тук и да ме освободиш? Не върша нищо, само наблюдавам и чакам.
	— Имам нужда от Сет там, където е. Ще трябва да се примириш с това, което е неприятно, но необходимо. — Усмихна се, когато чу как Тони ядосано изохка. — Но ще ти дам да свършиш нещо друго, за да не се вкисваш от всякакви глупости.
	— Каквото и да е.
	— Ентусиазмът ти може да се изпари, когато разбереш какво е.


	— Време е за лягане, Джошуа — напомни Филис, после се смръщи към Сет. — Махни тая китара. Знаеш, че трябваше да си легне преди един час.
	— Съжалявам. — Сет послушно остави китарата на площадката. — Не сме усетили как е минало времето.
	— Не може ли да останем още петнайсет минути, бабо? Вече съм си облякъл пижамата — помоли се Джошуа. — Още малко ми остава да направя акорда.
	— И утре е ден.
	— Човек никога не знае — измърмори Сет. — Не си ли чувала за изгубения акорд?
	— Чувала съм за отлагане. — Посочи към вратата. — Хайде към леглото.
	— Още не съм казал лека нощ на мама. — Джошуа хвърли с копнеж последен поглед към китарата, после се изправи. — Ще отида да взема бинокъла.
	— Не забравяй да си измиеш лицето и зъбите.
	— Слушам, бабо. — И влетя в къщата.
	Филис се повъртя, после погледна Сет.
	— Ти добре ли си?
	— Разбира се — отново взе китарата и засвири някаква мелодия. — Защо да не бъда? Може би съм малко неспокоен.
	— Не изглеждаше неспокоен, когато излязох отвън. Имаше вид на… — присви рамене. — Не знам. Може би меланхоличен.
	Наистина бе прозорлива.
	— Меланхоличен ли? — Престори се, че размисля. — Това ми харесва. Може да ме сметнат за чувствителен. Май никога досега не са ме обвинявали в това.
	— Ти си чувствителен.
	— Нима? Искаш ли да знаеш колко хора съм убил, Филис?
	— Не, но ако беше толкова твърд, за какъвто искаш да минеш, не вярвам, че би се замислил за броя им.
	— Вярно, че не ги помня. — Сети се да каже нещо друго. — Но съм добър по смятане.
	— Престани да увърташ и ми кажи какво не е наред.
	Тя умееше да прекъсва увъртанията му като булдозер. Кейт беше същата. Двете жени си приличаха в много отношения.
	— Откъде да знам? Ти ми кажи. Нали се стремиш да четеш мислите ми.
	— Не, не чета мислите ти. Ти прекрасно успяваш да държиш хората на разстояние от себе си. Само от време на време пускаш по нещо. — Филис се смръщи. — Откри ли нещо, докато беше в хижата? Все още ли сме в безопасност тук?
	— Доколкото знам, да. Не ми харесва, че толкова се забавиха с това RU2. Винаги е по-добре да си в движение, когато те преследва някой като Ишмару. — Леко повдигна рамене. — Но всичко решава Ноуа. Той е шерифът. Аз съм само нает стрелец.
	— И си доволен, познах ли?
	— Да.
	— Струва ми се, че ме лъжеш. Не ми изглеждаш като наемен стрелец.
	— Така ли? — Погледна я изкосо. — Мислиш, че мразя Ноуа ли? — поклати глава. — Той ми е почти като брат. Имаме различия, но обичам това копеле.
	— Тогава защо си…
	— Видях ги — Джошуа излезе на площадката, размахвайки бинокъла.
	— Добре. — Сет се изправи и подпря китарата на парапета. — Хайде, ела. — Отиде до ъгъла. — След минута идваме, Филис.
	— Знам я аз вашата минута. Ако до десет минути не доведеш Джошуа да си легне, ще изляза и тогава мислете му.
	Сет шеговито се намръщи.
	— Неотстъпчива е.
	Джошуа кимна и му се усмихна заговорнически.
	— Да. — Седна на площадката и кръстоса крака. — Но ни отпусна десет минути. — Облегна се на стената. — Слушай. Това не е ли бухал?
	— Да, на отсрещния чинар. Кацнал е на третия клон от долу нагоре.
	— Не го забелязвам. — Джошуа вдигна бинокъла. — Там е. Виждам жълтите му очи. Сега е тъмно. Ти как успя да го видиш без бинокъл?
	— От практика. Понякога по дърветата можеш да откриеш неприятелски настроени същества.
	— Като змии ли? Четох за анакондата. Живее в Южна Америка. Борил ли си се някога с анаконда, Сет?
	— Да не ме мислиш за глупав? На кой дявол ще му се прииска да се бори с анаконда?
	— Ами някои се борят с алигатори във Флорида. Татко ми каза.
	Той изрече последното изречение с лекота. Може би не страдаше вече толкова. Сет искрено се надяваше да е така.
	— Е, баща ти не може да е бил толкова глупав, че да се бори с алигатори. Разбрах, че е бил много готин човек.
	— Вярно е. — И двамата замълчаха. — Ти говореше за хора, които се крият по дърветата, нали?
	Сигурно би трябвало да отрече. На деца не се говори за смърт и насилие. Ноуа би го отрекъл.
	Той не беше Ноуа. Беше обещал да казва на Джошуа истината.
	— Да.
	— Снайперисти?
	— Понякога. Но това става по време на война. Тук няма снайперисти.
	— Знам. — Пак замълча. — Утре какво ще правим?
	— Аз ще бъда зает, но Ноуа ще дойде. Мисля, че иска да те заведе да ловите риба.
	Джошуа се намръщи.
	— Ти какво ще правиш?
	— Трябва да звъня по телефони.
	— Не можеш ли да го направиш вечерта?
	— Не — гледаше право напред. — Нямаш нужда от мен. Двамата с Ноуа се разбирате.
	— Да-а. — Джошуа замълча за миг. — Може сутринта да говориш по телефона, а после следобед да отидем всички.
	— Мисля, че е по-добре да отидете двамата. Може да се забавя.
	— Добре. — Пак замълча. — Сигурен ли си, че той наистина иска да дойде с мен?
	— Разбира се. Защо да не иска?
	— Ами… защото винаги е зает.
	— Както и майка ти. Но тя обича да бъде с теб. Или мислиш, че се преструва.
	— Мама никога не се преструва за нищо — отвърна настървено Джошуа. — Тя никога не лъже.
	— Добре, добре. Само се опитвам да ти изтъкна, че си направо страхотно дете.
	Джошуа веднага се ухили.
	— Знам.
	— Ще ти хареса да опознаеш по-добре Ноуа. Той също е страхотен.
	— Но не колкото теб.
	По дяволите.
	— Разбира се, че е. Само че е по-различен. — И тихо добави: — Той е по-добър.
	Джошуа поклати глава.
	Направи всичко, каквото можа. Трябваше да остави всичко на Ноуа.
	— Нашите десет минути почти минаха. По-добре кажи лека нощ на майка си.
	Джошуа се изправи и вдигна бинокъла.
	— Фенерът е запален, но не я виждам. Сигурно работи и тази вечер.
	— Но е запалила фенера. Знае, че ти ще го видиш и ти казва лека нощ.
	— Да. Тази нощ гори хубаво, пламъкът не трепти. Постоянен и силен е.
	Като Кейт, помисли си Сет. Постоянна, силна, гори с ярка светлина.
	— Кажи лека нощ, Джошуа.
	— Лека нощ, мамо. Спи добре.
	Сет отправи поглед към хижата и към фенера, чиято светлина едва различаваше без бинокъл.
	Силна, смела, гори с ярка светлина…
	— Лека нощ, Кейт — каза тихо Сет.


	— Приятна вечер, господин Блаунт. — Мъжът от охраната на паркинга се усмихна прекалено любезно. — Ще се видим утре.
	— Благодаря, Джим. — Докато Блаунт вървеше между редиците коли към запазеното за него място, стана му приятно от сервилния тон на Джим. В него не се съдържаше страх, какъвто предизвикваше присъствието на баща му, но все пак беше доволен. Хората във фармацевтичните заводи „Огдън“ знаеха, че той има властта да назначава и уволнява, когато поиска дори да унищожава. На неговите години баща му не бе имал дори част от неговата власт. Бил е глупав пънкар, който върти нелегална търговия из бордеите на Чикаго.
	Скоро Блаунт щеше да има повече власт, отколкото баща му някога бе мечтал.
	Отключи лексуса си и седна на шофьорското място. Беше избрал тази кола много внимателно. Не искаше да има набиваща се в очи или твърде скъпа кола като ролс-ройса на баща му. Хубава кола, на която можеха да му завиждат, колата на млад мъж, тръгнал нагоре към света на законния бизнес. Не че всичко около Огдън беше чак толкова законно, но Блаунт бе открил, че усещането на нещата имаше голямо значение. Усещането и способността да надхитри глупаците, които…
	— Не мърдай!
	Блаунт се вцепени и вдигна поглед към огледалото за обратно виждане.
	Ишмару.
	Потисна ужаса, който изпита, и се усмихна на лигавото малко копеле, което се изправи от пода и седна на задната седалка.
	— Това не е необходимо. Защо не ми се обади? Можехме да се видим и да се почерпим някъде.
	— Изпрати ме за зелен хайвер.
	— Какво искаш да кажеш? Дадох ти цялата информация, която имах за Лински. Предупредих те, че вече не е там.
	— Не успях да го проследя по-нататък, защото не може да се открие цифровият телефон на Лински.
	— Всъщност не можахме да открием компанията му. Продължаваме да търсим.
	— Мисля, че знаеш номера му. Сигурно знаеш и къде е Лински в момента.
	— И го държа в тайна от теб и Огдън ли?
	— Къде е?
	— Виж какво, Ишмару, подобно нещо би било твърде глупаво от моя страна. Знам колко много искаш… — Остро пое дъх, когато почувства острието на нож да се допира до тила му. — Не действай прибързано. В края на краищата щях да ти кажа. Изчаквах подходящия момент. Лински използва вече цифров телефон. Не можем да подслушваме цифровите и още не съм успял да получа разпечатката му. Той сам не ни е нужен. Трябват ни Смит и жената. Ако в този момент сгрешиш, ще объркаш всичко.
	— Няма да сбъркам. Той ще ми каже онова, което искаш да знаеш. Къде е?
	Блаунт се изпоти. Ако му кажеше, Ишмару можеше да реши, че вече не му е необходим и да пререже гърлото му. Ако не му кажеше, смахнатият негодник пак можеше да го стори.
	— Сигурно си прав. Може би не бива да се чака толкова дълго. Но съществува и друга възможност — Смит и доктор Денби да са поели в различни посоки. Ако наистина са се разделили, ще имаш нужда от помощта ми, за да намериш жената. — Усети, че капки кръв се стичат надолу по врата му и бързо добави: — Сега работя по няколко следи, които изглеждат обещаващи. Естествено, че ще бъда на твое разположение. Нали все пак сме от един отбор?
	— Къде е Лински?
	— В хотел „Брендън Армс“ в Джорджтаун. Регистриран е под името Карл Уайли. — Ножът не се отдръпна от кожата му. Той стисна волана. — Да, непременно отиди при Лински, но ме дръж в течение на нещата. Междувременно аз ще работя по другата следа, която имам. Разбрано?
	Мълчание.
	— Разбрано.
	Не усещаше вече острието на ножа на тила си. Прилоша му от облекчение и ярост. Проклето да е това копеле, което го накара да се почувства толкова слаб и нищожен.
	— Но ми дай няколко дни, за да видя дали не мога да намеря повече информация от телефонната компания. Нищо няма да ти стане, ако ден-два само го наблюдаваш. Ще ми направиш ли тази услуга?
	— Може би. — Ишмару излезе от колата. Застана под мощните лампи на гаража, взирайки се безизразно в Блаунт. — Никога повече не ме лъжи.
	— Всъщност това не беше точно лъжа. Само изчаквах да…
	Ишмару тръгна, без да му обърне никакво внимание, сякаш беше муха, която току-що бе убил. Блаунт се раздираше от ярост. Ще накара да убият тоя задник. Ще се обади на баща си и ще му каже да… Не, така постъпваше баща му. Блаунт знаеше, че човек не убива от ярост. Убива, защото му става хубаво.
	Извади кърпичка и изтри разкървавения си врат. Все пак как ли Ишмару се е промъкнал в гаража? Ще уволни тоя некадърник от охраната. От взетото решение му стана по-леко. Все пак властта му не бе накърнена.
	Това беше само временен неуспех. Ще възвърне контрола си. Ще намери начин да използва Ишмару и да се добере до RU2.
	После ще кастрира това гадно копеле и ще накара да го хвърлят във фиорда Пюджет Саунд.


>	Десета глава

	— Страх ме е — прошепна Кейт. Подаде резултатите от последното изследване на Ноуа. — Ти ги погледни.
	— Бъзла. — Пое дълбоко дъх и разгледа резултатите.
	— Цял ден ли ще се взираш в тях? Кажи нещо.
	— Почакай малко. — Вдигна очи и се усмихна. — Бинго!
	Обзе я буйна радост. Хвърли се в прегръдките му и за малко не го събори.
	— Сигурен ли си? Да няма грешка?
	— Виж ги сама. — Вдигна я от земята и я завъртя. — Успяхме!
	— Ами ако сме допуснали грешка? Да направим още един опит.
	— Каза го и миналия път. Не се бой, половината лаборатории в света ще започнат да изследват нашето RU2, преди да го използват. Затова антиотхвърлящият фактор трябваше да бъде толкова висок.
	— Знам — отстъпи назад и му се усмихна. — Не е нашето RU2, а твоето.
	Той поклати глава.
	— Нашето. Казах на Тони, че искам да промени документите за патента и там да бъдат вписани твоето и моето име.
	Тя го изгледа смаяна.
	— Не мога да ти позволя да го направиш. Аз участвах само в последния етап.
	Той вдигна въпросително вежди.
	— Смяташ, че приносът ти не е голям ли?
	— Напълно си прав. Дяволски се гордея от работата си, но не аз съм създала RU2.
	— За малко не те убиха заради него. Това също би трябвало да се брои. — Затвори устата й с ръка, когато тя понечи да му възрази. — Всичко е уредено. Тони трябва вече да е подготвил документите. Много се дразни, когато правя промени.
	Тя се освободи от ръката му.
	— Не мога да се възползвам от нещо, което не съм направила. След като получиш патента с моето име ще дам изявление пред пресата, в което ще кажа, че си бил прекалено щедър като колега. — Усмихна му се злобничко палаво. — Тогава светът наистина ще научи, че си Свети Ноуа. Сигурна съм, че ще ти хареса.
	— Не бих го понесъл.
	Тя застина, когато го погледна в очите. Там прочете нещо добро, приятно и вълнуващо.
	Обещанието…
	Той леко я погали по бузата.
	— Кейт…
	Да, помисли си, това е правилно, хубаво. Не беше онова първично сексуално привличане, каквото изпита, когато беше със Сет. Беше разумно и имаше съдържание.
	Той отстъпи и се усмихна.
	— Още не. Не желая да те съблазня, когато си толкова въодушевена. Времето е пред нас.
	Да, имаха време. В отговор тя му се усмихна с доверие.
	— Прибавяш допълнение към разказа ми. Не само си Свети Ноуа, а също така и монах.
	— Ох! Не би ми погодила този номер, нали?
	Тя усети изблик на топлота към него.
	— Не, не бих го направила — прошепна едва доловимо.
	Той пристъпи напред, после се спря. Подсвирна тихичко.
	— Струва ми се, че трябва да прекрача известни бариери. Хайде да се обадим на Сет и на другите и да им съобщим новината. После ще приготвя вечеря за всички и ще…
	Телефонът иззвъня.
	— Спасени от звънеца — засмя се и тръгна към телефона. — Не мога да повярвам, че казах подобно нещо.
	— Нито пък аз — отвърна тя сухо. — Досега никой не е проявявал желание да бъде спасен от мен. Едва ли съм фатална жена.
	— Почти си. — Вдигна слушалката. — Ало?
	Тя го погледна въпросително.
	— Тони — изрече той беззвучно.
	Тони Лински. Стана й неудобно. Знаеше, че Ноуа често разговаря с него, но той беше от външния свят. Светът, към който в скоро време отново щяха да се приобщят, след като RU2 беше завършено.
	— Не, не съм променил решението си — каза той на Тони. — Готови ли са вече? Добре, утре следобед ще дойда в хотела ти.
	Очите й се разшириха от учудване.
	Видя го как затваря слушалката.
	— Заминаваш ли?
	— Само за един ден. Трябва да подпиша едни документи.
	— Не може ли той да дойде тук?
	— Може, но не бих искал дори Тони да знае къде сме.
	— Само заради мен ли?
	— Обещах, че ти и семейството ти ще бъдете в безопасност. Не искам да рискувам.
	— Това значи ли, че сега ти рискуваш?
	— Какво искаш да ти отговоря? Не мисля, че нещо ще се случи, но е възможно.
	— Тогава остани. Лудост е да заминаваш, когато не е наложително. Не желая да променяш проклетия патент.
	— Не само патента. Трябва да подпиша и други документи. — Добави тихо: — Налага се да замина, Кейт.
	Той нямаше да промени решението си, с ужас осъзна тя. Щеше да замине и тя не бе в състояние да го спре.
	— Тогава си глупак. — Отдалечи се от него.
	— Това означава ли, че няма да вечеряш? — Добави придумващо: — Вечерята ще бъде от световна класа.
	— Остави вечерята. Ако няма да бъдеш… — Той не би се вслушал в доводите й, но Сет би могъл да го убеди. — Добре. Обади се на Сет и му кажи да дойдат.


	— Няма да ме послуша, Кейт — прошепна й Сет на прага в края на вечерта. Филис и Джошуа вече слизаха по стъпалата. — Опитах се. — Дори му предложих да отида, да взема документите и да му ги донеса.
	— Това е лудост — рязко изрече тя. — Не бива да поема този риск.
	— Все някога ще трябва да го поеме. Не можем да останем вечно тук.
	— Тогава иди с него. За охрана. Нали затова си тук?
	— Не, тук съм, за да пазя Джошуа и Филис, а докато го няма, теб също. — Усмихна й се язвително. — Знам, че по-скоро би сложила главата ми на въжето, но Ноуа няма да е съгласен.
	Тя нямаше това предвид. Въобще не смяташе, че имаше някаква опасност за Сет. Той като че ли можеше да се справи с всичко.
	— Не искам никой да отива. Просто си помислих, че като сте двама…
	— Знам — каза весело Сет. — Можеш да минеш без мен, но без Ноуа не би могла.
	— Не съм казала, че без теб мога да мина. — Непринудено сложи ръка на рамото му. — Извинявай, Сет, бях разтревожена. Говорех без да мисля.
	— Точно в такива моменти истината излиза наяве. Всичко е наред. Разбирам предпочитанията ти. — Хвърли поглед назад към кухнята, където Ноуа зареждаше миялната машина. — Не мога да го заставя да ми позволи да помогна, Кейт. Дори не съм сигурен, че трябва да го правя. Въпреки всичко той може да се грижи за себе си далеч по-добре от теб. Нищо няма да му стане.
	— Не можеш да обещаеш подобно нещо. — Тя потрепери. — Ишмару дебне някъде.
	— Не, не мога да обещая каквото и да било. — Сет се обърна и заслиза надолу. — Лека нощ. Утре ще ти се обадя.
	Тя остана с мъчителното усещане, че го е засегнала. Или може би не? Трудно беше да проникнеш в този твърд човек, свикнал да се надсмива над всичко, за да се стигне до сложната личност, какъвто бе в същността си. В даден момент си казваше, че го познава много добре, в друг той я изненадваше. Слава богу, Ноуа беше толкова солиден, колкото Сет беше променлив. Никога не се чувстваше напълно свободно със Сет.
	Не, не беше вярно. В някои случаи се чувстваше удобно с него и тогава й действаше успокояващо като летен ветрец. Само дето… не беше постоянен.
	— Ей, ще ми помогнеш ли с чиниите? — извика Ноуа.
	— Идвам. — Искаше да използва тази последна възможност да поговори с него, може би щеше да успее го убеди да не заминава. Но Бог бе свидетел, че надеждата и времето й бяха на свършване. — Веднага.


	Ноуа тръгна в пет сутринта.
	Кейт проследи блестящите червени стопове на джипа, докато изчезнаха след завоя на пътя.
	Замина. Сви юмруци отстрани на тялото си. По дяволите, защо не я послуша?
	Влезе в хижата. _Прави нещо, занимавай се, за да не мислиш._ Той й обеща да позвъни, когато пристигне при Лински във Вашингтон, за да я успокои, че всичко е наред. Само след няколко часа. Сега ще си направи кафе, после ще отиде в лабораторията, отново ще провери резултатите, ще направи няколко копия на дискетите и документацията. Когато свърши, той вече ще й позвъни.
	Твърде притеснено се отнасяше към всичко. Ноуа нямаше да замине, ако бе смятал, че е рисковано. RU2 беше твърде важно за него, за да рискува. В продължение на седмици Лински поддържаше връзка с тях и досега не се бе появила никаква заплаха. Ноуа каза, че Лински е взел всички предохранителни мерки, когато е заминал за Вашингтон.
	Нямаше причина да се страхува, че Ноуа е в опасност.


	Ноуа Смит влизаше в хотела.
	Ишмару не беше сигурен, когато го видя да минава с джипа. Смит бе крайно предпазлив. Направи три обиколки на квартала, преди да спре на паркинга на хотела. Дори сега се оглеждаше на всички страни да не би да долови някаква заплаха. Беше умен.
	Но не чак толкова. Ишмару развълнувано стисна волана на камионетката, която бе паркирал на алеята до хотела. Усети как го обзема въодушевлението. Не му се искаше да признае, че онова копеле Блаунт бе право, но наистина ето го самия Смит, който влиза в капана, а той бе следил Лински само няколко дни.
	А където е Смит, вероятно би могла да бъде намерена и Кейт.
	_Хайде, Смит, върни се при нея._
	_Аз ще бъда по петите ти._


	Ноуа свърши с подписването на документите и върна писалката на Тони.
	— Това ли е всичко?
	— Стига — каза Тони. — Предостатъчно е. Правиш огромна грешка. — Събра документите и ги пъхна в куфарчето си.
	— Но всичко е наред.
	— Желязно. Ще ги сложа в сейф на „Първа Обединена Банка“ в Джорджтаун.
	— Незабавно го направи.
	— Щом си тръгнеш.
	— Не ме чакай. Трябва да позвъня на Кейт и да й кажа, че се връщам в хижата. Ти върви.
	— За какво е цялото това бързане? Казах ти, че не съм забелязал някой да ме следи. Защо да не пийнем по нещо?
	— Друг път. — Усмихна се. — Благодаря, Тони.
	— Просто си върша работата. Как е Сет?
	— В момента се чувства като в капан. Бои се, че ще го накараш да стане член на твоя тенисклуб.
	— Няма начин. Само да се доближи до клуба, ще си хвърля ракетата и ще започна да ходя на ръце. — Тони се обърна към вратата. — Ще бъдеш ли още тук, когато се върна?
	— Не, трябва да се върна при Кейт.
	— Хм, това е интересно. — Усмивката му изчезна. — Има още нещо, което ще ти се стори интересно. Вчера Лонгуърт внесе законопроект, който би дал на правителството правомощията да регулира генетичните изследвания, експерименти и контрол на продуктите.
	— По дяволите.
	— Вложил го е в общата програма на социалните грижи, за която президентът толкова настояваше.
	— Колко време имаме?
	Тони вдигна рамене.
	— Зависи какъв шум ще се вдигне около законопроекта, колко поддръжници ще има и колко ще се опълчат против него. Уведомил съм големите изследователски лаборатории по генетика. Може би те ще раздвижат нещата.
	— Не разчитам на това.
	— Тогава по-добре действай бързо. — Отвори вратата. — Ще поддържам връзка.
	Ноуа остана така няколко минути, след като вратата се затвори. Прав бе, по-добре да действа бързо.
	Ноуа взе цифровия телефон на Тони. След минута вече говореше с Кейт.
	— Прибирам се — каза Ноуа.
	— Всичко наред ли е?
	— Би могло да бъде и по-добре. Лонгуърт е внесъл законопроект, който ще спре генетичните изследвания.
	— По дяволите. Добре, трябва да намерим начин да се справим. — Замълча. — Всъщност питах за теб. В безопасност ли си?
	— Добре съм. Всичко свърши и се връщам у дома. Трябва да се върна до полунощ.
	— Внимавай, тук вали проливен дъжд. Пътят не се вижда.
	— До полунощ.
	— Добре. — Добави с малко гърлен глас: — Може дори да ме убедиш да ти направя нещо за вечеря.
	— Никаква вечеря. Досега двамата не сме празнували. Мисля, че е време. Ще донеса шампанско.
	Тя замълча от другата страна на линията.
	— По-добре донеси себе си.
	Затвори.
	Усмивка освети лицето му, когато затваряше телефона. Дом, Кейт и…
	Болка го прониза в гърба.
	— За бога, какво…
	Нещо го удари по врата.
	Олюля се и падна на пода. Каква болка само…
	Инстинктивно се претърколи, за да види нападателя си.
	Ишмару. Стоеше и се усмихваше, в ръката си държеше окървавен нож. Негодникът го бе пронизал, осъзна, замаян от силната болка.
	Ишмару се наведе и извади пистолета от джоба на Ноуа.
	— Сега ще поговорим. Ако веднага ми кажеш къде да намеря Кейт, може и да не страдаш дълго.
	— Върви… по дяволите.
	Ишмару седна до него.
	— Щях да те проследя, но винаги има възможност да те изгубя по пътя. Не исках да рискувам. Когато видях Лински да излиза, разбрах, че това е знак. Много по-добре е ти да ми кажеш къде е Кейт.
	Раните му кървяха, той умираше.
	За нищо…
	Не, RU2 не беше нищо.
	Ишмару заби ножа в дясната му ръка.
	Стисна зъби, за да не изкрещи.
	— Кажи — изсъска Ишмару. Наново вдигна ножа.
	Щеше да припадне. _Не, дръж се, бори се с това копеле…_
	— Кажи…
	Вдигна се нагоре и удари Ишмару по брадичката. Той падна назад с изцъклени очи. Това копеле имаше челюст като от стъкло. Късмет само…
	Коленичи, после бавно се изправи на крака. Бързо да изчезва преди Ишмару… Как болеше само…
	Залюля се към отворената врата. Излезе в коридора. Пред себе си видя асансьорите. Трябваше да стигне до Кейт… да се добере до Сет.
	RU2… толкова хора умряха… Негови хора.
	RU2…
	Не забеляза Ишмару, застанал зад гърба му на прага.
	Не чу куршума, който прониза сърцето му.


	Ишмару се затича напред, ругаейки.
	Как не осъзна, че няма да може да избяга? Той беше Ишмару, воинът. Ударът го зашемети, но за кратко. После бе принуден бързо да довърши работата си. И то с оръжие, помисли си с отвращение. Не с удар.
	Вратата на асансьора се отвори и една камериерка понечи да избута навън количката си.
	Пред нея бе тялото на Ноуа. Видя Ишмару, тръгнал към нея с пистолет в ръка.
	Тя изкрещя. В следващия миг вратите на асансьора се затвориха, след като тя извън себе си от страх натисна копчето.
	Тая кучка щеше да вдигне на крак целия хотел. Той коленичи и пребърка джобовете на Смит. Ключове от кола, портфейл, листчета. Взе всичко и го натъпка в джоба на якето си.
	Никой не очаква да умре. Почти винаги всеки оставя някакви следи. Съмняваше се Смит да е по-различен. Спусна се към изхода в края на коридора.


	— Къде е Сет? Налага се да говоря със Сет.
	— Кой се обажда?
	— Лински. — Мълчание. — Вие сте Кейт.
	— Да.
	— Трябва да говоря със Сет. Дайте ми неговия номер.
	— Да не би нещо да се е объркало?
	— Всичко се обърка. Всичко в тоя проклет свят се обърна наопаки.
	Обзе я ужас.
	— Къде е Ноуа? Тръгна ли насам?
	— Дайте ми номера на Сет.
	Тя веднага му го продиктува.
	— По дяволите, кажете ми какво се е случило? Да не би Ноуа да е ранен?
	— Ноуа е мъртъв.
	Слушалката се изплъзна от ръката й. Не е възможно да е вярно. Нали разговаря с Ноуа само преди няколко часа. Увери я, че е в безопасност. Ноуа трябваше да се върне същата вечер. Щяха да празнуват. Обещанието щеше да се превърне в реалност.
	Обещанието…
	Сълзи се стичаха по лицето й. Не биваше да плаче. Не можеше да бъде вярно. Ноуа не можеше да е мъртъв. Този блестящ ум вече го нямаше.
	Както и човекът — силен, добър, грижовен…
	Майкъл, Бени… Сега Ноуа? Станаха много. Не можеше да е вярно. Отпусна се на дивана и се сви. Щеше да остане на това място, а Сет щеше да дойде и да й каже, че е станала грешка.
	Сет щеше да дойде…


	Ишмару нетърпеливо хвърли портфейла на Смит на пода на колата.
	Не намери нищо, което да му помогне.
	След него хвърли ключовете от колата.
	В ръцете му не остана нищо освен пакетче с дъвки и тясна бележка. Беше издадена от „Пайн Маунтин Гълф“. В горната й част бяха изписани адрес и телефонен номер.
	— Хванах те, Смит — злорадо промърмори той. Изненадващо е, че дори най-внимателните хора правят малки гафове. Бележките, издавани за сметки от кредитна карта, винаги се оказваха полезни. Човек ги пъха по джобовете си или в чантата си без да мисли, защото го е страх някой да не фалшифицира номера на кредитната му карта.
	Смит вероятно е заредил някъде наблизо до мястото, където е бил, за да не спира по пътя. Така Ишмару имаше откъде да започне, разполагаше и с време. Щеше да задава въпроси, да започне издирването и скоро щеше да се добере до Кейт.
	Запали мотора на камионетката и потегли.
	_Идвам, Кейт._


	— Защо, по дяволите, не затвори телефона? — попита Сет още щом влетя през вратата. — Помислих, че си… — Най-после я видя. — Боже мой! — Падна на колене пред дивана и я прегърна.
	Беше мокър, помисли си тя безчувствено. Сигурно още вали. Нямаше значение. Вече беше при нея. Щеше да й каже неща, каквито тя очакваше.
	Залюля я напред-назад като че бе малко момиченце. Тя наистина се чувстваше като дете — самотно, объркано и изгубено.
	— Стегната си като леден блок — каза той.
	— Той не е мъртъв — прошепна тя. — Дойде да ми кажеш, че е станало грешка, нали, Сет?
	— Не е грешка. — Гласът му леко потреперваше, очите му бяха влажни и блестяха. — Ноуа е мъртъв. Ишмару го е убил.
	Ишмару. Трябваше да се сети, че е Ишмару. Той беше кошмарът, носещ смърт.
	— Той е избил всички — Майкъл, Бени… всичките хора на Ноуа в завода. Но не си представях, че и Ноуа… Не мислех, че ще убие и него.
	— Сигурно е нападнал Ноуа в момент, когато той не е могъл да се защити. — Прегърна я още по-силно, а тя притисна лице в рамото му. Гласът му беше прегракнал от мъка. — Не мога да мисля за това, без да… — Замълча и след малко я пусна. — Слушай, Кейт, не мога да ти позволя да се размекваш. Ще скърбим по-късно. Сега трябва да се свършат много неща. Ишмару е на свобода.
	Разбира се, че беше така. Вече мислеше, че никой не може да го спре. Щеше да продължава, докато…
	— Кейт — разтърси я силно. — Тони няма представа дали Ноуа не му е казал нещо. Имало е рани от нож по… — замълча, когато тя потръпна. — Не смятам, че е казал нещо на това копеле, но трябва да взема предпазни мерки.
	— Да, разбира се — изрече тя безчувствено.
	Той промърмори нещо тихо.
	— Джошуа. Ишмару може да дойде да търси теб и Джошуа. — Тонът му стана по-настойчив. — Искаш да лежиш тук вцепенена, докато той накълца Джошуа, както стори и с Ноуа, така ли?
	Тя се стресна.
	— Джошуа — отдръпна се от него. — Да не би Ишмару да е тръгнал насам?
	— Не знам.
	Джошуа може би е в опасност. Трябваше да помисли. Лесно е да се каже. Като че мозъкът й бе замръзнал.
	— Съжалявам, ще трябва да ми помогнеш. Трудно събирам мислите си.
	— Чудно защо. Самият аз не съм много добре. — Тръгна към кухнята. — Ще ти направя кафе. Иди да си измиеш лицето и се подготви за път.
	— Джошуа. Трябва да се върнеш при Джошуа.
	— Двамата с Филис събират багажа. Ще минем да ги вземем и тръгваме. Побързай.
	— Трябва да се върнеш при тях. Ишмару…
	— Дори и да знае къде сме, ще му трябват поне четири часа, докато стигне дотук. — Изгледа я хладно през рамо. — Размърдай се.
	Последните му думи прозвучаха като плющене на камшик и я изтръгнаха от вцепенението й. _Променен е_, помисли си тя, като тръгна бързо към банята. Нежният Сет, който я прегръщаше и утешаваше изчезна, сякаш никога не бе съществувал. Сега беше настоятелен и тонът му беше рязък. Дори начинът, по който вървеше, беше различен. Вместо гъвкавата му походка, която й напомняше на Джошуа, сега се движеше целеустремено и енергично.
	Това беше мъжът, когото срещна за пръв път на пътеката пред дома си. Мъжът, когото взе за Джак Изкормвача. Ноуа й се изсмя за това и я подиграваше, но и той знаеше, че Сет можеше да бъде такъв. Беше разчитал и на това.
	Ноуа…
	Постара се да забрави болката. Сега не бива да мисли за Ноуа, трябваше да се съсредоточи само върху Джошуа и Филис. Извади куфара си от килера и започна да хвърля дрехи в него.
	— Готова ли си? — попита Сет, когато десет минути по-късно тя отиде при него. Подаде й чаша кафе и завинти капака на голям термос. — Къде са нещата за RU2?
	— Прибрах ги по-рано. — Остави куфара на пода и отпи от кафето. — Исках да се занимавам с нещо, докато Ноуа го нямаше. Всичко е в ъгъла на лабораторията.
	— Аз ще ги взема. Ти занеси куфара и термоса в джипа.
	— Искам да карам моята кола.
	— Не. Ще пътуваме с една кола, където да те държа под око. — Изчезна в лабораторията.
	Тя отпи още една глътка от кафето, после остави чашата върху плота, взе термоса и куфара. Беше тежък, но й беше приятно да направи това усилие да го пренесе по стъпалата и да го хвърли в багажника. Все още валеше проливен дъжд и когато седна в джипа, цялата бе мокра. Слава богу, че Сет не трепереше над нея. Трябваше да бъде в движение, за да не мисли за…
	Защо се забави Сет? Беше оставила всичко в ъгъла. Или само й се струваше, че се бави.
	Сет се спусна по стъпалата, беше се натоварил с кашони и чанти. Струпа ги на предната седалка.
	— Провери ги. Всичко ли е тук?
	Тя прегледа кашоните, чантите, дискетите.
	— Да.
	Той премести кашоните в багажника. После седна, запали мотора и тръгна.
	— Къде отиваме? — попита тя.
	— Тръгваме към Белите серни извори. Уговорих се с Тони да се срещнем там в мотел.
	— Защо?
	— Той каза, че трябва да ни види.
	— Ако Ишмару го е проследил?
	— Тогава ще убия този кучи син.
	— Лински или Ишмару?
	— Най-вероятно и двамата. — Спря колата, щом стигнаха до главния път. — Сигурна ли си, че си взела всичко?
	— Казах ти, че прибрах всичко.
	— Само проверявам. — Издърпа нещо от джоба на якето си. — Хайде сега.
	Експлозията разтърси колата, когато хижата зад тях избухна. Кейт се загледа удивена в пламналите останки.
	— Какво стана?
	— Малка пластична бомба, поставена където трябва. — Пъхна дистанционното устройство в джоба си и отново подкара колата.
	— Ти ли я взриви? — прошепна тя.
	— Някой любител на компютри би могъл да извлече нещо от лабораторията. Ноуа умря за проклетото RU2. Смяташ ли, че сега бих позволил на някого да му го открадне?
	Пламъците на огъня изостряха чертите му и се отразяваха в сините му очи. Никога не бе виждала по-студен и див израз.
	— Вярвам, че не би го направил. — Потрепери и извърна очи от него.
	Загуби Ноуа.
	Сега загуби и онзи Сет, когото познаваше.


	Нужни им бяха само трийсет минути, за да вземат Филис и Джошуа и да натоварят багажа им в колата. Двамата мълчаха разстроени, докато се качваха на задната седалка.
	— Има пожар — каза Джошуа. — Хижата гори. Видях го от къщата. Ще се обадиш ли на Лайл?
	— Направих го преди да заключа къщата — отвърна Сет. — Казах му да се върне и да поеме отново работата си.
	— Дали гората ще се подпали?
	— Няма опасност. Толкова силно вали, че докато минем петнайсет километра дъждът ще загаси огъня.
	Джошуа облиза устните си.
	— Той ли го направи?
	— Не, аз. Ишмару не е близо до нас, Джошуа.
	— Тогава защо бягаме?
	— За да не ни настигне. — Сет подкара колата. — Всичко ще бъде наред.
	— Наистина ли? — прошепна Джошуа. — Ама нали той уби Ноуа.
	— Сет ти каза, че всичко ще бъде наред, нали чу? — Филис прегърна Джошуа през раменете. — Той винаги ни казва истината.
	Джошуа седеше на края на седалката с изправен гръб, скован. Косата му бе мокра и залепнала за главата, а от светлината на таблото лицето му изглеждаше издължено и състарено. _Не беше лице на дете_, помисли си Кейт. Какво причини на това дете!
	Той гледаше към Сет.
	— Сет?
	Сет го погледна в очите.
	— Засега всичко е наред, но опасността все още не е преминала. Но аз… Ще се справим, нали, Джошуа?
	Джошуа бавно кимна и се облегна на седалката.
	— Точно така.
	Честност и откритост вместо утеха. Кейт не би постъпила така с изплашения Джошуа, но може би методът на Сет бе по-добър. Все пак не беше сигурна, помисли си уморено Кейт. Но като че ли даваше резултат. Точно в този момент всичко, което имаше успех, беше плюс.
	Пътуваха почти в пълно мълчание до Белите серни извори. На разсъмване пристигнаха в мотел „Динмор“ в покрайнините на града. Сет веднага нае стая за Филис и Джошуа и отделна за Кейт. След като ги настани, предаде ключа на Филис.
	— Заключи вратата. Вземете си душ и се преоблечете, но не лягайте. Може би ще тръгнем веднага, след като поговоря с Тони.
	— Добре — каза Филис. — Може ли да отида до магазинчето на ъгъла и да взема нещо за ядене?
	Сет поклати глава.
	— Стойте вътре, докато дойда при вас. — Погледна към Кейт. — Ти ела с мен. — Обърна се и излезе от стаята.
	— Ще се върна веднага, щом мога — успокои ги Кейт.
	— Не се тревожи за нас. Изглеждаш, сякаш те е прегазил камион — загрижено се обърна към нея Филис.
	_Точно така се чувствам_ — помисли си Кейт, — _като смазана от огромен камион с остри като бръсначи гуми._
	— Хайде, мамо — подкани я Джошуа, отивайки към банята. — Сет сигурно има нужда от теб.
	Майка му се усмихна едва-едва.
	— А Сет знае най-добре какво трябва да се направи, нали?
	Той я изгледа сериозно.
	— Сет е умен. Той се ориентира в такива ситуации — и изчезна в банята.
	— Прав е — намеси се Филис. — Смятам, че сега трябва да имаме доверие на Сет, Кейт.
	— Сигурно. — Кейт се наведе и я целуна по бузата. — Благодаря ти, Филис.
	— За какво?
	— За това, че се справяш с кашата, в която забърках всички ни.
	— Не ставай глупава. Упрекваш се за нещо, което не бе в състояние да предотвратиш. Ти ли уби Майкъл, Бени и Ноуа? Когато нещо се случи, човек трябва да реагира. Ти точно това и направи. Реагира по начин, който сметна, че е най-добър за всички. — Леко я побутна към вратата. — Хайде, върви. Искам да съблека тези дрехи и да се изсуша.
	— Добре. — Кейт излезе от стаята.
	Сет я чакаше отвън.
	— Ще те оставя да си отдъхнеш и да се преоблечеш веднага, щом е възможно. — Хвана я за ръката и я поведе по пътеката. — Според администратора Тони е в стая 34. Ще свършим с него колкото е възможно по-бързо.
	— А после?
	— Ще видим. — Спря пред една врата и почука. — Имам няколко идеи.
	Което бе повече, отколкото Кейт можеше да предложи точно в този момент. Действаше чисто механично. По пътя имаше достатъчно време, за да мисли за Ноуа. Ноуа…
	Вратата бе отворена от висок едър мъж с панталон цвят каки и раирана риза.
	— Време беше.
	— Тони, това е Кейт Денби. — Направи й път да влезе в стаята. — Ще дойда след малко. Искам да поогледам наоколо.
	— Никой не ме е проследил. Да не мислиш, че ще повторя същата грешка? — попита тъжно Том Лински.
	— Искам сам да проверя. Ако не се бе провалил първия път, сега Ноуа щеше да бъде жив.
	— Копеле — прошепна Тони, когато вратата се затвори след Сет. Обърна се към Кейт, лицето му бе изкривено от мъка. — Обаче е прав. Не бях достатъчно внимателен. Трябваше да предположа, че Ишмару ме следи.
	Да не би да искаше тя да му възрази? Точно сега не би могла да каже какво е впечатлението й от Тони Лински, но не той би могъл да я утеши.
	— Какво стана с Ноуа?
	— Ишмару го уби в хотела, в който бях отседнал. Намерили го близо до асансьорите извън стаята ми.
	— Това го знам. Какво стана с… — замълча, за да продължи с по-твърд глас: — Какво стана с тялото му?
	— В моргата е. Не можаха да го идентифицират. Ишмару сигурно е взел документите му. Записаха го като Джон Доу.
	Тя трепна. Това ужасяващо безлично отношение бе почти толкова страшно, колкото и самото убийство.
	— И вие им позволихте да го вземат?
	— Когато се върнах, вече го бяха натоварили в линейката на съдебния лекар. Не знаех какво да направя. Един полицай разпитваше всички в хотела и това бе цялата информация, която успях да събера.
	— Значи Джон Доу.
	— Да не мислите, че това ми харесва? Но трябваше да се свържа със Сет, преди да взема каквото и да е решение. — Замълча. — Ноуа ви обичаше. Нямаше търпение да се върне.
	— Защо не бяхте с него, когато се случи това?
	— Изпрати ме да оставя в сейф документите, които подписа.
	Патентът. Така че смъртта на Ноуа бе и нейна грешка.
	— Не сте били там, за да му помогнете. Нямало е никой.
	— Не можех да знам, че…
	Сет влезе в стаята.
	— Мястото е сигурно. Постъпил си правилно, Тони.
	Тони пое дълбоко въздух.
	— Необходимо ли беше?
	— Не, но така човек се чувства по-спокоен. — Огледа стаята, забеляза машина за кафе на бюрото и тръгна към нея. — Защо не й даде да пие нещо топло? Не забеляза ли, че е на границата на психическо разстройство?
	— Ами ти преди малко отиде… По дяволите — отпусна се тежко във фотьойла. — Хайде, кажи каквото имаш да казваш.
	— Не мога. — Сипа кафе в две чаши, занесе едната на Кейт и я принуди да седне на другия стол. Отпи от кафето си и продължи: — Не преди да ти извия врата. Защо сме тук?
	— Защото Ноуа би искал да сте тук — каза Тони. — Дойде във Вашингтон, защото му бях подготвил някои документи, които трябваше да подпише.
	— Патентът — промълви Кейт. — Казах му, че не желая да го променя. Казах му…
	— Единият от документите наистина беше за патента. — Тони отправи поглед към Сет. — Другият документ беше ново завещание, в което Ноуа оставя всичко, което притежава, включително и RU2, на теб, Сет.
	Сет замръзна на мястото си.
	— Какво?
	— Чу ме. Реши, че не е взел подходящи мерки за опазване на RU2, в случай че нещо стане с него. Затова го остави в твои ръце.
	— В _мои_ ръце?
	— Казах му, че е луд. Предупредих го, че си последният човек, на когото би могъл да повери нещо важно. — Усмихна се накриво. — Не ме послуша. Ноуа никога не ме е слушал.
	— Дяволите да го вземат.
	Кейт гледаше Сет смаяна.
	— Няма да го приема — запрати чашата с кафе към отсрещната стена. — Може да си вземе неговото RU2 и да си го завре където иска. Не можа да ме хване в капана, докато беше жив, и няма да му позволя да ми погоди този номер сега.
	— Прекрасна проява на благодарност от страна на възрастен човек — отбеляза кисело Тони. — Сега защо не извадиш патлака и не застреляш някого?
	— Не ме изкушавай.
	— Добре, направих онова, което Ноуа искаше от мен. — Облегна се на стола. — Какво смяташ да правиш?
	— Ще ти кажа какво ще направя. Тръгвам да търся Ишмару и ще го изкормя.
	— А с RU2?
	— Не го искам. Няма да го приема.
	— Искаш да кажеш, че не желаеш да поемеш отговорността?
	— Обвинявате ли го? — каза Кейт. — За бога, намерете начин да го отървете от това. Няма нужда и той да умира.
	— Завещанието е направено така, че няма мърдане. Получава го, независимо дали го иска, или не. Ако знаех, че толкова ще се разстроиш, нямаше да възразявам на Ноуа.
	— Ще го прехвърля на Кейт.
	— Не можеш. Твое е до края на живота ти. — Тони явно започна да се забавлява. — Струва ми се, че получаваш в наследство и мен. Какви ще бъдат нарежданията ти? Да свикам ли съвещание на борда, за да…
	— Я върви по дяволите. — Сет рязко отвори вратата и я затръшна зад себе си.
	— Изпийте кафето си — каза Тони на Кейт. — Щом се успокои, ще се върне. Радвам се, че поне веднъж успях да го сложа на мястото му. — Усмивката му изчезна. — Може би постъпвам като хлапак. Ноуа е мъртъв, не би трябвало да… — объркано погледна встрани. — Какво да ви кажа? И аз съм човешко същество.
	— Да. — Тя вдигна чашата към устните си и откри, че ръката й трепери. Внимателно я остави на масата пред себе си. — Защо на Сет? Защо Ноуа е оставил всичко на Сет?
	— Аз му зададох същия въпрос. Каза ми, че Сет може да свърши работата. — Направи гримаса. — Ако не реши да продаде RU2 на някой колумбийски наркобарон.
	— Няма да го направи. Вдигна хижата във въздуха, за да е сигурен, че никой няма да се добере до него.
	— Кой въобще знае какво ще направи Сет? Винаги е бил непредсказуем. — Поклати глава. — Беше грешка. Всичко се разпада. Ноуа е мъртъв, а ние сме безпомощни. RU2 може би ще отиде на боклука.
	Тя скочи на крака. Не бе в състояние да се справи със ситуацията и не можеше да продължава да стои там. Чувстваше, че думите му я задушават.
	— Имам нужда от въздух. Кажете на Сет, че съм отишла на разходка.
	— Съжалявам. Май не бях много тактичен. Трудно ми е да се справям с…
	Вратата се затвори зад нея и тя не чу последните му думи. Пое дълбоко въздух, но това не й помогна. Мъката все още я смазваше. Пъхна ръце в джобовете на якето си и тръгна към пътя, умът й работеше на бързи обороти.
	_Ноуа е мъртъв._
	_RU2 ще отиде на боклука._
	_Ишмару._
	_Джошуа._
	_Сет е непредсказуем._
	_Безпомощни сме._
	_Безпомощни…_


	Два часа по-късно Сет пресрещна Кейт, която се връщаше в мотела.
	Отдъхна си.
	— Разбирам, че ти е било трудно да разговаряш дълго с Тони, но не можа ли да кажеш на някого къде отиваш?
	— Не знаех. — Изгледа го хладно. — Освен това не видях да раздаваш карти на местността, когато излетя след гневното си избухване.
	— Не беше гневно избухване. Бях… — сви рамене. — Добре. Квит сме. Но ти трябваше…
	— Каза, че тук е безопасно. Да не би да е било лъжа?
	— Не, но ти никога… — замълча и се взря в нея. Преди му изглеждаше вцепенена, апатична, замаяна. Сега вече очите й блестяха, устните й бяха здраво стиснати, тонът й беше рязък. Сякаш вятърът бе разгонил всички облаци от главата й.
	Но какво бе станало?
	— Колко дълго? — попита тя.
	— Какво? — Промяната в нея така го впечатли, че забрави за какво говореха. Безопасност. Тя го питаше колко време ще бъдат в безопасност. — Според мен няма следи, но понякога все остава по нещичко. Може би няколко дни.
	— После отново ще бягаме, така ли? — Енергично поклати глава. — Не! Втръсна ми да бягам, да се крия, да стоя и да наблюдавам как Ишмару убива мои близки хора. Омръзна ми тоя задник да заплашва семейството ми, а ние да не можем да направим нищо.
	Устните му бавно се разтеглиха в усмивка.
	— Ядосана си. Не съм те виждал толкова ядосана от първия ден, когато пристигна в хижата.
	— Тогава не бях ядосана. Поне не както сега. — Тръгна по-бързо, думите излизаха от устата й бързо и бяха наситени с огромен заряд. — Отказвам да бъда безпомощна. Тони каза, че сме били безпомощни, а това е лъжа. Човек е безпомощен само ако вдигне ръце. Аз няма да се откажа, нито пък ти. Чуваш ли ме? Няма да продадеш RU2 на някой наркобарон и няма да избягаш от отговорността!
	Той вдигна вежди.
	— Какво ще сториш, ако го направя?
	Тя го изгледа внимателно.
	— Ще те преследвам, ще те нараня, всичко, каквото трябва. Няма да те пусна. Имам нужда от теб. Повече няма да бъда жертва.
	— Дори ако това означава ти да ме дърпаш, а аз да ритам и крещя.
	— _Няма_ да бъда жертва — повтори тя.
	Той се замисли за миг.
	— Имаш нужда от душ и няколко часа почивка. Ще поговорим, когато не си толкова объркана.
	— Не съм объркана. За пръв път, откакто всичко започна, всичко ми е кристално ясно.
	— Ще поговорим по-късно.
	— Няма да бъде по-различно. — Тръгна пред него, когато стигнаха до паркинга пред мотела.
	Той я наблюдаваше как върви целеустремено, с изпънат гръб, със сигурни стъпки.
	_Здрава, силна и ядосана._
	Да, нямаше да бъде по-различно. Не и за тази Кейт, която виждаше пред себе си сега. В нея нямаше мекота, несигурност, само хъс и решителност.
	А Сет от опит знаеше, че това бе най-смъртоносното съчетание.


>	Единадесета глава

	— Влез. — Кейт подсушаваше косата си с кърпа, когато шест часа по-късно Сет почука на вратата й.
	— Казах ти да се заключваш — подчерта Сет, влизайки в стаята.
	— Бях я заключила, когато дремнах. Знаех, че скоро ще дойдеш, а бях под душа.
	— Не е достатъчно.
	— Добре. — Хвърли кърпата и прокара пръсти през мократа си коса. — Следващия път ще го запомня.
	— Много си омекнала.
	— Проявявам разум. За такава ситуация си по-подготвен от мен. Ще се уча от теб. Казах ти, че си ми необходим. — Седна на леглото и пристегна хавлията си по-здраво около себе си. — Да бъда проклета, ако направя нещо, за да ме убият. — Погледна го в очите. — Но повече няма да се крия.
	— А Джошуа и Филис? Ще ги подложиш ли на риск?
	— Разбира се, че не. Мислех… Ноуа твърдеше, че рискуваме най-много, когато са с мен.
	— Вярно е.
	— Тогава, ако аз се появя, те не бива да са близо до мен.
	Сет недоверчиво се обърна към нея.
	— Нима ще изпуснеш Джошуа от зоркия си поглед?
	Тя стисна здраво колана на хавлията.
	— Ще го направя, ако това ще спаси живота му.
	— Не е необходимо — отсече той грубо. — Аз ще заловя Ишмару.
	— След като го убиеш, Огдън ще изпрати някой друг. Искам всичко това да свърши. Трябва да обявим RU2.
	— Ти го обяви. Не желая да имам нищо общо с това.
	— Да, искаш само да отидеш, да убиеш Ишмару и после да изчезнеш със залеза. Няма да ти позволя да го направиш.
	— Как смяташ да ме спреш?
	— Няма нужда да те спирам. Харесваш Джошуа. Няма да го оставиш да умре. Не си чак толкова лош.
	— Оставих Ноуа да умре. Той беше най-добрият ми приятел.
	— И понеже си много сърдит на себе си, искаш да изриташ всички наоколо.
	— Може би.
	— Не може би. — Кейт уморено поклати глава. — Слушай какво, не ме е грижа какво ще правиш, след като RU2 бъде прието и моето семейство е в безопасност. Може да отидеш в Тибет или да се върнеш в Южна Америка и някой дивак да те скалпира. Изборът е твой. Обаче точно сега имам нужда от помощта ти. Ще ми помогнеш ли?
	— Бил съм в Тибет. Не ми е по вкуса.
	— Ще ми помогнеш ли?
	Сет сведе очи.
	— След като поставяш молбата си заедно с такива условия, свързани с грижа за човека, не виждам как да ти откажа.
	Тя си отдъхна. Не можеше да повярва, че Сет ще ги изостави, но все пак не беше сигурна. Както Тони беше споменал, той бе непредсказуем.
	— Но Ишмару е мой. Никакви въпроси, никакви аргументи. Аз ще се оправя с него.
	— Никакви аргументи… — Кейт потръпна. — Веднъж вече те спрях, когато имаше възможност да го убиеш. Защо не те оставих да го довършиш…
	— Грешката беше моя. Не трябваше да го правя, защото вече те бях изплашил много, а знаех, че Ноуа се боеше не толкова от Ишмару, колкото от това дали няма да му откажеш, защото той имаше нужда от теб.
	— Той ли ти го каза? — прошепна Кейт тихо.
	Сет кимна.
	— Разказа ми всичко, което става с RU2. Това бе интелигентен подход. Когато държиш съюзниците си в неведение, това е сигурен начин да останеш без тях. — Тръгна към кафемашината, поставена на бюрото. — Кафе?
	Тя кимна разсеяно.
	— В такъв случай знаеш всичко, което Ноуа е знаел. — Внезапно й хрумна нещо. — За мен също ли?
	— В общи линии. За произхода ти, за начина ти на мислене. — Не гледаше към нея, докато сипваше кафе в чашата. — Не се тревожи, не ми е казал как си в леглото.
	Кейт се стъписа.
	— Казал ти е, че е бил с мен?
	— Е, не точно това. Останах с такова впечатление… Наистина много си подхождахте. Хвърли заедно мъж и жена и получаваш химически процес.
	— Добре, химическият процес така и не се състоя. Бяхме твърде заети, за да… Това щеше да ни пречи.
	— Отново заради RU2. Колко разумно и практично от страна на двама ви. — Усмихна се тъжно. — Знаеш ли, Ноуа беше истински глупак.
	Тя изпита неудобство.
	— Решението не беше само на Ноуа.
	— Но ти си била сама и ранима и не се беше вманиачила относно RU2. Обзалагам се, че само да те беше бутнал, щеше да паднеш.
	— Това не е твоя работа, Сет.
	— Случвало ми се е и после съм проклинал последствията. — Прекоси стаята и й подаде чашата. — Но въпреки всичко философията ми е да не си отказвам нищо.
	— И да се наслаждаваш на мига?
	— Точно така.
	— Да, но Ноуа го занимаваха по-важни мисли.
	— Знам. Като тази да спаси човечеството. — Вдигна ръце нагоре и се престори, че претегля нещата. — Да спаси човечеството? Секс? — Изведнъж падна на колене и постави лявата си ръка на пода. — Съжалявам, Кейт. — Въздъхна. — Сексът печели във всички случаи.
	Не се беше засмивала от предишната вечер, но откри, че се усмихва.
	— Ужасен си.
	— Исках само да ти покажа, че не съм като Ноуа. Никога няма да бъда нито монах, нито пък светец, определено не съм морално издигнат, може би съм само някакъв мелез. — Седна на пода и кръстоса крака. — Няма да се опитвам да те съжалявам или да те използвам и ще бъда доколкото мога честен. А това е повече, отколкото получи от Ноуа.
	Тя се смръщи.
	— Какво искаш да кажеш?
	— Не ти е казал, че те търсят за убийство в Дандридж.
	— Какво?!
	— Заради полицая в колата. Казват, че си била превъртяла и сърдита на полицейското управление заради смъртта на бившия си съпруг.
	Тя поклати глава.
	— Това е лудост.
	— Не, това е много хитър начин да те държат с вързани ръце и да те компрометират, ако съобщиш на обществеността за RU2. Вероятно хубави сумички са сменили притежателите си.
	— Никой не би могъл… Алън би се опитал да… Просто няма никакъв смисъл.
	— Обвинението не би могло да издържи, но на теб би ти попречило. Има смисъл.
	Беше прав, осъзна тя замаяно. С Ноуа постъпиха по същия начин след експлозията в завода му. Стратегията им бе да правят така, сякаш жертвата е замесена в нещо.
	— Ноуа откога го знаеше?
	— Още от вечерта, когато пристигнахте в хижата. Нуждаеше се от теб, за да работиш върху RU2 и се боеше, че ще хукнеш обратно в Дандридж, за да се оневиниш.
	— Сигурно щях да го направя — замислено прошепна Кейт. — Нямал е право да го държи в тайна. Не биваше.
	— Имаше нужда от теб. — Сет внимателно се доближи до нея. — И двамата обичахме този негодник, затова сега няма смисъл да го обвиняваме. Беше увлечен от нещо, в сравнение с което всичко останало е маловажно. — Сви устни. — Дори от гроба си се опитва да го защитава.
	— Да. — Патентът на името на двамата, завещанието. На пръв поглед признаци на доброта и щедрост, но всъщност ги привързваше с окови към RU2. Поне нея. Съмняваше се дали нещо би могло да обвърже Сет за дълго време. Но трябваше да бъде дотогава, докато Джошуа и Филис бъдат в безопасност. — Не го обвинявам. Не го е направил със зла умисъл.
	— Свети Ноуа.
	Тя самата бе го нарекла така, спомни си с тъга.
	— Беше добър човек.
	— Най-добрият. — Той отмести очи от нея. — Но не беше светец, а човек като всички нас. И той правеше грешки.
	— Какви?
	— Седеше със скръстени ръце и чакаше, докато Огдън подреди фланговете си. Затова ще ни бъде още по-трудно.
	— Трябва да довършим формулата на RU2.
	— Аз трябваше да бъда във Вашингтон и да подкопавам устоите на Огдън.
	— Трябваше да пазиш Джошуа.
	— Имаше и други решения, и то по-безопасни. Ноуа просто искаше да си щастлива, за да работиш по-всеотдайно. Знаеше, че когато Джошуа е наблизо, ще ти е по-леко.
	— Значи е имало и по-безопасни решения?
	— Бяхме в гората. Трудно е да се наблюдава всеки.
	— Ти го правеше.
	— Понеже съм повече от чудесен. Аз не бих постъпил по този начин, но Ноуа ръководеше нещата. Обаче вече не е така. — Обърна поглед към нея. — Нито пък ти ги ръководиш, Кейт. Ако желаеш да остана край теб, ще става както аз реша.
	Тя настръхна.
	— Как не.
	— Не казвам, че няма да се съветвам с теб. Ти си умна и знаеш всичко за RU2. Искам да ти кажа само, че повече няма да играя второстепенна роля.
	Наистина го бе решил, осъзна тя тревожно.
	— Аз също не обичам някой да играе второстепенна роля. Оставих всичко в ръцете на Ноуа, а сега разбирам, че ме търсят за убийство и…
	— Избирай, Кейт.
	Тя впери поглед в него, преди да кимне неохотно.
	— Стига да виждам смисъл в онова, което правиш, и то да не застрашава семейството ми.
	— Добре — и се изправи. — Сега се облечи, докато доведа Тони. Ако ще обявяваш RU2 пред обществеността, трябва да планираме известна стратегия. Няма да бъде приятна.
	— Апокалипсисът — прошепна тя.
	— Какво?
	— Така го наричаше Ноуа.
	— След експлозията в завода му той изпадна в депресия. — Сет се отправи към вратата. — Но това не е апокалипсис.
	— Какво е тогава?
	— Просто война — произнесе уморено. — Още една война.


	— Значи ще го обявиш — повтори Тони. — Без Ноуа? — Хвърли светнал поглед към Кейт. — Заедно с него ли?
	— Точно така — потвърди Кейт. — Ще имаме нужда от помощта ти.
	— Правиш грешка, като му се доверяваш.
	— Не мисля така.
	— Обещах й, че няма да продам RU2 на моите приятели наркобароните от картела — каза Сет. — Чудя се откъде й е хрумнала тази идея? Стори ми се, че съзирам твоя почерк, Тони.
	— Вярно. — Погледна към Сет. — Ти винаги носиш неприятности.
	— Сега пак ти нося неприятна вест. Ще трябва да работиш за мен.
	— Не съм длъжен да правя каквото и да било.
	— Искаш да кажеш, че Ноуа е умрял за този, дето духа ли? Би ли предпочел Ишмару да се измъкне?
	Тони мълчеше.
	— Хайде — убеждаваше го тихо Сет. — Ноуа ти беше приятел. Може да не вярваш, че съм способен да заема мястото на Ноуа, но знаеш, че мога да пипна Ишмару.
	— Може би.
	Сет се взря в него.
	— Добре, това, което правиш, го правиш добре. — Тони поклати глава. — По дяволите! Не може да стане по-лошо.
	— Да разбирам ли, че си съгласен?
	— Какво искаш да направя?
	— Много неща. Първо — имам нужда от информация. Какво става с Лонгуърт?
	— Казах на Ноуа за законопроекта, който той внесе.
	— Нещо друго?
	— Откъде да знам? През последните двайсет и четири часа бях зает.
	— Кажи ми какво е положението с патента? Подаде ли молба?
	— Още не. Последната промяна, която направихме, когато Ноуа дойде, бе да включи и Кейт. Документите още са в сейфа.
	— Искам да се върнеш във Вашингтон и да подадеш молба за патент. Имаш ли познат в службата за патенти, на когото можеш да се довериш и да го направи, без да се вдига шум?
	— Разбира се. Имам човек във всяко бюро за патенти у нас и в по-големите европейски държави. Ноуа ме накара да попътувам доста през последните шест месеца.
	— Защо в Европа?
	— Знаеше, че може би тук ще срещне трудности, че е възможна съпротива. По-лесно е да се получи патент в чужбина.
	— Тогава защо не е искал да подаде молба там?
	— Познаваше добре Ноуа. Беше патриот до мозъка на костите си. Искаше патентът да се получи в САЩ. На Управлението на лекарствените средства са му необходими години, за да приеме чужди лекарства.
	— Негови хора… — промърмори Кейт.
	— Да. Точно така казваше.
	— Ще подадем молба в Европа — заяви Сет. — В коя държава е най-добре?
	— В Холандия. Средният срок за одобрение в Амстердам е три месеца, докато за Управлението на лекарствените средства тук е три години.
	— Фармацевтичните компании в Европа не са имали възможност да се мобилизират срещу RU2. Ще го направим там.
	— Не — възрази Кейт.
	Двамата изненадано се обърнаха и я изгледаха.
	— Първо ще опитаме както Ноуа желаеше. Ще се опитаме да защитим неговите хора. Нашите хора.
	— Не е най-сполучливият вариант — обърна се към нея Сет. — Ще бъдем в много по-голяма безопасност в Холандия.
	— Ти уверяваше, че можеш да осигуриш безопасността на Джошуа и Филис.
	— Но ти ще бъдеш изложена на ударите, ще се превърнеш в мишена. Не е разумно от твоя страна.
	— Не ме интересува дали е умно. Тези касапи, които убиха Ноуа, се опитваха да спрат RU2 още в началния му стадий. Ще направя всичко възможно да не постигнат онова, което искат. — Усмихна се тъжно. — Така че твоето предизвикателство е да не им позволим да улучат окото на бика. Ноуа умря заради RU2. Трябва да се опитаме да го направим както той искаше.
	Сет я изгледа продължително.
	— Четири месеца. Ако през това време не се постигне съществен напредък, няма да ти позволя да блъскаш главата си в стената. Ноуа не беше глупав. Нямаше да задвижи механизма, ако е смятал, че RU2 няма да бъде прието тук.
	Тя кимна.
	— Мислиш ли, че проблемите не са ми ясни? Искам изследванията да започнат колкото е възможно по-скоро и дори да успеем да спрем законопроекта, хората от Управлението на лекарствените средства ще станат изключително предпазливи. Но поне можем да се опитаме да премахнем пречките, които Огдън е поставил по пътя ни.
	Сет се приближи към Тони.
	— Значи ще заминеш и ще подадеш молбата във Вашингтон.
	— Трябва ли да се пази в тайна?
	— Само за двайсет и четири часа. Нямам желание да се случи някой удобен пожар, който да унищожи целия труд, докато го обявим.
	— Как ще го обявим? — попита Кейт.
	— Чрез „Вашингтон Поуст“. — Обърна се към Тони. — Кои журналисти там са умни, а имат нужда от пари?
	— Зак Тейлър, Мерил Кимбро… има и други. Всеки от тях би пожелал да блесне.
	— Тогава ти избери някой.
	— Мерил Кимбро. Тя е по-открита от Тейлър.
	— Уреди ни среща с Кейт за утре вечер в девет часа.
	— Къде?
	— В който и да е хотел. — Сет вдигна вежди. — Разочарован ли си? Големите паркинги са твърде влажни и мрачни.
	— Такъв паркинг би могъл да й направи по-силно впечатление — подразни го Тони.
	— Ще бъде достатъчно смаяна, когато Кейт й разкаже цялата история. — Хвана Кейт за ръката. — Хайде да се размърдаме. Щом подадеш документите, обади ми се на цифровия телефон.
	— Къде ще бъдеш?
	— Някъде наоколо. Трябва да вземем мерки за безопасност.
	— Няма да помогнат много. Когато кутията на Пандора бъде отворена, нито едно място няма да е безопасно. — Тони бе убеден в правотата си.
	— Не за нас, а за Джошуа и Филис — поясни Сет. — Грешиш. Знам едно безопасно място.
	— Къде е това безопасно място? — заинтересува се Кейт, докато вървяха към стаята на Филис и Джошуа.
	— Малко ми е трудно да ти обясня. Предпочитам да го видиш. — Спря пред вратата. — Искам да остана за малко насаме с Джошуа.
	— Защо?
	— Няма да му е приятно, че ще бъде разделен от теб. Предполагам, че ще го приеме по-лесно, ако аз му го съобщя. Изведи Филис на разходка и й обясни как стоят нещата.
	— Аз би трябвало да му кажа.
	— Това не е непременно майчинско задължение. Прави това, което е правилно за детето. По-късно можеш да поговориш с него.
	Тя се отказа от борбата. Може би е прав. Да не забравя, че Джошуа му имаше пълно доверие.
	— Колко време ти трябва?
	— Двайсет минути.
	Тя кимна.
	— Добре.


	— Не! — Джошуа бе свил ръце в юмруци. — Тръгвам с теб. — Сет се облегна на стола и изчака. Нека излее всичко от себе си. — Тя има _нужда_ от мен.
	— Вярно е, че има.
	— Тогава й кажи, че трябва да ме вземе.
	— Няма да ме послуша. Според нея това е най-добрият начин да се увери, че си в безопасност.
	— А тя? Тя не е… Той я нападна. За малко не я уби.
	— Но не успя. Дойде му много.
	— Той я нападна…
	Споменът явно натрапчиво го преследваше.
	— Повече няма да й причини нищо.
	— Той уби баща ми. Уби и Ноуа.
	— Няма да направи нищо на майка ти. Аз няма да му позволя.
	— Трябва непременно да бъда там. Може да има нужда от помощ. Кажи й!
	— Няма.
	Джошуа го изгледа ококорен.
	— Няма да го направя, защото е права. Трябва да бъдеш колкото се може по-далеч от нея. Ако трябва да се тревожи за теб, няма да взима мерки за себе си. Ще представляваш опасност за нея.
	— Ще се грижа за нея.
	— Помисли, Джошуа.
	— Няма да мисля. Искам да тръгна с теб.
	— Дори и това да означава заради теб да я убият?
	Последва мълчание. Сет забеляза каква жестока вътрешна борба водеше, но знаеше, че не може да помогне на Джошуа.
	— Истината ли ми казваш?
	— Някога да съм те излъгал?
	Отново мълчание.
	— Ти ще се грижиш ли за нея? Обещаваш ли, че няма да позволиш нищо да й се случи?
	— Обещавам.
	Джошуа кимна отривисто.
	— Добре.
	Сет седеше и го гледаше, знаейки колко болезнено бе това решение за Джошуа. Помисли си дали той на неговите години би успял да се справи с травмата, която му се случи. Детето бе наранено, но Сет забелязваше как с всеки изминат ден издръжливостта и силата му укрепваха. Идеше му да протегне ръце и да…
	Не ги протегна. Джошуа не желаеше да го утешават. Искаше Кейт да бъде в безопасност и Сет да спази обещанието си да я пази. Джошуа стигна до това решение като възрастен и в момента Сет нямаше да се отнася към него като към дете.
	Гордееше се с него.


	Кейт се взираше с отвращение в огромната сграда с колони отпред.
	— Това ли е твоето безопасно място?
	— Нещо такова. Това е хотел „Грийнбрайър“, главната атракция на курорта. Тук може да се играе голф.
	— Не играя голф — обади се Филис от задната седалка. — А тенис?
	— Да, но се боя, че няма да играеш. Пинг-понг?
	— Е, беше достатъчно добър за „Форест Гъмп“. — Прегърна Джошуа през раменете. — Какво ще кажеш, Джошуа?
	— Защо сме тук? — прошепна Джошуа. — Не ми прилича… не е като горския дом.
	Искаше да каже, че не му изглежда безопасно, помисли си Кейт. Беше прав.
	— Какво, по дяволите, правим тук?
	— Ще видиш. — Сет сви по страничен път и скоро хотелът се изгуби от погледа им. След около пет километра той кривна по стар разбит път, скрит от храсталаци, и спря.
	— Май беше казал, че горите не са безопасни — припомни му Кейт.
	— Така изглеждат само на пръв поглед. — Излезе от колата и се приближи до няколко големи камъка. — Хайде, елате.
	Кейт бавно излезе от колата, последвана от Филис и Джошуа.
	— Отвън ли?
	Сет вдигна един малък камък, под него беше скрито табло и той натисна кода. Двата големи камъка се раздвижиха.
	— Сезам, отвори се — изрече отчетливо той.
	— Като пещерата на Али Баба — ахна Джошуа. — Страхотно!
	— Тук няма да намериш дух в бутилка. — Тръгна в тунела, който се откри пред тях. — Изчакайте. Веднага се връщам.
	Филис подозрително се взря в тъмнината.
	— Върши си спокойно работата. Аз не бързам.
	Изведнъж светлина освети вътрешността и след миг го видяха да се връща към тях.
	— Трябваше да включа генератора. Той бавно загрява. Основните помещения са наситени с кислород, но ще бъде готово след пет минути.
	Тунелът беше широк и криволичеше, стените му бяха от гладък бетон.
	— Като бункер — прошепна Кейт.
	— Позна от първия път. — След последния завой стигнаха до стоманена врата, подобна на трезор в банка. — Точно за това е предназначен.
	— Бункер?
	— По време на студената война Конгресът реши, че няма защо да бъде пръснат на парчета при евентуално нападение с атомна бомба. Затова тайно построиха този бункер, където да пребивават членовете на Конгреса, докато стане безопасно да се върнат в горния свят.
	— Спомням си, че показваха нещо такова по телевизията — вметна Филис. — Стана обществено достояние само преди няколко години.
	— Виждам защо — изрече сухо Кейт. — Избирателите не биха одобрили техните представители да спасят собствените си глави, докато цялата страна е в пламъци.
	Филис се мръщеше.
	— Имаше още нещо… — обърна се и погледна Сет. — Бункерът щеше да бъде открит за посещения. Може би щяха да организират обиколки.
	— Изненадващо е, че не са го превърнали в увеселителен парк и не продават билети. Предполагам, че „Грийнбрайър“ е от висока класа.
	Кейт пое дълбоко дъх и заговори доста рязко:
	— Настаняваш Филис и Джошуа на място, което хората ще идват да разглеждат?
	Сет се ухили.
	— Може би идеята не е чак толкова лоша. Никога ли не си чувала да се скриеш на най-посещаваното място?
	— Идеята ти не ми харесва и аз няма…
	— Спокойно. — Набра кода на таблото на вратата. — Не съм и помислил, че ще ти хареса. Скривалището на Конгреса е на километър и половина оттук. Има тунел, който свързва двете места, но никой не знае за него. Никой никого няма да води тук. — Стоманената врата бавно се раздвижи. — Светлините светват автоматично, когато вратата се отвори, а контролното табло е отляво, след като влезете. — Влезе в помещението и се обърна към Филис. — Тук не се ползват никакви чинии. Ще хвърляте картонените чинии, за да се пести водата.
	— Трябваше да се сетя. Способен си да направиш всичко, само и само да избегнеш кухненската работа.
	Джошуа се огледа.
	— Тук е като къща.
	_Нещо като ергенска квартира_, помисли си Кейт. Лъскави черно-бели мебели и много огледала. Беше твърде студено за нейния вкус, но диванът, покрит с бяло кадифе в отсрещната страна на стаята изглеждаше удобен. Джошуа явно го изпробваше, като се тръскаше върху възглавниците.
	— Колко са помещенията?
	— Кухня, килер, две спални и зала за спортни занимания. — Усмихна се на Джошуа. — С маса за пинг-понг.
	— Чудесно. — Джошуа скочи от дивана и тръгна да разузнава.
	— Защо никой не знае за този тунел?
	— Защото Джаксън направи така, че от него не останаха никакви чертежи. Нае хора, на които имаше доверие… не, не доверие. Всъщност той нае хора, които познаваше, за да построят този малък рай.
	— Джаксън ли?
	— Лайънъл Джаксън, сенатор, който се зае с изграждането на това противоатомно скривалище. Не беше сигурен, че въздухът и храната ще стигнат за главния бункер. Там биха се събрали доста хора. Затова построи за себе си това безопасно местенце, където би могъл да се приюти, докато неговите събратя конгресмени се задушават или умират от глад.
	— Очарователно — възкликна Филис.
	— Той беше чаровен. Беше избран в Сената за двайсет и четири годишен срок.
	— Има ли вероятност да се появи тук? — попита Кейт.
	— Умря преди осем години.
	— Без да каже на никого за това място?
	— Само на сина си Рандолф. Имаше период, когато бе необходимо гордостта и радостта на живота му да бъде скрита някъде. Рандолф бе също толкова чаровен като баща си, но не чак толкова умен. Дъщерята на нюйоркски шеф на мафията забременяла от него, а той от яд я пребил до смърт. Лайънъл реши, че синът му трябва да изчезне от погледите, докато той позаглади нещата. Нае ме, за да доведа Рандолф тук и да го пазя. — Сви рамене. — Направих всичко, каквото можах.
	— Откриха го тук?
	— Тук не, но му доскуча. Един ден се върнах от покупки и птичката беше изхвръкнала. Глупакът се върнал в Ню Йорк. Живя само един ден. — Направи жест около себе си. — Може да се каже, че аз наследих това място.
	— Използвал ли си го оттогава?
	— Веднъж или два пъти. — Усмихна се. — Никога не съм водил никой друг. Няма да има никакви обиколки, никакви неочаквани посетители. Ще бъдете съвсем сами.
	— Точно както исках — каза Филис.
	— Това е най-доброто, което мога да направя — продължи Сет. — Ще гледам да ви измъкна по-бързо оттук. — Погледът му се отмести към Джошуа, който се бе върнал и изследваше хола. — Ще имаш доста работа. Сега той е възбуден, но след няколко дни ще го хване съклет.
	— Не може ли поне малко да излизаме?
	— Не! — отсече рязко Кейт. — Моля те, Филис. Трябва да съм сигурна, че и двамата сте на безопасно място.
	— Иска ми се и ние да бъдем толкова сигурни за теб. — Обърна се към Сет. — Грижи се за нея по-добре, отколкото за синчето на сенатора, или ще ти прережа гърлото.
	— Да, мадам. Ще накарам Римилон да ви носи прясна храна и продукти и да ги оставя в тунела. Ще излизате до повърхността само за да ги вземете от него и после се връщате и заключвате вратата.
	— Почакай — каза Кейт. — Кой е Римилон?
	— Служеше при мен в Южна Америка и Танзания. Вчера му позвъних, докато ти спеше, и му поръчах да се срещнем на разклона в четири часа. — Погледна часовника си. — Остават четирийсет минути. Нямаме много време.
	— Не ми харесва той да знае, че са тук.
	— На мен също не ми харесваше идеята да разчитам само на стоманена врата, която да ги пази. Римилон е добър.
	Тя се усмихна язвително.
	— Като теб ли?
	— По дяволите, не — отвърна й по същия начин. — Той е добър, не е прекрасен. Не може да си заобиколена само от прекрасни мъже. — Усмивката му изчезна. — Мога да му се доверя, Кейт.
	— Наистина? Аз като че ли не вярвам вече на никого.
	— Аз самият не преливам от човешка доброта. Уговорих се с Римилон и разчитам на доверието, което имам в него.
	— Какво се уговорихте?
	— Той знае, че ще го убия, ако ме предаде — отвърна Сет откровено.
	Тя го наблюдаваше как се насочва към Джошуа. Твърдост, хумор и само загатване за смъртоносно насилие. Той все още й се струваше тайнствен, но тя вече не чувстваше затруднение да общува с него както първия път, когато се сблъска със смъртоносната му страна. Другите черти на характера му си оставаха, той беше просто нещо много повече, отколкото в началото й бе позволил да долови в него.
	— Пази се — каза Филис.
	Кейт се обърна към нея.
	— Оставям ви чантата с лекарствата, в случай че имате нужда от нещо. Чувствам се виновна за всичко това, но не виждам как бих постъпила по друг начин. Ще се тревожа за вас.
	— Разбираемо е, че се чувстваш виновна. Ти си от онези хора, които смятат, че светът се крепи на раменете им.
	— Отговорна съм за Джошуа.
	— Естествено. Но той е и мой. Не ти ли се струва, че ме обиждаш като смяташ, че си единствената, която трябва да бъде в безопасност.
	— Извинявай. — Младата жена силно прегърна Филис. — Надявам се скоро всичко да свърши.
	— Може и да не свърши. — Филис сви рамене. — В началото си мислех, че е само въпрос на време всичко да се върне към нормалното. Вече не съм сигурна. Може би никога вече няма да бъде същото. Трябва да свиквам.
	Кейт отново се почувства виновна.
	— Не знаех, че така…
	— Знам, че не си знаела — прекъсна я Филис. — Но не смятам, че си се замислила как да реагираш сега. Докато двамата с Ноуа работехте, имах много време да мисля. Дори след като мине първата заплаха, ще има и още. — Усмивката й бе тъжна. — Затънали сме в Оз. Няма да успеем да се върнем в Канзас, Дороти*.
	[* Цитат от „Магьосникът от Оз“ от Л. Франк Баум. — Б.пр.]
	— Не е вярно. Ще намеря начин да…
	— Хайде. — Филис я хвана за ръката. — Трябва да поговоря със Сет, преди да тръгнете. Искам да знам някои неща.
	Кейт се остави да я отведе до Сет и Джошуа в другия край на стаята. Филис се бе променила, осъзна тя. Винаги е била силна, но сега се усещаше някаква неуловима разлика. Винаги бе оставяла Кейт да взима решенията, но сега сама бе започнала да поема управлението. _Защо ли се изненадвам_, зачуди се уморено Кейт. Всичко се променяше.
	— Искам да знам как действа всичко това тук — извиси глас Филис.
	— Не е необходимо. Тук всичко е последна дума на техниката. Само се натискат копчета. Всичко е механизирано — отвърна Сет.
	— Имала съм твърде много уреди, които в някой момент гръмват и затова не вярвам на автоматиката, а кислородните помпи са много по-важни от машината за кафе. Искам да знам как да се оправям, ако стане необходимо. — Сложи ръка на рамото на Джошуа. — Нека Джошуа също научи.
	В усмивката на Сет имаше и симпатия, и гордост.
	— Добра идея. Ще са нужни няколко часа, докато ви обясня всичко.
	Тя кимна.
	— Ще отида до колата и ще започна да пренасям багажа. — Кейт се отправи към вратата.
	Той я изпрати.
	— Доволна ли си? — попита тихо. — Това е най-доброто, което мога да предложа в този момент.
	— Точно сега нищо не би ме задоволило, но предполагам, че убежище, което предпазва и от атомни бомби, е достатъчно безопасно място. — Направи гримаса. — Въпреки всичко няма да престана да се тревожа.
	Сет се върна отново при Филис и Джошуа.
	— Територията е на ваше разположение.


	Кейт прегърна сина си.
	— Скоро ще се върна — прошепна му уверено, прикривайки тъгата си.
	Джошуа кимна.
	— Знам. — Той я прегърна силно. — Не пренебрегвай Сет, мамо. Чуваш ли? Слушай го. Той ще се грижи за теб.
	Тя усети, че сълзи напират в очите й.
	— Не се безпокой. — Целуна го по челото и го пусна. — Ти се грижи за Филис.
	— Разбира се. Сет каза, че това е моя работа. — Обърна се към Сет и му подаде ръка. — Довиждане.
	Сет сериозно я пое.
	— Довиждане, Джошуа.
	_Като голям човек_, помисли си с болка Кейт. Беше хванат в мрежата от бодлива тел, която Ишмару и Огдън бяха опънали и го откъсваха от детството му.
	Проклети да са дано.
	Обърна се и с бързи крачки тръгна към тунела.
	Чу как тежката врата се затваря зад нея и после Сет я настигна.
	— Добре ли си?
	— Не — отсече едносрично. — Не съм добре. Изплашена съм, сърдита съм и искам да ми върнат предишния живот. — Бяха стигнали до повърхността и тя проследи как Сет затваря входа. Поклати глава, когато видя как големите камъни леко се плъзнаха един до друг. — Невероятно. Човек никога не би познал какво има тук.
	— Затова би трябвало да се чувстваш по-спокойна. — Отиде до джипа и влезе в него. — Хайде. Трябва да се срещнем с Римилон.


	Римилон чакаше на разклона. Не изглеждаше като наемен войник, помисли си Кейт, когато го видя да излиза от фолксвагена и да крачи към тях. Или може би приличаше. Всъщност какво знаеше тя? Беше нисък и пълен, як четирийсет и няколко годишен мъж. Косата му бе започнала да оредява, беше облечен с дрехи цвят каки, хубава спортна риза и маратонки _Nike_. Някой би го взел за любител на голф от курорта само на няколко километра оттук.
	Той кимна учтиво към Кейт, когато Сет ги представи един на друг.
	— Според мен аз не съм ти нужен — каза той на Сет. — Ти ми обясни и пак едва открих входа към тунела.
	— Малко застраховка никога не е излишна. — Подаде на Римилон малко листче. — Ако се случи нещо необичайно, веднага ми позвъни.
	Римилон се усмихна.
	— Както кажеш.
	— Точно така. — Погледна го в упор. — Много ще се подразня, ако тук се случи нещо неприятно. Ще те държа лично отговорен.
	Усмивката на Римилон изчезна.
	— Добре, добре. Спокойно. Казах ти, че нямаш нужда от мен, но не съм казал, че няма да бъда внимателен. Знаеш, че не правя грешки.
	— Не започвай сега. — Сет кимна и включи мотора на колата. — Когато носиш храната, представи се на Филис и момчето, за да знаят кой си, но работата ти е да пазиш входа.
	— Точно така. — Римилон бързо се дръпна от джипа. — Добре.
	Кейт мълча няколко минути, след като стигнаха до пътя.
	— Страх го е от теб.
	— Нима?
	— Самият ти си сигурен в това.
	— Не е лошо.
	Римилон знаеше, че Сет е способен да го убие, но Кейт не очакваше такъв страх у този немлад човек.
	— Мислех, че сте стари приятели от казармата. Защо го е страх толкова?
	— Сигурно още помни Намирес.
	— Намирес ли?
	— Един общ познат. — Погледна часовника си. — Чака ни дълъг път, защо не опиташ да поспиш?
	Темата бе изчерпана. Нямаше да й каже нищо повече нито за Римилон, нито за Намирес. Е, нямаше значение. Нека да пази тайните си. Не я интересуваше миналото му, а само настоящето.
	Затвори очи.
	— Ако се умориш, събуди ме, за да те сменя.


	Лаборатория.
	Ишмару се покатери върху срутени овъглени дървета, ботушите му затъваха в калта. Не бе останало кой знае какво, макар че можеше да каже, че хижата е служила не само за подслон и почивка.
	Но не успя да открие нищо, което да му подскаже каквото и да било за Кейт, осъзна гневно.
	Дали не го е направил Лински? Вероятно е избягал, когато се е върнал и е открил Ноуа Смит. Стигна до задънена улица. Може би не. Блаунт беше казал, че има и друга следа. Всичко, което Блаунт знаеше, щеше да му го изпее.
	Все още беше силно ядосан, защото пропиля толкова време за нищо. Трябваше да я открие. _Трябваше_ сега да нанесе удара си, за да може да се върне в пещерата. Откакто бе убил Смит преди два дни, кошмарите му отново се върнаха, по-страшни от всякога. Духът, който бе взел, трябва да е бил много силен.
	Не можеше да понесе още една нощ. Налагаше се да се върне в пещерата. Имаше нужда от бранителите си.


>	Дванадесета глава

	В ранните сутрешни часове Сет и Кейт се настаниха в хотел „Съмит“ във Вашингтон, щата Колумбия. Беше много луксозен, много голям, беше пълен с хора.
	— Не е точно като твоята относително безопасна къща — забеляза сухо Кейт, когато вратите на асансьора се затвориха и той натисна копчето на дванайсетия етаж. — Очаквах нещо по-малко и дискретно.
	— Веднъж като се покажеш пред обществеността, дори и да си имала някакво прикритие, то изчезва. Хотелът се ръководи от японски конгломерат. Много са горди с обслужването си… а също и със строгата охрана.
	— И ти разчиташ на тяхната охрана?
	— Не, това е само за начало. — Асансьорът спря и те тръгнаха по коридора. — Имам няколко други идеи.
	— Сигурна съм.
	— Запазих апартамент с две спални. Голяма всекидневна, а спалните са от двете й страни. Няма да отваряш вратата на никакъв служител на хотела. Ще се помъча да ти предоставя колкото се може повече свобода, но през нощта вратите на моята и на твоята спалня ще останат отворени. Разбираш ли?
	— Много добре.
	Апартаментът беше голям и просторен, мебелите — елегантни. Пълна противоположност на уюта в дома й, помисли си Кейт.
	Сет остави чантата, която съдържаше документацията с изследванията на RU2.
	— Тони ще занесе това в банков трезор, но може би утре ще ни е необходимо, когато разговаряш с журналистката. — Отвори свързващите врати и провери ключалките. — Знам, че искаш да си вземеш душ и да си легнеш, но скоро ще донесат останалия багаж. Ще остана, докато портиерът си тръгне.
	Тя сви рамене.
	— Както желаеш.
	Той вдигна въпросително вежди.
	— Сигурно си уморена.
	Беше уморена, самотна и тревожна. Не желаеше да бъде в луксозния хотел, след като я очакваха седмици на раздяла със сина й. Искаше да си бъде вкъщи с Джошуа.
	— Ще го преживея.
	Той се усмихна.
	— Нали това е целта?
	— Тони в същия хотел ли ще бъде?
	— Да, по-удобно е, но не очаквай да го виждаш често. Усетила си, вярвам, че няма симпатии към мен.
	— Трудно би било да не го забележа. — Тя седна на дивана. — Малко съм изненадана, че ни помага.
	— Тони обичаше Ноуа. Забавлява се да ме вижда в това положение. Знае, че ми е омразно. Още от самото начало не бе съгласен Ноуа да ме ангажира. Начинът, по който си изкарвам прехраната, го ужасява. — Замълча. — Това ме подсеща да те попитам нещо. Има ли нещо в настоящето или в миналото ти, което Огдън би могъл да използва срещу теб?
	Кейт изстина.
	— Какво?
	— Не се сковавай пред мен. Трябва да знам. Всеки си има по някой скелет, заровен в градината. Трябва да съм сигурен, че никой няма да изрови твоя. Има ли нещо, което трябва да знам?
	_Никой не бива да знае._
	— Не. — Тя скочи на крака. — Ти изчакай багажа. Трябва да отида до банята.
	На вратата се почука.
	— Спасението дойде — каза Сет. — Сега няма нужда да бягаш.
	— Не разбирам какво искаш да кажеш.
	— Не се безпокой. Не те насилвам да ми довериш греховете си. — Отиде до вратата и се спря с ръка на дръжката. — Само имай предвид, че каквото и да си сторила, аз съм правил по-лоши неща от теб. Винаги, когато решиш да споделиш нещо с мен, аз съм на твое разположение.
	Тя не му отговори.
	Той поклати глава и отвори вратата на портиера.


	— Всичко това са глупости — заяви с равен глас Мерил Кимбро. Изключи магнетофона си и се изправи. — Повярвайте ми, след като в продължение на осемнайсет години съм отразявала всичко, което става във Вашингтон, вече мога да разпознавам глупостите.
	— Почакайте. — Тони скочи на крака. — Трябва ви време, за да…
	— А ако няма време? — намеси се Сет тихо. — А ако всичко това е вярно?
	Тя остро погледна към него.
	— Не разполагате с доказателства. Не можете да обвините Огдън, Лонгуърт или този Ишмару. Ще ни съдят.
	— Тогава не ги споменавайте. Разкажете само за RU2.
	— И да ви направя безплатна реклама на лекарство, което още не е одобрено от Асоциацията на лекарствените средства.
	— Би могло да бъде животоспасяващо.
	— Би могло… Вие така твърдите. Само тази седмица имаше четири демонстрации, които са против генетичните изследвания. Вестникът не трябва да вдига шум около лекарство, което още не е изследвано.
	— Твърденията ми са абсолютно верни — настоя тихо, но твърдо Кейт. — Мога да ви предложа документацията.
	— От която аз няма да разбера нищо.
	— Занесете я на някой учен, който би разбрал.
	Журналистката се подвоуми.
	— Не ме интересува. Това са пълни глупости — и излезе от хотелската стая.
	— Е, това е — каза Тони. — Да минем към следващото име в списъка.
	— Не — отсече Кейт. — Почакайте.
	— Защо?
	— Жената е професионалистка. Възбудихме любопитството й. Няма да остави нещата току-така.
	— Но въпреки всичко си тръгна…
	— Тя ми хареса. Изглежда честен човек. Имам чувството… Дайте й двайсет и четири часа, преди да се свържете с друг.
	— Не мисля, че…
	— Двайсет и четири часа. — Сет се усмихна на Кейт. — Изпитвам голямо уважение към предчувствията ти.
	Тони сви рамене.
	— Вие двамата сте на горещия стол.


	Мерил Кимбро се обади следващия следобед.
	— Спечелихте ме. Искам да видя документацията на RU2.
	— Какво ви накара да промените решението си?
	— Позвъних в Дандридж и проверих онова, което ми разказахте. Между другото вече не ви търсят за убийство, а за разпит.
	Кейт усети как си отдъхва.
	— Какво се е променило там?
	— Един детектив на име Еблънд много активно ви е защитавал и е прекратил случая. Явно и без това обвинението е било скроено неубедително.
	Бог да благослови Алън.
	— Не съществува такова.
	— Отидох и до градската морга и видях Джон Доу, когото са докарали от хотел „Джорджтаун“.
	Кейт потрепери. Джон Доу. При мисълта, че се отнасяха към Ноуа като към неизвестен човек, сърцето й се сви.
	— Не е Ноуа Смит, но прилича на него като негов близнак. Помислиха ме за луда, когато поисках да сравнят отпечатъците му с тези на Ноуа Смит, който умря при експлозията, но съм убедена, че все пак ще го направят. Останалата част от историята може да е измислена, но и това е достатъчно. Мисля, че си заслужава да се разровя по-дълбоко. След четирийсет минути ще дойда да взема документацията на RU2.
	— Не, аз ще дойда с вас, когато я проверявате.
	— Не искате да я изпуснете от очи, така ли? Добре, няма проблеми.
	Кейт погледна към Сет и затвори телефона.
	— Е, вече не ме търсят за убийство и тя ще провери RU2.
	— Значи сме я спечелили — въздъхна Сет. — Обзалагам се, че в утрешния вестник ще намерим нашата история. — Замълча. — Всеки ще знае точно къде се намираш. Сигурна ли си, че го искаш?
	— Не, но така трябва да постъпим. — Направи гримаса. — Дано не е чак толкова лошо. Поне полицията ще ме остави на мира.
	— Тогава събери сили и внимавай. Започва пътешествието с увеселителното влакче.


	Изчезнали бяха!
	На Ишмару му идеше да извие от мъка, когато прекрачи входа на пещерата. Коленичи и отчаяно започна да рови из почернелите останки.
	След петнайсетина минути откри само един овъглен кол и изрови златна запалка. Но никаква следа от бранителите му.
	Започна да се люлее напред-назад, обгърнал с ръце раменете си. С ужас ги зачака да се върнат. Кръгът около него се затваряше, те се сгъстяваха около него и виеха в тъмнината.
	— Назад — изстена той. — Чувате ли ме? Назад!
	Излетя от пещерата. Не спря чак докато стигна края на гората. Отпусна се на земята под един бряст. Кой го бе направил? Кой го бе лишил от силата му?
	Емили!
	Кой друг, освен друг дух, който знае, че духовете разяждат силата му. Той я ядоса и тя отвърна на удара му.
	Тялото му се разтресе от ярост. _Ще страдаш, Емили. Ще си платиш за измяната, защото ги пусна на свобода._
	Сведе очи към златната запалка, която все още стискаше в ръка. Металът бе повреден и овъглен, но инициалите ясно се различаваха. Хименес. Използвала е Хименес като оръжие, за да му нанесе този жесток удар. Черният страхливец никога не би посмял да извърши това, освен ако някой не го е накарал.
	Без значение кой е бил пратеникът, Емили му бе скроила този номер.


	Материалът излезе на първата страница на вестника. Акцентът бе насочен почти изцяло върху RU2, върху Кейт и Джон Доу, чиито отпечатъци съвпадали идеално с тези на Ноуа Смит. Не се споменаваше нито Огдън, нито какъвто и да е таен заговор.
	— Нито дума не се споменава за Ишмару — пророни Кейт.
	Сет сви рамене.
	— Предпазлива е, но се обзалагам, че продължава да рови. От материала излиза, че сме доста разумни и здравомислещи. Това е повече, отколкото биха постигнали таблоидите. След два дни всеки парцал ще публикува своя история за скалъпеното обвинение срещу теб и за моя много лош произход.
	Кейт не вдигна очи от вестника.
	— Как смяташ? Достатъчно ли е?
	Сет недоволно поклати глава.
	— Трябва да раздвижим нещата още повече. Искам да помисля. — Тръгна към прозореца и погледна надолу към улицата. — Все още е рисковано за теб да се появиш пред публика, но това не означава, че няма да размърдаме тези протестиращи демонстранти.
	— По-рано също съм се сблъсквала с подобни заплахи. Искам всичко да свършва вече. Какво трябва да направя?
	— Обади се на Мерил Кимбро и й кажи, че следобед ще посетим сенатора Лонгуърт. Ще се обадя на телевизионните станции.
	— Много добре знаеш, както и аз, че няма да успеем да го убедим да изтегли законопроекта си.
	— Обаче ако се покажеш достатъчно симпатична, тогава част от въздуха на балона му би излетял.
	— И после?
	— После ще посетим сенатора Ралф Мигелин.
	— Още един политик?
	— Ралф Мигелин е много рядка порода — честен и уважаван политик. Той е идеалист. Ако успеем да го настроим срещу Лонгуърт, законопроектът няма да бъде приет.
	Тя заинтригувано повдигна вежди.
	— Откъде знаеш толкова за работите във Вашингтон?
	— Ще се изненадаш колко полезно е в моята работа да си информиран с кого си имаш работа. — Обърна се към нея. — Името на Ралф Мигелин никога не се е появявало в нито един списък за подкупи, които съм виждал. — Тръгна към вратата. — Преоблечи се. Трябва да изглеждаш като професионалистка, интелигентна и страшно сексапилна.
	— Не си много взискателен.
	— Вярно е. Можеш да го постигнеш без ни най-малко усилие. — Ухили й се през рамо. — Никакви ограничения.


	Кейт се изуми, когато час по-късно отвори вратата на спалнята си. Сет бе облечен с добре ушит кафяв костюм и скъпа копринена вратовръзка в дискретно райе. Никога не го бе виждала облечен с друго, освен с джинси или дрехи цвят каки, обаче носеше официалния си костюм с изненадваща елегантност.
	— Престани да се блещиш. Понякога се проявявам и като цивилизован човек.
	— Изглеждаш много… добре.
	— Приличам на адвокат. Но можеш да бъдеш абсолютно сигурна, че костюмът не е Армани.
	Разпаленият му тон я озадачи.
	— Защо Армани?
	— Няма значение. — Той внимателно я огледа. — Добре изглеждаш в черно, но костюмът е малко строг. Трябва да го омекотиш.
	— Нямам намерение да печеля награда за мода — каза тя сухо.
	— Разкопчай сакото, така че да се вижда копринената блуза. — Докато говореше, започна да я разкопчава. Прибра косата й по-близо до лицето. — Ето. Чудесно. — Видя, че лицето й започва да се смръщва и добави: — Спокойно. Ако искам да се пожертвам заради медиите, не би трябвало да ти пука. Дори Марша Кларк се подстрига и си купи нови дрехи за процеса на О Джей Симпсън.
	— Нямам намерение да правя същото — но все пак остави сакото си разкопчано. — Защо изведнъж се загрижи за външния ни вид?
	— Защото медиите ще ни разнищят и ще ни схрускат за закуска. Но понякога една снимка говори повече от самия случай.
	— Важна е само нашата работа, свързана с RU2. Няма нужда някой да… — замълча. Нищо не съществуваше само за себе си в този свят, движен от рекламата. Щяха да им задават въпроси за всичко. — Добре, ще се усмихвам пред камерата.
	— Няма нужда да се усмихваш. След всичко, което ти се случи, всички очакват да те видят сериозна. Просто им покажи, че си човешко същество, както и учен. Трябва да се представиш добре. Аз съм покрай теб само за да те поддържам. — Хвана я за ръка. — Застани близо до Лонгуърт. Той е едър мъж и до него ще изглеждаш съвсем крехка. Няма да е зле да го възприемат като бабаит, който иска да посегне на една мъничка жена.
	— Цял живот съм се борила с образа на „мъничка жена“.
	— Бори се колкото искаш, но сега имаме нужда от всички оръжия, които можем да съберем.
	_Разбира се, дай й възможност за избор, пък после й кажи, че ще отпадне от битката, ако направи погрешен избор._
	— Сигурен ли си, че никога не си се занимавал с политика?
	— Това, което е най-близко до предположението ти е, че бях бодигард на колумбийски съдия, но това не продължи дълго.
	— Той също ли бе убит?
	— Не, реши да вземе подкупа, който картелът му предлагаше, и аз вече не му бях нужен. — Натисна копчето на асансьора. — Но го запазих жив в продължение на цели осем месеца, преди да се огъне. А това никак не е малко.


	Уилям Лонгуърт явно се чувстваше неудобно, забеляза Кейт. Усмивката бе като гримаса на лицето му, иначе беше много блед и пръстите му, които барабаняха върху бюрото, леко трепереха.
	Странно. От онова, което бе чула за сенатора, той рядко даваше вид, че е разклатен. Не бе възможно репортерите, които ги бяха заобиколили, да го нервират, тъй като обичаше медиите.
	Но интервюто не протече така, както той желаеше, констатира Кейт с голямо удовлетворение. Тя успя да даде факти, а от негова страна се чу само риторика.
	— Ако RU2 е чудото, както доктор Денби твърди, ще преосмислите ли поддръжката си за законопроекта относно контрола на генетичните изследвания? — беше въпросът на Мерил към сенатора.
	— В никакъв случай. Генетичните изследвания са опасни. Трябва да се контролират от здрава ръка. Моите избиратели никога не биха ми простили, ако продължат да се правят безразборно. Ако RU2 е чудодейно лекарство, в което дълбоко се съмнявам, в такъв случай би трябвало да се постави под контрол и да мине тестове, докато се докаже, че няма съмнения за неговата безопасност.
	— Управлението на лекарствените средства прави най-щателните изследвания в света — каза Кейт. — Защо не оставите това в техни ръце?
	— Естествено, че се осланяме на техния опит. Обаче решението трябва да бъде взето от американския народ.
	— Искате да кажете — от вас — контрира Кейт. — Конгресът е известен с това, че блокира хода на нещата. Ще оставите ли хиляди хора да умират, докато вие спорите с разни комитети?
	Лонгуърт хвърли тъжен поглед към телевизионния оператор.
	— Виждате ли? Безотговорно нетърпение. Американският народ заслужава повече. — Усмихна се на Кейт. — Сигурен съм, че подбудите ви са положителни, млада лейди, но сте тръгнала по погрешен път. Обществеността смята генетиката за опасна и насочена срещу волята Божия. — Изправи се и отиде до прозореца. — Уверете се сама.
	Кейт нямаше избор. Репортерите се втурнаха към прозорците и я избутаха встрани. Сет успя да я задържи да не падне и после разблъска хората, за да стигне до прозореца.
	Огромна тълпа изпълваше улицата долу. Кейт прочете някои лозунги.
C>
	Спрете ги! Спасете бебетата ни! Не желаем тяхното безбожно RU2! Бог да ви благослови, сенатор Лонгуърт!
C$
	— Как е успял да събере толкова народ за толкова кратко време? — прошепна Кейт. — Позвънихме му едва сутринта.
	— Може да е тълпа под наем. — Сет я хвана за ръка и я отведе по-далеч от прозореца. — Хайде. Можем да си тръгваме. Лонгуърт ни нанесе пълно поражение. Журналистите ще насочат вниманието си към демонстрантите.
	— Значи всичко е било напразно?
	— Не, ще излъчат част от интервюто. — Отвори й вратата, за да мине. — Беше страхотна. Напомни ми на мачете, което срязва балон.
	— Стори ми се, че го сложих на място — хвърли поглед назад към Лонгуърт, който разговаряше любезно с Мерил Кимбро. Докато разговаряше, Лонгуърт вдигна очи и погледите им се срещнаха. Усмихна й се победоносно, после отново съсредоточи вниманието си към журналистката. — Иде ми да изхвърля този негодник през прозореца.
	— Пълно е със свидетели.
	— Струва ми се невъзможно някой да се повлияе от толкова приказлив човек. Прилича ми на някаква зловеща шега.
	— Спокойно. Свърши се. Той спечели тази игра, но ти каза каквото трябваше. Сега минаваме към следващата стъпка. — Отвори вратата. — Тони чака долу в лимузината на сенатор Мигелин. Ще минем през задния вход, защото тълпата може да те познае.


	Тони стоеше до дълга черна лимузина една пресечка по-надолу. Махна им разпалено, когато ги съзря.
	— Какво, по дяволите, стана? Тази демонстрация наистина ще направи впечатление на сенатора. Защо просто не изгорят американското знаме?
	— Той вътре ли е?
	Тони кимна.
	Сет отвори вратата и тримата влязоха в колата.
	— Вие ли сте Кейт Денби? — Ралф Мигелин се усмихна. — Разгневихте духовете. — Отмести очи към тълпата наблизо. — Аз не успях да събера толкова хора на последния си митинг.
	— Сет Дрейкин. — Сет стисна ръката му. — Благодаря ви, че дойдохте.
	— Това беше единственият начин да се срещнем дискретно. Не съм убеден, че бих искал да се забърквам с това RU2. Може да се отрази пагубно на кариерата ми. — Вдигна рамене. — Но понякога човек няма избор. Надявам се, че случаят не е такъв.
	— Тони обясни ли ви всичко? — попита Сет.
	Мигелин кимна. Отново погледна към тълпата.
	— Тогава ще се сблъскам ли с подобна съпротива?
	— Да — отвърна Сет.
	— Е, поне сте честен. — Обърна се към Кейт. — Вашето RU2 заслужава ли си? Наистина ли е чудотворно, както твърдите?
	— Ноуа Смит смяташе, че си заслужава — отвърна Кейт. — Той умря заради него.
	— Питам какво мислите вие.
	— Да, наистина е чудотворно. Обаче аз и семейството ми сме в рисковано положение. Ако нещо се случи с тях, не знам дали бих могла да кажа, че си е заслужавало. Не съм чак толкова хуманистично настроена.
	— Обаче сте тук.
	— Защото се разгневих много и ми омръзна да ме притискат отвсякъде. Не защото съм чак толкова благородна.
	— Наистина ли това RU2 ще спаси много човешки живота, както твърдите?
	— Вероятно повече, отколкото си представяте. Изчисленията ни се базират на по-известните и тежки заболявания. Когато се направят повече изследвания, вероятно тогава картината ще стане по-ясна.
	— Разбирам. — Мигелин я изгледа, после въздъхна примирено. — Боя се, че ви вярвам. Това е много лошо. Надявах се, че изборната година ще мине мирно и тихо. — Извади бележник от джоба си, написа бързо нещо, после подаде листчето на Кейт. — Обаче не съм напълно убеден, че ще постигнем нещо. Бих искал двамата утре следобед да дойдете в моята вила. Ще присъстват някои хора, с които ще ви запозная.
	— Кои? — попита Сет.
	— Първо Франк Купър. Той оглавява „Сивите пантери“ — пенсионерското лоби има много силно влияние тук, във Вашингтон. — Усмихна се. — Освен това тези хора много се грижат за здравето си.
	Кейт усети, че си отдъхва. Той щеше да им помогне.
	— Ще се опитате ли да спрете законопроекта на Лонгуърт?
	— Не бих казал. Ще имам нужда от подкрепа и вие трябва да ми я осигурите. Елате утре. Тогава ще взема решение.
	— Не ни е възможно — каза Сет. — Ако може, организирайте го вдругиден.
	Кейт изненадана го изгледа.
	— Защо?
	— Утре следобед е погребението на Ноуа Смит.
	Мигелин кимна.
	— Разбирам. Къде ще бъде погребан? Бих искал да дойда на погребението.
	— На гробището „Маунт Плезънт“ извън града. Искам да избегнем медиите.
	— Едва ли ще е възможно, в този град информацията изтича отвсякъде. Но ще дойда.
	— Защо? — попита Кейт. — Вие не познавахте Ноуа.
	— Той беше смел мъж. Жалко, че не го познавах. Сега мога само да покажа уважението си към него — и добави: — Тогава до вдругиден във вилата ми извън града в три часа. Боя се, че трябва да се връщам в кабинета си. Да ви оставя ли в хотела?
	— Много мило от ваша страна. Хотел „Съмит“. — Кейт го наблюдаваше, докато сенаторът даваше адреса на шофьора си. Наистина беше мил. Съвсем различен от Лонгуърт. Остана с усещане за сигурност и удобство. Доволна бе, че разбра, че не всички политици са като онзи надут негодник.
	Отмести очи към Сет. Той непрекъснато я изненадваше. В днешния ден беше благ и свит, остави я да бъде в центъра на вниманието. Въпреки всичко през цялото време усещаше присъствието му, той я подкрепяше, закриляше я.
	Усетил погледа й, Сет обърна глава и попита:
	— Всичко наред ли е?
	Кейт бавно кимна.
	— Невероятен ден, нали?
	Той се усмихна.
	— Имало е и по-лоши.


	Тони си тръгна веднага, след като Мигелин ги остави. Щом се качиха в апартамента, Сет поръча вечеря.
	— Храната ще дойде едва след четирийсет минути. Вземи си душ и се преоблечи. Изглеждаш съсипана.
	Наистина се чувстваше съсипана. Събу обувките си с високи токове и свали сакото си.
	— Защо не си ми казал за погребението на Ноуа?
	— Едва тази сутрин го уредих. Помислих, че ще е по-добре, ако съсредоточиш мислите си върху Лонгуърт.
	— Дори не знаех, че си мислел за…
	— Безпокоеше се, че Ноуа не е погребан както трябва. Познах го по лицето ти, когато разговаряхме с Тони.
	— Ти не се ли безпокоеше?
	Той поклати глава.
	— Мисля, че и самият Ноуа не би се тревожил. Мъртвият си е мъртъв и формалностите не означават абсолютно нищо. Но за теб имаше значение.
	— Да, за мен има значение. — Постара се гласът й да не трепери. — Благодаря ти.
	— Не е необходимо. — Тръгна към своята спалня. — Няма нужда да бързаш. Ще бъда тук, за да отворя на келнера. Само искам да се обадя на Римилон и да се уверя, че всичко е наред.
	Тя кимна и тръгна към банята.
	След малко вече бе под топлите струи на душа. Ноуа щеше да почива спокойно. Щяха да се сбогуват с него с цялото уважение, което той заслужаваше. Това бе едно от двете хубави неща, които се случиха в този кошмарен ден.
	Течащата вода я успокояваше и тя постепенно започна да се отпуска. Беше свикнала да работи в лаборатория, без да има връзки с медиите и да защитава позициите си. А Лонгуърт и проклетата му тълпа от…
	_Престани да мислиш за това. Всичко свърши._ Както каза Сет, трябваше да продължават по-нататък. За Сет бе по-лесно, отколкото за нея. Той беше гъвкав като гумена играчка, чувстваше се свободно във всякаква ситуация. Двамата бяха много различни.
	Беше по джинси, с памучен пуловер и сушеше косата си, когато Сет почука на вратата на банята.
	— Вечерята.
	— След малко идвам.
	Когато влезе във всекидневната, Сет беше до масата, подреждаше салфетки и повдигаше капаците на ястията.
	_Ноуа._
	Той вдигна очи и я погледна.
	— Какво има?
	— Нищо. — Тръгна към него. — Просто ми напомни на Ноуа. Той винаги обръщаше внимание как е подредена масата. Никога не беше доволен, когато аз я слагах.
	— Остави тая работа — каза той. — По нищо не приличам на Ноуа. Не съм майстор готвач и единствената храна, която мога да приготвям, са войнишки консерви на полето. За мен готовата храна е идеална.
	Тонът му беше толкова рязък, че тя се стресна. Седна зад масата и вдигна вилицата си.
	— Извинявай.
	— За какво да извинявам? Че е мъртъв ли? Не можеш да го върнеш, като се опитваш да го видиш във всеки мъж, когото срещаш.
	Кейт се ядоса.
	— Не се безпокой, не бих допуснала тази грешка с теб. Ноуа беше добър към мен.
	— Затова си толкова щастлива и нямаш никакви грижи. Поради същата причина синът ти живее в противоатомно скривалище.
	Тя се облегна назад и го погледна в очите.
	— Какво те ядосва? Нали Ноуа ти беше приятел?
	— Той наистина беше мой приятел, но е мъртъв, по дяволите. Няма защо да се преструваме, че е бил съвършен. Няма… — замълча и Кейт забеляза, че лицето му смени израза си няколко пъти. — По дяволите. — Настани се срещу нея и настървено набоде парче домат от салатата си.
	— Според мен не си справедлив. Ноуа е постъпил така, както е сметнал за правилно. Може да те е въвлякъл във всичко това без твое съгласие, но замислял ли си се някога, че като ти завеща RU2, може би те е направил милиардер?
	Думите й останаха без отговор.
	— Освен това той умря за нещо, което…
	— Добре, бил е съвършен — каза Сет. — Хайде да оставим тази тема, искаш ли?
	— Да я оставим. — Тя сви рамене. — Нямам желание да се карам с нацупено малко момче.
	— Малко момче ли? — Той изпитателно я погледна в очите. — Не за това става дума, Кейт.
	Тя застина, когато видя израза му. Не можа да отмести погледа си.
	— По нищо не приличам на Ноуа — изрече той тихо. — Ти си ранима, самотна и утре ще погребеш най-добрия ми приятел. Няма значение. Ако можех да те привлека в леглото си довечера, бих го направил.
	Кейт учудено го зяпна. Изведнъж остро усети физическото му присъствие, силните му рамене под карираната риза, съблазнителната извивка на широката му подвижна уста, напрегнатия поглед на сините му очи. Прехапа устни.
	— Искаш да се порадваш на мига ли?
	— Позна.
	Тя поклати глава.
	Лицето му без съмнение издаваше силно вълнение.
	— Не мислех така.
	— Не е… Ние не… Би било грешка.
	— Няма защо да изглеждаш толкова изумена. Не че имаш нещо против да спиш с мен. Винаги съм имал усещането, че между нас съществува някакво привличане. Не търся връзка за цял живот.
	Значи е знаел. Не би трябвало да се шокира. Вече разбра, че е мъж на изненадите.
	— Не съм свикнала да се наслаждавам на мига. Винаги ми се е налагало да обмислям и планирам. — Замълча. — Освен това нещата са доста объркани. Сигурна съм, че ще съжаляваш, ако…
	— Разбира се, че ще съжалявам. — Усмихна й се безгрижно. — Само не ми казвай за какво ще съжалявам. За това никога не бих съжалявал. Отдавна съм разбрал, че единственото, за което съжалявам, е онова, което не съм направил. А искам да спя с теб още от мига, когато те видях за пръв път.
	Очите й се разшириха от удивление.
	— Никога не си споменавал… Нямах представа…
	— Защото смятах, че между двама ви с Ноуа има нещо. Бяхте като Барби и Кен, които играят в лабораторията. Той беше мой приятел. Имам някои скрупули. Но ако бях осъзнал, че е толкова глупав, вероятно бих ги забравил.
	— Той беше разумен човек.
	— Глупав — повтори Сет. Бутна чинията си настрани и се изправи. — Отивам в стаята си. Мисля, че направих всичко възможно, за да разваля апетита и на двамата.
	— Не бива това да променя нещата. Предстоят ни толкова неща…
	— Глупости. — Гласът му бе станал по-плътен от напрежение. — Разбира се, че нещата ще се променят. Дори не бих искал да бъде другояче. Искам да знаеш, че само да протегнеш ръка и ще ме намериш. — Тръгна към стаята си. — Бъди готова за три часа утре следобед.
	— Прекалено усложняваш нещата.
	— Не ги усложнявам. Трудни са. Няма нищо лошо в това да са трудни. Съвсем нищо. — Вратата се захлопна зад гърба му.
	Тя отмести чинията си. Сет е прав. Беше твърде разстроена, за да се храни. Беше потресена, ядосана, объркана. Напълно подхождаше на Сет да усложни нещата, когато и без това положението бе достатъчно трудно. Негодник, който само мисли как да задоволява желанията си. Беше избухлив като буре с динамит, чувствен като бога Пан, егоистичен като…
	_Чувствен._
	Не желаеше и да си мисли как й подейства в мига, когато й каза, че я желае. Не искаше да мисли за Сет по този начин. Нямаше нужда от еднократни сексуални преживявания. Имаше нужда от стабилност, обвързаност и взаимни интереси. Щеше да бъде нещастна, ако завържеше връзка с такъв дивак като Сет.
	_Не съм те молил да се обвържем за цял живот._
	А тя тъкмо от това имаше нужда. Не да се възпламенява от пламъци, които бързо щяха да изгаснат. Имаше своя кариера и син. Би било крайно безотговорно от нейна страна да вземе онова…
	_Което желаеше? Желаеше ли Сет? Кажи си честно._
	Спомни си за онзи ден в гората, после мига, който току-що мина.
	Да, желаеше да бъде с него.
	Но това не означаваше, че ще го направи. Възрастните, за разлика от Сет, могат да правят избор, те просто не грабват онова, което желаят, без да мислят за последствията.
	_Може би трябва да се върви по пътя на допирателните._
	Защо думите на Филис за методите на Ноуа сега й дойдоха на ум? Вероятно защото самият Сет представляваше допирателна. Еротично, силно бягство от всичко безопасно и познато.
	Кейт не се увличаше по краткотрайни контакти.


	— Готова ли си? Тони е долу с колата — изправи се Сет, щом тя отвори вратата на стаята си на другата сутрин.
	— Готова съм.
	— Добре. — Взря се в лицето й. — Избягваш да ме гледаш в очите. Не се бой. Това е денят на Ноуа. Няма да ти причиня никакви неприятности.
	— Не си ми причинил неприятности — излъга тя, като все пак си отдъхна. — Но се радвам, че… Прав си, това е ден, който трябва да посветим на Ноуа.
	Край гроба дойдоха само няколко души. Тони, Сет, сенаторът Мигелин и още един човек, за който тя предположи, че е негов помощник. Молитвата, която прочете свещеникът, бе кратка.
	Усети напиращите в очите й сълзи, когато видя как спускат ковчега в земята. Някой я хвана за ръка, тя вдигна глава и видя Сет. Той също гледаше ковчега и очите му блестяха навлажнени.
	— Сбогом, Ноуа — прошепна той. — Радвам се, че те познавах.
	Кейт познаваше Ноуа само в продължение на няколко седмици. Със Сет са били приятели от години. Тя стисна ръката му по-здраво.
	— Трябва да тръгвам. — Обърна се и видя, че сенаторът Мигелин стоеше до нея. Той сложи ръка на рамото и. — Съжалявам за всичко това. Боя се, че информацията е изтекла от моя кабинет. Те като че ли знаят и кога ходя до банята.
	Тя се взря в него озадачена. Чу как Сет тихо изруга и проследи погледа му до портите на гробището.
	Там се бе събрала тълпа. Демонстранти? Не можеха ли поне в такъв момент да ги оставят на спокойствие?
	Не бяха демонстранти, а репортери, телевизионни камери. Телевизионна кола бе спряла до тротоара.
	— По-добре да се върнете до града с моята кола — предложи Мигелин, когато тръгна към вратите. — Моите хора ще ги удържат. Трябва да пробият път и да ни дадат възможност да се качим в лимузината. Специалисти са по преминаване през тълпи. — Изчака Сет. — Освен ако не искате да дадете изявление? Имате тази възможност, след като Лонгуърт не е тук.
	Сет хвана Кейт за ръката.
	— Не днес.
	_Не днес._ Денят бе посветен на Ноуа. Тя наведе глава и бързо последва сенатора. След като излязоха от гробището, сякаш ги връхлетя рояк оси. Тикаха микрофони пред лицето й, откъснаха я от Сет.
	— Кейт! — Сет се провикна някъде зад гърба й. Вече не го виждаше.
	Сенаторът изчезна някъде напред.
	Започна да се бори, за да мине, но я завъртяха настрани и я избутаха към един репортер.
	— Извинете — опита се да застане здраво на крака. — Моля, пуснете ме…
	Ишмару!
	Той се усмихна.
	— Здрасти, Кейт.
	_Не, за бога._ Тя се хвърли обратно към тълпата репортери.
	Вече не го виждаше. Сигурно бе някъде наблизо в тълпата. Или зад нея. Или я изчакваше да излезе от тълпата.
	Една ръка я дръпна за рамото.
	Тя изпищя и удари някого с юмрук.
	— Не така, Кейт. — Беше Сет.
	— Изведи ме оттук. Изведи ме…
	Той я обгърна с ръка и започна да разблъсква тълпата. Една камера падна на земята, ядосан репортер вулгарно изпсува.
	Къде бе той?
	Колата на сенатора ги чакаше на няколко крачки. Безопасност.
	Но в последния си миг и Ноуа е смятал, че е в безопасност.
	Ноуа бе мъртъв.
	Тя седна в колата.
	— Защо, по дяволите, се паникьоса? — попита Сет, когато седна до нея и затвори вратата. Лимузината се отлепи от бордюра и набра скорост по улицата.
	— Иш… Ишмару — едва успя да произнесе името му.
	Сенаторът Мигелин се намръщи.
	— В тълпата?
	Тя кимна отривисто.
	— Спрете — каза Сет.
	— Не! — Тя здраво го стисна за ръката. Не и Сет. Той щеше да умре също като Ноуа. — Сигурно вече е избягал. Видях го само за минута.
	— Сигурна ли си, че не си въобразяваш? — попита Тони. — Сигурно днес си мислела за него.
	— Не съм си въобразила нищо — отвърна му тя ядосано. — Той ме хвана за ръката. Усмихна ми се и ме заговори.
	— Добре, добре — започна да я успокоява Тони. — Стори ми се странно, че е рискувал да дойде на погребението на Ноуа.
	— Кучият син наистина е особен — каза Сет. — Той е луд.
	— Ще накарам шофьора да се обади на полицията да отиде и да провери — наведе се напред сенаторът и почука на стъклото.
	— Твърде късно — измърмори Тони.
	— Защо още там не ми каза? — попита Сет. — Защо не ми каза, когато можех…
	— Млъкни — сряза го тя. — Бях изплашена и не мислех за нищо друго, освен как да избягам от него. Да не съм някакъв мъжкар идиот с оръжие в ръка, който… — наложи се да прекъсне, за да успокои гласа си. — Друг път не ми крещи.
	— Не съм ти крещял. — Но гласът на Сет бе стегнат от напрежение и бръчките около устата му се очертаха по-дълбоко. Обърна се и се загледа през прозореца. — Сбърка. Можех да го хвана.


	— Добре, направих грешка. — Кейт хвърли чантата и сакото си върху дивана. — Трябваше веднага да извикам или да ти кажа.
	— Точно така — произнесе Сет хладно.
	— Ужасих се. Не мислех, че това може да ми се случи, но той ме изненада и ме обзе паника. Обещавам, че повече няма да се случва.
	Сет не отговори, влезе в стаята си и затвори вратата.
	Имаше право да се ядосва. Удаде им се възможност да заловят Ишмару и тя я пропусна. Постъпи като истинска страхливка.
	Сет излезе от стаята с възглавница и одеяло. Хвърли ги на дивана в хола.
	— Какво правиш? — попита тя.
	— Ще спя тук.
	— Няма нужда да го правиш. Казах ти, той ме изненада. Вече не ме е страх.
	Сет не й обърна внимание.
	— Обади се на „Обслужване по стаите“ и поръчай вечеря. Ще телефонирам на Римилон, за да проверя как са нещата.
	Той мълча по време на вечерята. Когато приключиха, тя се зарадва, че може да избяга в стаята си. Не беше свикнала да гледа Сет сърдит, недостъпен. Не си бе давала сметка колко е разчитала на спокойната му подкрепа, на хумора му. Взе си душ, облече си тениската, с която спеше, и взе книга. Щеше да си легне и да го изключи от съзнанието си.
	Минаваше полунощ, тя продължаваше да чете, когато телефонът до леглото й иззвъня.
	— Радвам се, че те видях днес, Емили.
	Ишмару!
	Сърцето й замря, после се разтуптя силно.
	— Защо винаги ме наричаш Емили? Казвам се Кейт.
	— Все още ли се опитваш да ме излъжеш? И двамата знаем коя си. Къде е момчето?
	Тя стисна здраво слушалката.
	— На безопасно място.
	— Няма такова. Всички сме нервни. Когато днес избяга от мен, останах много разочарован. Не ти прилича. Боях се, че Емили те е оставила.
	Коя, по дяволите, беше тази Емили?
	— Стреснах се. Защо сега не дойдеш тук?
	Той се изсмя.
	— Искаш да ме хванеш в капан. Не, аз ще избера кога да дойда. Не можах да повярвам, когато видях статията във вестника. Боях се, че дълго ще трябва да те търся, а ето къде си. Знаеш, че днес можех да те убия, нали? Но щеше да бъде много набързо. — Тонът му стана по-рязък. — Много съм ти сърдит, Емили. Пратила си своя човек да открадне бранителите ми.
	— Никого не съм изпращала.
	— Пратила си Сет Дрейкин да ме унищожи. Хименес ми каза, че го е направил, но знам, че ти си го изпратила. Сега не мога да спя. Това няма голямо значение, така имам повече време да мисля как да те унищожа. Мислех да ти подготвя смърт на воин. Все още бих могъл, но преди това искам да страдаш. Не биваше да ми ги взимаш.
	— Не разбирам за какво ми говориш. Страх ли те е да дойдеш при мен?
	— Не, искам ти да дойдеш при мен.
	— Къде си?
	— Не сега, но скоро. Скоро сама ще дойдеш при мен. Но едва след като те нараня така, както ти ме нарани. — И затвори.
	— Сет! — Скочи от леглото и побягна към хола.
	— Чух всичко — затваряше слушалката на телефона до дивана. — Вдигнах едновременно с теб.
	— Може ли да проследим откъде се обади?
	Той поклати глава.
	— Тогава какво ще правим?
	— Ще чакаме. Нали го чу, иска ти да отидеш при него.
	— Той знае къде съм.
	— Ние не се крием. Знаехме, че е невъзможно.
	— Искам да позвъниш на Римилон. Държа да се уверя, че Джошуа е добре.
	— Той попита къде е Джошуа.
	— Не ме интересува. Как можем да сме сигурни, че не знае? Като че ли всичко му е известно. Звънни му.
	С изпънато лице Сет се пресегна за клетъчния телефон.
	— Знам, че е късно, по дяволите. Всичко наред ли е?
	Затвори.
	— Римилон е близо до входа. Никой не се е приближавал.
	— Искам да говоря с Джошуа.
	Той втренчено я изгледа.
	— Сигурна ли си?
	— Да. Не. — Искаше Джошуа да бъде в безопасност зад стоманената врата. Копнееше да чуе гласа му. — Не, май не.
	— Добре.
	— Той е луд — прошепна задъхано тя. — Мърмореше нещо за някакви бранители. Била съм му отнела бранителите. Дори не разбрах за какво става дума.
	— Знам, че не знаеш.
	Тя го погледна изпитателно право в очите.
	— Но ти знаеш, нали?
	Сет бавно кимна.
	— Знам.
	— Нарече те пратеник.
	— Наричали са ме и по-лоши неща.
	— По дяволите, защо си го скрил от мен?
	— Надявах се, че няма да има нужда да знаеш. Не е приятно. — Сет сви устни. — Откъде да знам, че ще обвини теб?
	— Какво си направил?
	— Накарах стария му приятел Хименес да ме заведе в една пещера, която той нарича медицинска палатка. Ходи там, за да възстанови силите си или когато кошмарите му се връщат. Сяда в средата на кръг, заобиколен от бранителите му, и пали тамян.
	— Бранители ли?
	Той помълча, после изрече отсечено:
	— Скалпове. Колове със забодени скалпове на жертвите му.
	Стомахът й се сви.
	— Боже мой!
	— Преди да дойда в хижата отидох там и изгорих всичко, с изключение на доказателствата, които изпратих на местния прокурор. Не мога да разбера защо този негодник го свързва с теб.
	Ишмару като че ли обвиняваше нея за всичко, помисли си тя като в мъгла.
	— Защо ги нарича свои бранители?
	— Погледнах в книгата, която намерих в пещерата му. Индианците от равнините вярвали в духове. Ако държиш скалповете на жертвите си близо до себе си, тогава се смята, че те губят от силата си. Не идват в сънищата ти и не те унищожават. Вероятно е стигнал до убеждението, че този кръг го пази поне от някои негови жертви.
	— Дай ми да видя тази книга.
	— По-добре да не я четеш. — Отиде в стаята си. Върна се с книгата и я подаде. — Подчертавал е и по страниците. Сигурно ще искаш да пропуснеш пасажите, в които се описват методите на скалпиране.
	Тя предпазливо прокара пръсти по избелялата корица. Ишмару я е пипал. Ишмару я е чел внимателно. Отвори книгата и погледът й попадна върху подчертана с жълто дума.
	_Удар._
	Следваха много страници за методите и ритуалите при нанасяне на удар върху врага. Тя шумно затвори книгата.
	— Прав си, не искам да я чета. Поне не сега.
	Той се пресегна, за да я вземе.
	— Не, ще я задържа. Трябва да я прочета. Но не точно сега.
	— Добре, кажи нещо — изрече той грубо. — Изругай ме.
	— Защо? Вярвал си, че постъпваш правилно. Не си знаел, че ще подейства като бумеранг. Прав си бил, когато си изпратил тези… неща на областния прокурор.
	— Глупости. Вероятно това е единственото законно нещо, което съм извършил през последните петнайсет години. — Устните му се извиха язвително. — Това те засяга. Засяга двама ни. Пада ми се.
	— Ноуа знаеше ли какво си направил?
	— Не. След като отиде в хижата, той не искаше да знае нищо за Ишмару. Преструваше се, че Ишмару вече не съществува. — Сви рамене. — Тъй като нямаше какво да правя, запазих го за себе си.
	— Трябваше да ми го разкажеш.
	— Ишмару вече те беше изплашил. Ако ти кажех за скалповете, щеше да загубиш и ума, и дума.
	От тази мисъл тя се вцепени.
	— Трябва да знам какво ме очаква. — Замълча. Откъде да започне? — Искам да знам коя е тази Емили.
	— Ще се обадя тук-там и ще се опитам да науча. — Подвоуми се. — Не вярвам, че ще забравиш всичко това. Позволи ми аз да се оправям.
	— Ти не можеш да се оправиш. Той иска да нарани мен. Какво можеш да направиш ти?
	— Това, което исках от самото начало. Да го намеря. Да го убия.
	— Преди той да ме залови, а също и Джошуа?
	— По дяволите. — Изведнъж избухна. — Няма да позволя това да се случи. Не ми ли вярваш?
	— Не мога да вярвам никому.
	Очите му пламнаха.
	— Добре. Чудесно. — Легна и затвори очи. — В такъв случай върви да си легнеш.
	Ей така. Върви да си легнеш. Забрави чудовището. Чакай да ти се обади отново.
	— Не ми заповядвай. — Гласът й трепереше от яд и ужас, когато се обърна. — Никога не ми… Ще правя това, което искам. Смяташ ме за страхливка, но няма да…
	Той стовари ръката си върху рамото й и я обърна към себе си.
	— Проклета да си. — Прегърна я. — Млъкни, разбра ли?
	— Няма да млъкна.
	— Тогава защо продължаваш да трепериш? — Зарови лице в косата й. — Моля те, поне престани да трепериш.
	— Не мога, не съм като теб. Ти вероятно би могъл да заспиш и след като убиеш папата. Аз съм човешко същество.
	— Вярно.
	— Няма нужда да спиш тук. Мога сама да се грижа за себе си.
	— Тук ще стоя.
	— Не искам да спиш тук.
	— Много си твърда.
	— Пусни ме.
	— След малко. — Отдалечи я от себе си и се вгледа в нея. — Не те смятам за страхливка. Мисля, че дори си доста издръжлива, което е за твое добро. Току-що реши сама да отмъстиш на Ишмару. Кой би могъл да те обвини?
	— Тогава защо толкова ми се разсърди?
	Той хвана лицето й с две ръце.
	— Той за малко не те уби. Аз трябваше да те пазя и за малко това копеле не те уби. Сега всичко, което съм направил, става на пух и прах.
	Тя застина.
	— Беше ядосан на себе си и си го изкара на мен, така ли? Точно като…
	— Ш-ш-т-т. — Целуна я. Нежно, мило, непривично за Сет. — Ш-т. — Започна да я люлее напред-назад. — Ще направя всичко, каквото кажеш, само мълчи и ме остави да ти се порадвам.
	_Порадвай се на мига._
	Тя изпита удоволствие от мига. Започна да се възбужда и престана да трепери. Дори и да трепереше, не бе от страх. Беше чела някъде, че желанието за секс е най-силно след много силен ужас. Силно? Да, беше много силно. Усещаше аромата на Сет, чувстваше твърдите му мускули.
	— Бутам те — прошепна. — Усещаш ли?
	Усещаше. Отдръпна я от себе си.
	— Но не силно. Гузен съм. Трябва да ме бутнеш обратно.
	Можеше да отстъпи назад. Можеше да се върне в стаята си и да постъпи като разумен човек, но там беше студено, чувстваше се самотна и уплашена. Или би могла да остане при него и да се наслади на мига. Направи една крачка напред и го прегърна.
	— Ето, бутам те.


	Тя си беше същата, помисли с облекчение Ишмару. На гробището го обхвана страх, че се е променила, но за много кратко. Тя го предизвикваше. Тя желаеше битката така, както и той.
	Но това не можеше да стане тук, където бе заобиколена от хора, които можеха да й помогнат. Не й хареса идеята за удар, затова преимуществото беше на нейна страна. Нямаше нужда да приближава до него. Не, той трябваше да я привлече към себе си на някое подходящо място. Но първо трябваше да я уязви. Тя трябваше да изпита такава болка, каквато го измъчваше всяка нощ.
	А момчето? Наистина това бе най-логичният избор! Вдигна телефона и позвъни на Блаунт.
	— Трябва ли да ме будиш посред нощ?
	— Да. Каза, че работиш по друга следа, за да заковеш Кейт Денби. Докъде стигна?
	— Огдън не би желал да ти давам повече информация.
	— Зарежи Огдън.
	Блаунт се изсмя.
	— И аз така мисля. Той стана още по-противен, откакто жената разгласи за RU2.
	— Това си е ваш проблем. Аз убих Смит.
	— Което не ни направи никаква услуга, тъй като той бе посочил свой наследник. Трябва да увеличим натиска върху вашингтонския сектор, а оня задник Лонгуърт иска още пари.
	Защо Блаунт предполага, че всичко това го интересува?
	— Можеш ли да ми кажеш начин как да се добера до Кейт Денби или не?
	От другата страна на линията последва мълчание.
	— Да, но ще трябва да го следваш. Следата е много крехка.
	Достатъчно здрава, за да може да се използва за удар срещу най-силния воин.
	— Кажи ми я.
	— Още не. Трябва да се уверя. — Блаунт замълча. — Обаче в замяна ще искам нещо от теб.


>	Тринадесета глава

	Когато на следващата сутрин Кейт се размърда, Сет го нямаше в леглото.
	— Кафе? — Той влезе в стаята с поднос с две чаши и каничка. Беше бос, без риза. Косата му беше разрошена, от наболата брада лицето му беше по-мургаво. _Изглежда ужасно сексапилен, когато би трябвало да бъде скапан_, помисли си Кейт. Жена никога не би изглеждала така добре. Той седна на края на леглото. — Поръчах закуска, но им казах да я донесат след час. Може би ще ти трябва време да се пооправиш.
	— Благодаря. — Наистина й бе нужно време. Изведнъж се почувства смутена, стана й неудобно. Защо на дневна светлина нещата се променят? С този мъж се бе любила три пъти през нощта. При спомена усети как се разгорещява. Държа се като нимфоманка. Не можеше да му се насити. Дори сега, докато го гледаше, усети…
	Дръпна чаршафа нагоре и пое чашата от него.
	— Кога стана?
	— В шест.
	Погледна часовника — беше почти десет часа.
	— Какво прави?
	— Мислех. — Смъкна чаршафа и я целуна по гърдата. — Чаках.
	Сърцето й биеше тежко, ускорено.
	— За какво мисли?
	— Че когато се събудиш, вероятно ще съжаляваш за случилото се. — Захапа лекичко зърното й. — Чудех се как да те накарам да ме пуснеш да спя в леглото ти.
	Тя се размърда, за да не усети как трепери гласът й.
	— Това може да ни пречи.
	— На теб ти хареса.
	— Разбира се, че ми хареса. Ти си много… талантлив.
	— Ти също. Боже, какъв талант имаш само. Имах предчувствие, че си много сексуална, но въпреки всичко ме изненада.
	— Много отдавна не ми се е случвало нещо подобно.
	— Хайде да проверим как си, след като са минали няколко часа. — Взе чашата от ръката й и я сложи на нощното шкафче. — Само като експеримент, нали разбираш.
	— Не съм изпила кафето си.
	— Ще ти пречи.
	— Трябва да поговорим…
	— Можем да говорим, докато се занимаваме. — Свали ципа на панталона си и легна в леглото. — По-сговорчива си, когато съм в теб.
	Вече беше в нея, движеше се бавно, хипнотизиращо. Прошепна:
	— Според мен за теб така ще е по-добре. Няма да си толкова напрегната.
	Да не е напрегната ли? Заби нокти в гърба му.
	— Всичко ще си бъде както досега. — При всяко движение наблягаше на думите си. — Не сме обвързани. Само спим заедно и правим това. Какво лошо има?
	Тя не можа да отговори. Не бе в състояние да мисли. Усещаше грубия джинсов плат, който протриваше бедрата й и Сет, който бе в нея. Прехапа долната си устна, когато ритъмът зачести.
	— Хайде — прошепна той. — Ако спя с теб, така по-лесно ще те закрилям.
	Тя се засмя отчаяно.
	— Теорията ти много куца.
	— Е, само си помислих да ти го подскажа като подходяща мярка.
	— Твоята мярка и така си е много добра. — Покатери се върху него и му се усмихна. — Наслаждавам се на всеки неин сантиметър.


	— Кафето трябва да е изстинало — каза Кейт, когато мързеливо се протегна над него и взе чашата от нощното шкафче.
	— Надявах се, че така ще стане. Затова донесох каничката. Ще ти налея топло.
	— Изключително любезен си.
	Сет се усмихна.
	— Не искам да разваляш доброто си настроение — напълни чашата й и остави каничката. — Как се справям?
	_Твърде добре_, помисли си тя. В момента не беше сигурна дали е Питър Пан или Казанова.
	— Наистина си много добър.
	Усмивката му изчезна.
	— Снощи не бях решил да те съблазня.
	— Значи просто се случи?
	Той отново седна на края на леглото.
	— Щях да се примиря, ако ти беше казала, че не желаеш. — Направи гримаса. — Сърдиш ли ми се?
	Чувстваше се прекалено размекната и доволна, за да се сърди на когото и да било. Зачуди се дали усилията му през последния час не бяха с такава цел. Може би. Явно, че Питър Пан имаше у себе си нещо от Макиавели.
	— Не, не ти се сърдя. — Отпи от кафето, после го погледна в очите. — Освен това не си ме съблазнил. Не бих разрешила на никого да ме съблазни. Така човек губи възможността за избор, а в случая изборът определено беше мой. Ти ми предложи нещо, което аз желаех, и го взех.
	Той въздъхна на шега.
	— Чувствам се използван.
	Кейт едва прикри усмивката си. Негодникът беше невъзможен. Допи кафето си и му подаде чашата.
	— Имам нужда от душ. Колко време ни остава до срещата с Мигелин?
	— Два часа. Но всеки момент ще донесат закуската. — Той я проследи как става от леглото и тръгва към банята. — Имаш фантастично дупе.
	— Благодаря. — Всякакво смущение изчезна, осъзна тя. Не можеше да си спомни някога по-рано да се е чувствала толкова удобно с мъж. Сякаш бяха любовници от години. — Идвам след малко.
	— Кейт.
	Тя се обърна и го погледна. Беше се облегнал на лакът и й се усмихваше. Кичур тъмна коса бе паднал на челото му и той имаше едновременно палав и сексапилен вид.
	— Какво ще кажеш? — попита с очакване. — Искаш ли малко да поиграем на къщичка?
	— Може би. — Усмихна му се. Отвътре й идваше. — Определено имаш развлекателни способности.
	Той размаха ръка и плесна по леглото.
	— Спечелих те.
	Тя поклати глава примирено и затвори вратата на банята. В какво се забърка? Никога не бе имала намерение да го прави с него.
	Защо да не се възползва от единственото приятно нещо, което можеше да се извлече от това положение? Самият Сет каза, че ще бъдат любовници само за известно време. Предишната нощ тя беше изплашена, преследваше я мисълта за онова чудовище и Сет й помогна да го забрави. Тази сутрин се чувстваше силна, почти нормална, способна да се справи с всичко.
	Този подарък дължеше на Сет. Щеше да го пази, докато кошмарът свърши.


	— Какво мислите? — Сенаторът Мигелин тихо попита Кейт. — Правилно ли постъпих?
	— Съвсем. — Кейт бе вперила очи към беседката, където Сет бе заобиколен от петима души, които сенаторът бе поканил. Той като че ли ораторстваше. Чудеше се за какво ли им говори. Но каквото и да им разказваше, явно бе занимателно. — Не бихме могли да пожелаем нищо повече. Събрали сте почти всички специализирани здравни групи от Вашингтон. Тук са „Сивите пантери“, Франк Купър, Силия Деладо — президент на Дружеството за борба с рака, Джъстин Звантос от здравната група на гейовете, Пийт Рандъл от Фондацията за борба с множествена склероза. Тук е дори Бил Мандел от Федерацията на лекарствените средства. Поразена съм.
	— Направихте им много силно впечатление. — Сенаторът й сипа чаша леден чай. — Бяхте много убедителна.
	— Просто им казах истината.
	— Но с каква страст само. Нищо не може да замени страстта.
	— Но дали е достатъчно? Дали ще ни подкрепят?
	— Надявам се.
	— Ако те не ни подкрепят, ще се опитате ли да блокирате законопроекта на Лонгуърт?
	— За мен това би било равносилно на политическо самоубийство.
	— Все пак ще го направите ли?
	Той се усмихна.
	— Тази ваша страст е направо безжалостна.
	— Не бих искала да пострадате.
	— Но вие ще пострадате, ако спрат RU2.
	— Сигурно. — И замислено поклати глава. — Много е важно, сенаторе.
	— Поне сте откровена. — Той сведе очи към чашата, която държеше. — Не ни остава много време. Лонгуърт напира много силно законопроектът му да мине. Има доста хора в Конгреса, които му дължат по нещичко. Той е там отдавна. Аз съм само от осем години.
	— Но това е свързано със спасяване на човешкия живот.
	— Знаете ли, че през последните дни телефоните на Капитолия загряха от обаждания относно законопроекта.
	— В наша полза ли?
	Той поклати глава.
	— Не, на Лонгуърт.
	— По дяволите! — Тя стисна здраво чашата. — Защо не могат да разберат? Ние се опитваме да помогнем на хората.
	— Хората повтарят като папагали онова, което чуват толкова често от Огдън и другите фармацевтични гиганти. Онова, което трябва да разберете е, че след настояванията на Лонгуърт и обажданията на избиратели ще трябва да водим люта битка.
	— Да водим? — Тя го изгледа внимателно.
	Той сви рамене.
	— Как мога да остана настрани? Винаги съм искал да се опълча срещу този бърборко.
	— Слава богу!
	— Утре, когато отида на работа, ще се опитам да отделя законопроекта от пакета за социални грижи. Това поне би ни дало някаква възможност. Имайте предвид, че ще присъствате на много подобни събирания. Ще имам нужда от съществена помощ. — Облегна се на градинския стол. — Затова сега по-добре да почина. Може известно време да не ми се удаде такава възможност. Харесва ли ви тук?
	Тя отмести поглед към къщата в стила на Тюдорите, към покритата с каменни плочи тераса, която водеше към хълмисти зелени поляни, към голямата беседка на хълма, забулена от пълзящи рози.
	— Прекрасно е. Толкова е спокойно.
	— Тъкмо това желаех — спокойствие. Израсъл съм в апартамент в Ню Йорк и от детска възраст трябваше да се боря. Никой не цени спокойствието повече от човек, който никога не го е имал. — Усмихна се. — После изведнъж се появявате вие и отново ме хвърляте в битка.
	— Не обвинявайте мен. Мисля, че бихте ни подкрепили дори да не се бях опитала да ви убеждавам.
	— Може би — отмести очи към беседката. — Този млад човек е забележителен. Знаете ли, че той ме накара да уредя ФБР да ви закриля, когато имате обществени изяви тук, във Вашингтон?
	— Не, не знаех. Но това не ме изненадва.
	— Преди да се срещна с вас поисках справка за двама ви, неговата дори и не намекваше за подобно нещо.
	— За кое?
	— Много е очарователен.
	— Вярно е.
	— Тези хора, с които разговаря, са му в кърпа вързани, а това никак не е лесно, уверявам ви. — После добави замислено: — Преди си поговорихме малко и той ми се стори доста твърд, тогава забелязах това негово качество. Подобно съчетание направо е уникално. Би могъл да бъде и много опасен.
	— Не и за нас.
	— Признавам, че имах някои съмнения относно Дрейкин във връзка с RU2. — Обърна се към Кейт. — Вероятно и вие сте ги имала?
	— Да.
	— Но сте сигурна в неговата стабилност?
	Сет беше стабилен колкото вятъра.
	— Доволна съм от всичко, което върши за RU2.
	Сенаторът искрено се разсмя.
	— Добре го извъртяхте. Май засега само това можем да искаме от него.
	Тя кимна.
	— Само това ни интересува.


	— За какво им говореше в беседката? — попита Кейт, докато лимузината на сенатора ги връщаше в хотела.
	Сет разсеяно повдигна рамене.
	— За това и онова. Разказвах им интересни моменти от тъмното си минало и след това им подхвърлях по нещо за RU2, което ги интересуваше. Така ме слушаха спокойно и с интерес. — Замълча. — Трябва да ти призная, че тази сутрин, докато спеше, замислях не само как да те съблазня. Позвъних на Кендоу и той направи някои справки. Емили Сантос е една от ранните жертви на Ишмару. Убита е преди дванайсетина години. Била е руса, дребна и е имала много бавна смърт. Извадила е касапски нож на този негодник. Останал му е белег на врата от нея.
	— Кендоу откъде знае? От този Хименес ли?
	— Не, поровил се е във файловете си, когато започнах да търся Ишмару. — Направи кратка пауза. — Неотдавна Хименес е бил намерен убит.
	Нямаше нужда да пита как е умрял. Отново Ишмару.
	— Значи той мисли, че аз съм един вид превъплъщение на тази Емили Сантос.
	— Така излиза.
	Тази информация тя зарови някъде дълбоко в съзнанието си, защото точно в този момент не искаше да мисли за Ишмару. Денят беше успешен за тях и не желаеше да губи чувството си за увереност. Смени темата.
	— Сенаторът каза, че си забележителен.
	— Дяволски прав е. Ти съмняваше ли се?
	— Не, само се чудех къде си се научил така добре да се справяш с хора.
	— Сменил съм дванайсет семейства на осиновители. Трябваше ми известен период, за да се осъзная. Но на последното място останах четири години.
	— Сирак ли си бил?
	— Не точно. Баща ми избягал от майка ми, когато съм се родил. Останал съм при майка ми две години.
	— Тя изоставила ли те е?
	— Отнели й майчинските права, след като социалният работник открил, че ме е оставила сам почти три дни.
	— Ужасно — прошепна тя.
	— Да, може би. Стават такива неща.
	— Не би трябвало да се случват на деца.
	— Но стават.
	Дванайсет осиновители. Какво ли е за дете да бъде подхвърляно от едно семейство на друго и после непрекъснато да се отказват от него? Нищо чудно, че му е трудно да се установи на едно място.
	Той се усмихна.
	— Не се ужасявай толкова. Може би ми е било по-добре при тези осиновители. Поне съм имал какво да ям.
	— Научил си се и да се оправяш с хора.
	— Понякога се оправяш. Друг път просто се отърваваш от тях.
	— Сутринта с мен оправяше ли се?
	— Постарах се да дам най-доброто от себе си. — Взе ръката й и я поднесе към устните си. — Но с теб не е лесно. Ти ми позволяваш да се доближа до теб, после се отдръпваш. — Близна дланта й. — Трябва да поработя по този въпрос.
	— Няма нужда да правиш нищо.
	— Вярно, изборът е мой. — Вплете пръсти в нейните. — Никога не съм имал нищо против да поработя над това, което желая. Така удоволствието е по-голямо.
	— Кажи ми под „справяне“ манипулиране ли имаш предвид?
	Усмивката му изчезна.
	— В никакъв случай. Не и в този случай. Дори и да ми позволиш, никога не бих те манипулирал. Не смяташ ли, че се отнасям честно с теб?
	Постъпвал е честно. Съблазни я, склони я, убеди я, но в същото време беше абсолютно честен относно онова, което вършеше. Трудно й бе да се противопостави, тъй като бе напълно открит.
	— Да, честен си.
	— Тогава няма защо да се тревожиш. Достатъчно умна си, за да разбереш дали се преструвам.
	Въпреки хормоните, помисли си тя. Осъзна, че й е трудно да отделя физическото от рационалното.
	— Сенаторът беше прав, ти си опасен човек.
	— Да, но това ти харесва у мен. Също както онези хора в беседката. Вълнуваш се, когато пристъпваш в тъмното. — Усмихна й се палаво. — Искаш ли наистина да се доближиш до мен?
	Тя го изгледа подозрително.
	— Правила ли си го някога на задната седалка на лимузина?
	Очите й се разшириха от изумление.
	— Не, и нямам намерение да го правя сега.
	Той въздъхна.
	— Така и предполагах, че още не си готова за това. Е, нищо, може би сенаторът ще ни отстъпи колата си някой друг път. Нали ще работим заедно с него.


	_Странно колко бързо може да свикнеш да лежиш гола в прегръдките на мъж_, помисли си Кейт лениво, докато слушаше ритмичните удари на сърцето на Сет под ухото си. Понякога бе изключително възбуждащо, друг път, като този, беше само успокоително и приятно.
	— Събуди се — прошепна Сет. — Искам да си налея вода, от секса много ожаднява човек.
	Тя неохотно се отдръпна, чу го как пуска водата в банята, после излезе оттам с чаша в ръка.
	— Винаги след това пиеш вода. Странно.
	— Едно време пушех, но когато оставих цигарите, трябваше да си намеря някакъв заместител.
	— Кога прекъсна?
	— Преди пет години — бавно допи водата и остави чашата върху нощното шкафче. — В моята професия има прекалено много начини да умреш, така че не е нужно да се самоубиваш.
	Кейт се сви до него, когато Сет отново легна.
	— Казвал ли съм ти колко обичам да се гушиш така до мен? — Зави и двамата с одеялата. — Също като кученце с любимия си кокал.
	— Това шега ли беше? — лекичко го ухапа по рамото.
	— Е, трябва да призная, че си моето любимо…
	_Кученце._ Това й напомни нещо.
	— Как е твоето кученце?
	— Добре. Миналата седмица се обадих в центъра по карантина. Казаха ми, че наддава. То бе почти умряло от глад, когато го взех от онова село.
	— Какво село?
	Сет мълча толкова дълго, че си помисли, че няма да й отговори.
	— Едно село. Не знам дори дали има име.
	— Какво си правил там?
	— Един от моите хора ми се обади и аз отидох да проверя.
	— Там видя кученцето и го хареса, така ли?
	— Да, единствено то беше оцеляло. Обичам съществата, които оцеляват.
	— Оцеляло ли?
	Той я целуна леко по носа.
	— Виж какво, няма да искаш да чуеш тази история.
	— Така ли? — Изведнъж осъзна, че иска да чуе историята, ако по този начин щеше да опознае по-добре Сет. — Защо кученцето беше оцеляло?
	Той сви рамене.
	— Всички в селото бяха изклани. — Погледна я. — Видя ли, казах ти, че не е за теб.
	— Кой го бе извършил?
	— Хосе Намирес. Искаше да контролира своята малка част от света и ме нае да му помагам. Положението не беше сложно. Единствената пречка бе местният наркобарон Педро Ардален. Действаше като феодал, имаше си и армия. Нужни ни бяха три месеца, за да ги прочистим. Селяните бяха толкова наплашени, че не смееха да отказват на Ардален, когато влизал в селото и искал убежище.
	— И после?
	— Намирес не беше доволен, когато спечели. Искаше да раздава правосъдие. Когато ме нае му казах, че не бива да има репресии.
	— Въпреки всичко го направи.
	— Направи го. — Целуна я по бузата и прошепна: — Затова го застрелях.
	Тя застина.
	— Ей така?
	— Точно така. — Изгледа я. В тъмната стая тя забеляза хладните проблясъци на светлите му очи. — Сега доволна ли си? Мислиш ли, че сега ме познаваш по-добре? Нали това искаше?
	— Да.
	— Не ти хареса това, което чу. Е, такъв съм, Кейт. Не мога да те лъжа. Ако не искаш да чуеш неприятни истини, не ми задавай въпроси.
	— Сигурно няма.
	Тревожно мълчание се настани между тях.
	— Искаш ли да те оставя сама? — попита Сет.
	— Не.
	— Добре — привлече я към себе си. — Би трябвало да те съблазня и да ме накараш да остана, но съм направо изтощен. Взе ми здравето.
	— Не забелязвам такива признаци.
	— Боях се, че ще загубя ореола си на мъжкар. Ти си много критична.
	Неприятното й усещане се изпари. Онзи, другият Сет изчезна и тя щеше да го държи на разстояние. Между двамата съществуваше дълбока пропаст, но докато не проявява любопитство и не разпитва, можеше да задържи при себе си този Сет.
	Нямаше нужда да приема онзи, мрачния Сет.


	Получи пакета на другия ден. Портиерът го донесе в апартамента след закуска. Имаше големината на кутия за риза, беше обвит в хартия на червени и бели райета, обсипани със златни звезди. Ярки звезди като за тържество. Отвори кутията. Детско горнище за бейзбол. Имаше и бележка.
C>
	Размерът точен ли е, Емили?
C$
	Тя изхълца.
	— Това не означава нищо — каза Сет. — Не може да знае къде е Джошуа. Знае, че си ранима за всичко, свързано със сина ти. Опитва се да те сплаши.
	— Успява. — Затвори очи. _Моля те, Господи, пази Джошуа. Не позволявай той да се приближи до него._ — Обади се. Искам да се уверя.
	Тя впи пръсти във фланелката, докато Сет говореше по телефона.
	След малко той кимна и затвори.
	— Блъф. Филис и Джошуа са наред.
	Пръстите й се отпуснаха. В безопасност са. Но докога? Не обърна внимание, че Сет отново говореше по телефона.
	— Пакетчето се е появило на бюрото на портиера, адресирано до теб. Няма начин да разберем как е дошло.
	Тя и не мислеше, че би могло.
	— Винаги можем да заминем за Амстердам — подхвърли тихо Сет.
	В душата й се появи надежда, после замря.
	— Това не би могло да го спре. Той би ни последвал навсякъде. Докато аз съм открита мишена, вниманието му ще е насочено към мен, а не към Джошуа. — Хвърли кутията в кошчето за отпадъци. Дано казваше истината.


	На следващия ден пристигна друга кутия. В нея имаше бейзболна шапка.
	Този път в бележката пишеше: _Търся го, Емили._
	Два дни по-късно пакетът беше дълъг, цилиндричен.
	Бейзболна бухалка, а на дървената дръжка бе прогорен надписът:
C>
	Джошуа.
	Приближавам се.
C$
	— Ще се обадя на портиера да задържа всякакви пакети — каза Сет. — Сам ще ги взимам оттам.
	— Недей. — Внимателно остави бухалката на масичката до вратата. Забеляза, че ръцете й леко трепереха. Странно. Струваше й се, че се разпада.
	— Какво искаш да кажеш? — попита рязко Сет. — Виж се, това те убива. Още от първото пакетче не си на себе си.
	— Ще разбере, когато престана да ги отварям.
	— Той не може да чете мисли.
	— Ще разбере. — Имаше чувството, че той знае и кога поема дъх. — Наслаждава се на реакцията ми от тях.
	— Но аз не се наслаждавам.
	— Ако е доволен от заплахите си, може би ще престане. — И тръгна с тежки стъпки към спалнята. _Не мисли за това, изхвърли го от главата си. Ще излезеш от това състояние._ — Трябва да се облека. Мигелин ми е организирал някакъв обяд.
	— Не може да продължава повече, Кейт. Не можеш да караш все така.
	— Мога. Мога да направя всичко, което трябва, за да запазя сина си жив.


	— Получихме изявление от Лайла Робинс. — Блаунт сложи документа върху бюрото на Огдън. — Но ни коства цяло състояние. — Седна на стола пред бюрото. — Ще ни струва още повече, ако искате да се възбуди процес и тя да бъде свидетелка.
	— Ще се тревожим за това по-късно. Това може би ще бъде достатъчно, за да го дадем на медиите. Какви подробности съобщава тя?
	Блаунт скептично сви рамене.
	— Преди три години Лайла Робинс е била медицинска сестра в болницата „Кенебрук“ в Дандридж. Бащата на Кейт Денби е бил приет от дъщеря си през септември. Имал е рак и е бил в последен стадий. Робинс твърди, че Кейт Денби е била много разстроена. Чула как бащата молел дъщеря си да му даде по-голяма доза морфин. По-късно го преместили в частна болница и два дни по-късно починал.
	— И тя смята, че Денби го е направила, така ли? Някакви доказателства?
	— Никакви. Макар да твърди, че всеки в „Кенебрук“ ще свидетелства, че бащата съвсем не е бил умиращ.
	— Много добре — каза Огдън. — Ще я сметнат за умопобъркана, която е убила собствения си баща.
	— Или отчаяна — каза Блаунт. — В някои среди убийство от жалост би събудило известно съчувствие.
	— Глупости. Никой няма да повярва на жена, която прикрива убийство в продължение на три години. Имало ли е аутопсия?
	Блаунт поклати глава.
	— Денби е била приходящ лекар и самата тя е подписала смъртния акт. Бил е кремиран.
	— Много удобно. Защо медицинската сестра не е проговорила по-рано?
	— Казва, че се случва от състрадание лекари да слагат край на живота на пациенти в последния стадий на болестта. Обикновено целият персонал си затваря очите. Едва когато прочела за убийството на полицая, тя се сетила за бащата на Денби. Щом нашият човек се появил на сцената, тя решила да спечели някой лев.
	— Всичко това са приказки. Може да изнесе бельото й на показ, но не е достатъчно, за да бъде истински ценно. Как се казва тази частна болница, в която го е прехвърлила?
	— „Пайнбридж“.
	— Оттам какво открихте?
	— Нищо. Предположих, че твърдението на Робинс ще бъде достатъчно. Нашият човек прекалено се набиваше в очите.
	Огдън се смръщи.
	— Е, не е достатъчно. Трябва да направим така, че Денби да бъде напълно дискредитирана. Сега, след като се е свързала с Мигелин, стана голяма досада. За две седмици успя да даде две големи интервюта по телевизията, а онзи негодник Мигелин е сполучил да откъсне законопроекта от пакета за социални помощи. Как успяват, по дяволите?
	— Дали не се дължи на Дрейкин?
	— Не бъди глупав. Този човек практически е престъпник и скоро в осем списания ще излязат статии за неговото минало.
	— Явно е достатъчно безотговорен, за да подплаши много хора — изрече тихо Блаунт. Голям интерес предизвика у него досието, което Огдън нареди да се направи на Дрейкин. Може би той ще бъде ключът, благодарение на който ще се отвори сандъкът със съкровища. Слава богу, Огдън не можеше да го подуши. — Сигурен съм, че застоят е само временен. В такъв случай да изпратя ли някого в „Пайнбридж“?
	— Вече го казах, не разбра ли?
	— Само потвърждавам. Искам да бъда сигурен, че не съм ви разбрал погрешно. — Усмихна се. — Всъщност знаех си, че такова ще бъде решението ви и вече знам кого да изпратя.


	— Не — каза Ишмару. — Още не съм готов.
	— Какво искаш да кажеш? Нали точно това искаше?
	Блаунт не можеше да го разбере. През последните дни Ишмару наблюдаваше как Кейт ходи из града. Тя страдаше. Той искаше тя все по-дълбоко да страда. Отсега нататък всяка крачка трябваше да бъде внимателно премислена, за да се получи силен ефект.
	— Реших да направя онова, което искаш от мен. Може да съвпадне с плановете ми. — Замълча. — Ако откриеш къде е синът й.
	— Казах ти, че не можем да го намерим.
	— Не сте опитвали достатъчно упорито. Сложете подслушвателно устройство в стаята им.
	— Опитахме. Дрейкин е много печен.
	— Тогава на телефона.
	— Използват цифрови. Ще ни е нужна огромна апаратура, за да свършим тази работа, а Огдън няма да го одобри, след като вече се показаха пред обществеността.
	— Намери начин да го заобиколиш.
	— Освен това хотелът е небостъргач. Обхватът няма да бъде…
	— Искам да знам къде е момчето.
	Блаунт въздъхна.
	— Ще направя каквото мога.
	— Не каквото можеш. Намери го.


	Всичко вървеше добре, помисли си Кейт, докато наблюдаваше сенатора Мигелин да поднася кафе на колежката си от Айова и да я омайва с очарованието си. В това отношение го биваше.
	Както и Сет. Хвърли поглед към края на терасата, където той стоеше заедно с няколко членове на Сената. Тези следобеди в извънградската къща на Мигелин станаха обичайни, а Сет и Мигелин извличаха най-голяма полза от тях. Да можеше да каже същото и за себе си, помисли си тя, укорявайки се. Беше прекалено пряма и нетърпелива. Разбра, че най-добре беше, когато отговаряше на въпроси за RU2, а иначе си мълчеше. Особено напоследък, когато откри, че едва я свърта на едно място.
	Мигелин я погледна и се усмихна.
	Той нямаше нужда от нея.
	Не, беше оставил колежката си и вървеше към Кейт. Тя се смръщи.
	— Да не би да има нещо?
	— Не знам. Има ли? Изглеждате малко… разтревожена.
	— Нищо ми няма.
	Той я изгледа загрижено.
	— Сигурна ли сте?
	Не бе сигурна в нищо, освен че трябваше да издържи този ден. Сутринта не получи пакетче и не знаеше дали това бе добре или не. Кимна.
	— Благодаря ви за вниманието. Вече можете да се върнете при колежката си.
	Сенаторът обхвана с поглед гостите.
	— Имам нужда от отдих, тъй като се опитвах да вразумя тази жена. Трудно е да се работи с членове на Конгреса, които са за първа година. Още не са се научили, че в тая игра трябва да има компромиси.
	— Вие не правите компромиси.
	— Иска ми се да можех да кажа, че е вярно. Но поне по важните въпроси се опитвам да не ги правя.
	— Привлякохте ли още някои гласове към себе си?
	— Да, тази седмица спечелих Уайлър и Дебрък. — Нежно положи ръка върху рамото й. — Още не е съвсем сигурно, но се справяме все по-добре.
	Тя му се усмихна.
	— Казах същото на Сет.
	— Във всеки случай той много добре си върши работата. — Стисна окуражаващо рамото й. — Сега да вървя и да довърша моята.
	— Кога трябва да се гласува законопроектът?
	— Другата седмица. Освен ако отново успеем да го отложим.
	Следващата седмица. Обзе я ужас. Толкова скоро. Лонгуърт работеше тъй бързо, както и те. Предстоеше им още много работа, преди да дойде гласуването.


	— Знаеш ли, че ще гласуват законопроекта другата седмица? — попита Кейт, когато двамата със Сет се събраха.
	Сет потвърди.
	— Мигелин ми каза.
	— Как можеш да си толкова спокоен? Прекалено скоро е.
	— Мигелин може да успее да го отложи, много е популярен. Дори политическите му противници го харесват и го уважават.
	Как двамата можеха да помогнат? Мигелин беше земен човек като Ейбрахам Линкълн и същевременно притежаваше изискаността на Джон Кенеди.
	— Може би не биваше да го въвличаме в това. Той каза, че може да навреди на кариерата му.
	— Съжаляваш ли?
	— Не, RU2 го заслужава. Може би не съм толкова твърда, колкото Ноуа.
	— Твърда си. — Погали я по бузата. — Дръж се още един час и после може да се върнем в хотела. — Обърна се и прекоси терасата, за да стигне до Мигелин.
	_Дръж се. Усмихвай се. Говори им. Не мисли за пакетчето, което може би те очаква в хотела._
	— Търсят ви по телефона, доктор Денби. — Прислужникът на Мигелин Джоузеф се беше приближил и й носеше апарата.
	Тя застина. Би могъл да е Тони. Или Мерил Кимбро. Тя често им се обаждаше. Нямаше защо да е…
	— Открих го, Емили — каза Ишмару.
	Нещо изпука и връзката прекъсна.
	Тя изпадна в ужас. Беше лъжа. Искаше само да я изплаши, да я изтезава.
	— Господинът каза да ви предам, че във фоайето е оставено пакетче — каза Джоузеф. — Да го донеса ли? — Не дочака отговора й, а бързо се отдалечи.
	_Сет._ Искаше да изкрещи името му. _Ела. Помогни ми. Кажи, че отново ме лъже._
	Той продължаваше да говори с Мигелин. Тя трябваше да отиде при него. Тръгна по терасата.
	Джоузеф вървеше към нея, усмихваше се и й носеше пакетче. Обвито с хартия на бели и червени райета, обсипани със златни звезди.
	Кейт се закова на място и се взря в него. Не чуваше нищо. Като че ли всичко около нея започна бавно да се движи. Джоузеф продължаваше да се усмихва, когато й го подаде.
	Сет бе вдигнал глава и я гледаше. Видя как очите му се разшириха, когато забеляза кутията. Тръгна към нея.
	— Кейт, недей…
	Не чу нищо повече. Кутията. Трябваше да я отвори. Отвори капака.
	Коса. Кръв. Мека, копринена кестенява коса. Зализан кичур.
	_Джошуа._
	Сломена от мъка, потъна в мрак.


	— Свести се, по дяволите!
	Сет. Гласът му звучеше остро, заповеднически.
	— Кейт! Събуди се! — Тонът му беше толкова настоятелен, че тя отвори очи. Лицето му бе изкривено от мъка, очите му блестяха. Нещо не бе наред. Той страдаше. Трябваше да се опита да…
	— _Джошуа._
	Стисна силно очи, още по-силно. _Не обръщай внимание на никого._
	— Кейт, не е бил той.
	Лъжеше я. Нали видя…
	— Не е бил Джошуа. Заклевам ти се. — Подаде й телефона. — Джошуа. Говори с него. — Поднесе телефона до ухото й. — Добре, не говори, слушай.
	— Мамо, какво има? Сет каза, че не ти е добре.
	Гласът на Джошуа. Истинско чудо.
	— Джошуа? — прошепна изнурено.
	— Мамо, плашиш ме. Гласът ти звучи много особено. Какво се е случило?
	Тя преглътна.
	— Нищо. Просто ми е мъчно за теб. Добре ли си?
	— Разбира се. Само че ми е скучно. Кога ще си тръгнем оттук?
	— Надявам се скоро. — Сълзи се стичаха по лицето й, гласът й звучеше плътно. Не бе в състояние да говори повече. Подаде телефона на Сет.
	Чу го да разговаря с Джошуа и след малко затвори.
	— Убеди ли се?
	Тя кимна.
	— Не можах да повярвам…
	— Ш-т. Спокойно.
	Тя се огледа в полутъмната спалня.
	— Къде сме?
	— Все още в къщата на Мигелин. Четири часа бе в безсъзнание.
	— Този ужасен…
	— Не мисли за него.
	— Зализаният перчем. Джошуа има…
	— Знам. Това дете е било по-малко, но косата е много подобна. — Тонът му стана суров. — Проклет да е.
	— Убил е някое малко момченце само за да ми направи този номер? — Трудно й бе да повярва, че съществува подобно зло. Не, не й беше трудно, когато знаеше какъв е Ишмару.
	— Може ли да те оставя сама за малко? Мигелин е долу с полицията и искат изявление. Опитва се да ги държи настрани от теб. Мога да отида вместо теб.
	— Добре съм. Благодаря ти.
	Той леко я целуна и се изправи.
	— Няма да се бавя. Опитай се да дремнеш.
	Не беше проблем, помисли си тя сънливо. Чувстваше се сякаш някой я бе ударил по главата. Освен това, ако беше будна, трябваше да мисли за онази кутия и мъката на родителите на това момче. Все още не бе в състояние да го направи. По-добре да лежи тук и да си представя как двамата с Джошуа играят бейзбол в задния двор. Беше хубаво, но толкова отдавна.
	Джошуа…


	Кейт продължаваше да спи, когато Сет се върна два часа по-късно. Имаше нужда от него — помисли си той. Бавно се доближи и се взря в нея. Напрежението и страхът все още си личаха в израза й и той осъзна, че никога не я бе виждал напълно спокойна. Нищо чудно. Още от първата им среща времето, което прекарваха заедно, бе изпълнено със заплахи и тревоги.
	Потисна вълната на нежност, която усети, и тръгна към прозореца. Не го искаше. Не искаше тази мъка и безпокойства, не му трябваше нежността. В никакъв случай не желаеше оковаващите вериги, които те носеха със себе си.
	Грешката беше негова. Още от самото начало знаеше, че тя щеше да означава много за него и въпреки всичко се впусна напред. Никога не бе обръщал внимание, че тя не желае да бъдат нещо повече от онова, което бяха.
	Грабни момента. Да, точно така. А какво щеше да прави сега?
	Щеше да престане да се рови в душата си и да се върне към основната си цел — да внимава да не й се случи нищо, помисли си с нетърпение. Нещо в цялата тази работа го гнетеше. Решавайки да повярва на интуицията си, както се бе научил да го прави много отдавна, тръгна към вратата. Щеше да слезе и да поговори с Джоузеф, преди да отведе Кейт в хотела.
	Отново погледна към нея, когато стигна до вратата, и отново усети горчиво-сладката вълна от нежност.
	Спи добре и се оправяй, Кейт.


>	Четиринадесета глава

	Минаваше три часа сутринта, когато Сет и Кейт се прибраха в хотела си. Въпреки всички усилия на Сет, хората от полицията изчакаха в къщата на Мигелин Кейт да се събуди и настояха да я разпитат. Държаха се съчувствено, но въпросите им бяха направо безжалостни.
	— Много си мълчалив. — Тя хвърли чантата си на дивана и събу обувките си с високи токове.
	— Мисля.
	— Отивам да си взема душ и си лягам. — Тръгна към банята. — Би помислил, че след като спах толкова се чувствам отпочинала, но…
	— Почакай.
	Тя му хвърли поглед през рамо, забеляза израза му, после бавно се извърна към него.
	— Какво има?
	— Предчувствие. Само предчувствие. Може и да не си легнем скоро.
	Тя застина.
	— Какво предчувствие имаш?
	— Стори ми се малко странно, че Ишмару разгърна последната си драма в къщата на Мигелин, вместо в хотела. Сигурно му е било по-трудно да успее да предаде пакетчето извън града.
	— Какво искаш да кажеш?
	— Знаел е каква ще бъде реакцията ти. Знаел е, че ще позвъня на Джошуа.
	— Е и?
	— Телефонът! Когато правиш повикване по цифров телефон от висок етаж, почти е невъзможно да се проследи. Но извън града практически няма смущения.
	— Но ти каза, че ще е нужна голяма и скъпа техника, за да се проследи повикването.
	— Разговарях с Джоузеф. Почти през целия ден до телефонен стълб в близост с къщата на Мигелин е бил паркиран телефонен камион. — Замълча. — Позвъних в телефонната компания и оттам ми казаха, че в онзи квартал не са изпращали камион.
	Ужасът отново започна да я обзема. За известно време си представи, че кошмарът е свършил.
	— Искаш да кажеш, че Ишмару знае къде е Джошуа, така ли? — прошепна едва чуто.
	— Не, разговорът беше кратък. Съмнявам се дали са успели да го проследят дори с много съвършена апаратура.
	— Но не си сигурен.
	— Казах на Римилон да бъде нащрек. — Погледна я в очите. — Сега тръгвам натам.
	— Идвам с теб. — Отново обу обувките. — Защо не ми каза по-рано?
	— Защото може да е фалшива тревога.
	— Не ме интересува.
	— Ако отидем, има голяма възможност да ни проследят. Скривалището вече няма да бъде безопасно.
	— Какво значение има? Никога вече няма да се чувствам спокойна, когато се обаждаме на Джошуа и Филис. Това бе единственото, поради което седмицата мина поносимо. По-добре Джошуа да е тук, под моя закрила. Не мога да издържам да стоя в неведение какво става.
	— Нито пък аз. Добре, вземи си някои дрехи, обади се на момчето да изкара колата, докато аз се опитам да поръчам хеликоптер. — Усмихна се. — Да отидем да приберем сина ти.


	— Искаш ли да поиграем пинг-понг? — попита Филис, след като стана от масата и започна да събира картонените чинии.
	Джошуа апатично поклати глава.
	— А на дама?
	— Ти винаги печелиш.
	Филис се засмя.
	— Защо мислиш, че искам да играя?
	Джошуа стана от масата, разходи се из хола и се отпусна на дивана. Филис го изгледа тревожно. Нещо му имаше. Цял ден мълча, дори преди да разговаря с Кейт, а сега бе направо намусен. Джошуа никога не се мусеше. Нямаше начин да умира от радост, че е заключен в този затвор, но Джошуа се държа добре. Дори по-добре, отколкото се очакваше от него.
	Филис хвърли чиниите в кошчето и го последва в хола.
	— А на покер? — Седна до него. — Хайде да ми правиш компания. Скучно ми е.
	Той не й отговори.
	— Какво мислиш, че прави мама?
	— Това, което трябва да прави.
	— Стори ми се уплашена. Може би Ишмару отново я преследва.
	— Сет ти каза, че е добре.
	— Може да ме е излъгал.
	Това още повече я разтревожи, защото в очите на Джошуа Сет бе съвършен.
	— Какво ти дава основание да мислиш така?
	— Не знам. Би трябвало да му помагам. Не бива да стоя тук.
	— И да ме оставиш сама? Имам нужда от теб.
	Той разклати глава, като че искаше да я проясни.
	— Не трябва да съм тук.
	Джошуа бе някак отпуснат, особен. Не, не сега. Дано да греши. Тя се приближи до него и го прегърна.
	— Може би няма да стоим още дълго. — Главата му, която се отпусна на рамото й, гореше.
	— Бабо, трябва да помагам на Сет.
	— По-късно — прошепна тя. — Сега си почивай.


	Японецът портиер се усмихна широко, когато Сет и Кейт излязоха от хотела.
	— Такси?
	— Не, чакаме… Ето я. — Сет вдигна ръка към младото момче, което караше колата.
	— Вашата кола. — Портиерът взе чантата от ръцете на Кейт и я изпрати до колата. Отвори задната врата и внимателно постави чантата на пода. Направи поклон. — Надявам се, че ще се върнете в „Съмит“. За нас беше удоволствие да ви обслужим.
	Сет сложи една банкнота в ръката му, после седна на шофьорското място. Портиерът все още се кланяше и се усмихваше, когато стигнаха до улицата.
	— За колко време ще стигнем дотам? — попита Кейт.
	— За няколко часа. Преимуществото е, че ще се качим на хеликоптер от едно летище наблизо.
	— Дали ще могат да проследят полета?
	— Може би. А може би и не. Ще дам фалшив маршрут. Така евентуално ще се изплъзнем.


	Чанг Йокомото внимателно отдръпна обшития с ширити ръкав на униформата си от уличния телефонен апарат.
	— Чувате ли ги?
	— Силно и ясно. Подслушвателното устройство към колата ли е прикачено?
	— Не, към една чанта. Не ги изпускайте.
	— Няма вероятност. Предавателят, който ви дадох, беше извънредно мощен.
	Такова малко апаратче. Техниката наистина е чудесно нещо.
	— Нали ще споменете за мен пред господин Блаунт?
	— Ще получите парите си.
	Подобна липса на деликатност и тактичност не заслужаваха отговор. Йокомото затвори слушалката.


	— Опитах да се свържа с теб — неспокойно каза Римилон, когато Сет скочи от хеликоптера.
	— Не можех да използвам цифровия. Какво става? — попита Сет.
	— Освен че детето е болно, нищо. Най-лесната задача, която си ми поставял.
	— Джошуа ли е болен? — Кейт се разтревожи. — Какво му е?
	— Не знам. Госпожа Денби излезе и каза да ви се обадя. Изглеждаше доста уплашена.
	Кейт хукна по плаца. Тя чу Сет да казва на Римилон:
	— Провери хеликоптера за подслушвателни и самонасочващи се устройства, каквото намериш.
	— Очакваш, че са ви проследили ли?
	— Провери. Не трябва да рискувам. — Настигна Кейт. — Почакай. Случва се децата да боледуват.
	— Джошуа никога не боледува. Просто не мога да разбера какво е станало. И защо точно сега да се разболее? Много съвпадения стават. Ами ако Ишмару…
	— Прояви разум, Кейт. Ишмару не би могъл да направи нищо, освен да е духнал микроби през стоманената врата.
	— Не ми е до разум — изрече тя яростно, — синът ми е болен.


	Филис ги посрещна пред сводестата врата.
	— Слава богу. Мисля, че не е по-зле, но гори от треска. Не исках да ви звъня, но не знаех какво да правя. Температурата му не спада. През последните пет часа го къпах със студена вода.
	— Донеси ми лекарската чанта, Филис. — Кейт забърза към леглото на Джошуа.
	— Как си, миличкият ми? — задъхано прошепна на сина си.
	— Не много добре. — Гласът му беше дрезгав.
	— Ще ти мине, веднага ще вземем мерки.
	Той погледна през рамото й към Сет.
	— Останах тук, Сет. Грижих се за Филис.
	— Знам. — Сет се приближи до него. — Сега е време ние да се погрижим за теб. Хайде, братле.
	— Главата ме боли…
	— Ще ти дам нещо за това. — Кейт отвори лекарската си чанта, която Филис остави на леглото. — Но първо трябва да те прегледам, нали?
	Той кимна и затвори очи.
	— Боли ме долу, тилът…
	— Какво му има? — попита Филис, когато Кейт излезе от спалнята.
	— Не знам. Не ми харесва тази болка във врата. — Поклати глава. — Не мога да кажа нищо, без да му се направят изследвания.
	— В болница ли? — попита Сет.
	Тя кимна.
	— Незабавно. Взех кръвна проба. Къде е най-близката болница?
	— В Белите Серни извори. На петнайсет минути с хеликоптер.
	— Хайде да вървим.
	— Аз ще взема Джошуа. — Сет се върна в спалнята. — Ти също тръгваш, Филис. Не искам да те оставяме тук сама.
	— И аз не исках да оставам сама. Макар че каква е разликата? От седмици съм тук долу.
	— Нещата се променят.
	— Какво иска да каже? — попита тя Кейт.
	— Под наблюдение сме. Възможно е да са ни проследили.
	— По дяволите. — Поклати глава. — Съжалявам, че така се случи с Джошуа.
	— Ти не си виновна. — Подаде сакото на Филис. — Няма да се връщате тук.
	Филис въздъхна с облекчение.
	— Слава богу, като че бяхме заровени живи тук. Но Джошуа се държа прекрасно.
	— Ти също.
	Сет излезе от спалнята с Джошуа на ръце, беше го увил с одеяло.
	— Хайде да вървим. Отвори вратата, Филис.
	Римилон ги посрещна при хеликоптера. В ръката си стискаше малко метално апаратче.
	— Беше на дъното на чантата. Много е мощно.
	— Но няма следа от никой, нали?
	Римилон поклати глава.
	— Още не. Така че тунелът вероятно е безопасен. Вие къде отивате?
	— В болницата в Белите Серни извори. Остани тук още няколко часа, наблюдавай, после ела там.
	Римилон отстъпи, докато те потегляха, вихрушката, която направи хеликоптерът, разроши оредяващата му коса.


	— Менингит — обяви Кейт, когато влезе в чакалнята. — Започнаха да му дават антибиотици. Ще се оправи.
	— Откъде може да е хванал менингит? — попита Сет.
	— Кой знае? Инкубационният период на вируса варира. Може да е дни, седмици, месеци. — Краката й не я държаха, тя тежко се отпусна на един стол. — Имахме късмет, би могло да бъде и смъртоносна форма на болестта.
	— След колко време ще се оправи? — попита Филис.
	— След няколко седмици. Изглежда, че е в лека форма. Би могъл да излезе от болницата след ден-два. — Вдигна треперещата си ръка. — Толкова ме беше страх…
	— Децата боледуват — успокои я Филис.
	Сет беше казал същото. Да не би да смятат, че тя не го знае?
	— Обаче си мислех… Всичко вървеше наопаки. Всички около мене са…
	Не можеше да изрече думата. Не искаше дори да си помисли, че би могла да се отнася и до Джошуа. Обърна се към Сет.
	— Сега какво ще стане? Как ще осигурим безопасността им?
	— Ще помисля.
	— Мисли бързо. — Бавно притвори очи. Държеше се като кучка, а Сет — чудесно. — Извинявай. Знам, че правиш възможно най-доброто. Само се боя, че…
	— Трябва да поспиш малко. — Сет се огледа. — Никой няма да излиза от болницата. Ще уредя да дадат стая на двете ви с Филис. Римилон ще пази в коридора.
	— А ти?
	— Аз ще стоя при Джошуа.
	Тя се възпротиви.
	— Не, аз ще стоя при него.
	— Той ще има по-голяма нужда от теб по-късно.
	— Да не си луд? Не съм го виждала седмици, а сега е болен.
	Той вдигна ръце в знак, че се предава.
	— Добре, ще бъда с теб.
	— Няма нужда. Той ще спи.
	— Може и да няма нужда. Въпреки всичко предпочитам да стоя край него.


	Чак до зори Сет не успя да убеди Кейт да остави Джошуа и едва тогава тръгна само защото реши да отиде до лабораторията и да провери защо се бавеха последните резултати от кръвните проби на Джошуа.
	— Защо не си вземеш душ и не се преоблечеш? Няма да го оставям сам — предложи Сет.
	— Може.
	Нямаше да го направи, помисли си Сет, когато вратата се затвори след нея. Стоя будна край Джошуа цяла нощ и сега щеше да се върне бързо.
	Самият той също би могъл да се изкъпе, помисли си уморено, като се облегна на стола. Последните двайсет и четири часа бяха много напрегнати.
	— Сет. — Джошуа бе отворил очи. Прошепна едва-едва: — Провалих цялата работа, нали?
	— Все едно са те простреляли из засада. Ти не си виновен.
	— Не ми ли се сърдиш?
	— Не се тревожи, ще го преживеем.
	Джошуа се намръщи.
	— Наистина ли?
	Сет се усмихна.
	— Наистина.
	— Скоро ще бъда готов да се върна там.
	— Смятам, че няма да е необходимо, опасността намаля. Искаш ли да бъдеш в същия хотел, в който сме с майка ти? Може би в съседния апартамент.
	Момчето се усмихна, изгарящо от желание.
	— Наистина ли е възможно?
	— Все още няма да си в състояние да излизаш, но поне ще бъдеш над земята.
	Той се прозина.
	— Ще може ли да виждам мама?
	— Всеки ден.
	— Добре. — Детето успокоено затвори очи. — Мъчно ми беше за нея.
	Сет забеляза, че пак заспива.
	— На нея също.
	— Баба ще бъде ли…
	Заспа. Сет пак се облегна на стола. Странно. В това дете виждаше себе си като малък. Не, той никога не е бил толкова устойчив колкото него. В това отношение Джошуа приличаше на Кейт. Или пък на себе си. Сет мислеше, че всеки човек е роден със специфична душа. Ако това се окажеше вярно, Джошуа беше щастлив. В такъв случай се очертаваше като победител. Би трябвало да отиде и да каже на Кейт, че Джошуа е дошъл в съзнание.
	Не, моментът беше чудесен. Щеше да поседи още малко край Джошуа и да му се порадва.
	— Господин Дрейкин?
	Сет рязко вдигна очи и видя мургав, едър млад човек, който му се усмихваше от прага, а Римилон стоеше зад него.
	— Казвам се Уилям Блаунт. Може ли да поговорим?
	Блаунт погледна към Джошуа.
	— Той спи. Няма да ви отнема много време.
	— Кой сте вие?
	— В момента съм на работа при Реймънд Огдън.
	Сет се взря в него известно време, после се изправи на крака.
	— Десет минути. Отвън, в коридора.
	— Както желаете. — Усмихна се още по-широко. — Макар че не представлявам заплаха нито за вас, нито за момчето. За какъв ме мислите? За чудовище ли?
	— Наоколо се разхождат няколко.
	Блаунт погледна към Римилон.
	— Може ли да се лишим от присъствието на този господин? Бих искал разговорът да е насаме.
	Сет кимна към Римилон и той се върна на предишното си място по-надолу по коридора.
	— Благодаря — каза Блаунт.
	Сет затвори вратата и се облегна на нея.
	— Какво работите при Огдън?
	— Това-онова. Всъщност съм му личен помощник. Уверявам ви, че разполагам с неговото доверие.
	Сет чакаше.
	— Все още се страхувате, че ще ви причиня нещо лошо. — Блаунт поклати глава. — Ще се успокоите ли малко, ако ви кажа, че Огдън не знае къде се намирате сега? Моят човек докладва само на мен.
	— Как ни открихте?
	— С подслушвателно устройство. Бяхме точно зад вас, когато кацнахте на онова поле. Приземихме се на няколко километра разстояние съвсем навреме, за да видим, че отново излитате без нашето малко апаратче. Много ни разочаровахте. Но вашият приятел Римилон услужливо тръгна след няколко часа и ние го последвахме дотук. Не бива да му се сърдите. Моите хора са добри и бяхме крайно внимателни.
	_По-внимателни от Римилон_, помисли си Сет, опитвайки се да потисне гнева си. Дори хората на Блаунт да са специалисти, Римилон би трябвало да бъде сигурен, че не го преследват. Обикновено не правеше подобни грешки и Сет щеше да се погрижи да не греши повече, дори ако се наложеше да пречупи врата на този негодник.
	— И не сте съобщили нищо на Огдън за това?
	— С Огдън не се разбираме по много въпроси.
	— Като например?
	— Той иска да унищожи RU2.
	— А вие не искате.
	— Защо човек да унищожава патица, която ще му снася златни яйца? Знаете ли колко хора ще бъдат готови да платят цяло състояние, за да бъдат лекувани с RU2? И богатите, и бедните боледуват. За щастие богатите могат да платят прескъпо, за да бъдат спасени от смъртта.
	— Какво желаете от мен?
	— Сега вие притежавате RU2. Какво ще кажете, ако отворим голяма клиника в Швейцария? Говорим за милиарди.
	— Сериозно?
	— Доста внимателно прегледах биографията ви. Безплодната борба, която водите да се приеме RU2, сигурно ви е много неприятна. Подобен ангажимент не е за вас. Вие обичате да сте в движение. Сега единственото, което трябва да направим, е да ми предадете RU2 и останалото да оставите на мен. Дори няма да има нужда да се появявате в клиниката.
	— За тази работа ще трябва да наема бизнес мениджър. Вие за какво сте ми?
	— Двамата знаем еднакво добре, че след като се демонстрира успехът на RU2, няма да бъде възможно някой да не открадне от веществото. На черния пазар може да се окаже дори още по-доходно от кокаина. Имате нужда от силна организация, която да държи крадците далеч от него.
	— Вие разполагате с такава организация, така ли?
	— Баща ми е Марко Джандело.
	Сет прикри внезапно появилия се интерес.
	— Значи и той участва в плана?
	— Обсъдил съм го с него в подробности. Това не влиза изцяло в неговите предпочитания, но изявява желание да ме подкрепи. Ние сме сплотено семейство.
	— Така съм чувал — изрече сухо Сет.
	— Не искам да ме разбирате погрешно. Баща ми няма да бъде на предна линия, начинанието ще бъде напълно законно. — Замълча. — Интересувате ли се?
	— Трудно би могло да не ме заинтересува. А Огдън?
	— Ще напусна компанията и Огдън веднага, когато бъде удобно за нас. Не е лошо да бъдеш негов доверен човек.
	— Можете ли да го накарате да отстрани Ишмару?
	— Боя се, че Ишмару е извън контрол. Обзет е от мания, жалко.
	— Повече от жалко. Според мен той е… неудобен. Бих желал да бъде отстранен.
	— Мога да го уредя.
	— Кажете ми къде е и аз ще го уредя.
	Той поклати глава.
	— Ишмару все още е полезен. — Усмивката му стана самодоволна. — Но успях да го отклоня, сключих споразумение с него.
	— В споразумението влизаше ли да му съобщите къде се намираме?
	— Да, но няма да безпокои вас. Той преследва Кейт Денби. — Намръщи се. — Или може би момчето. Не съм сигурен.
	Сет прикри гнева си с обичайния си тон, продължавайки разговора.
	— Обнадеждаващо.
	— Обеща ми, че след няколко дни заминава със самолет от Вашингтон.
	— Къде?
	— Не мога да ви издам всичките си тайни. Да кажем, че отстраняването на Ишмару ще бъде жест на добра воля от моя страна. Ще размислите ли върху предложението ми?
	Сет бавно кимна.
	Върху лицето на Блаунт се изписа вълнение.
	— Знаех си, че човек с вашия характер ще прецени преимуществата.
	— Искате да кажете липса на характер, нали? — Сет сви рамене. — Не обещавам нищо. Искам да помисля. Как мога да се свържа с вас?
	Блаунт веднага му подаде визитната си картичка.
	— Това е частният ми телефон в кабинета на Огдън.
	— Номерът не е от Сиатъл.
	— Огдън нае къща във Вирджиния. Искаше да бъде близо до Вашингтон в решителния момент.
	Сет пъхнат картичката в джоба на джинсите си и отвори вратата на стаята.
	— Надявам се, че докато взема решение, няма да има повече инциденти от рода на смъртта на Ноуа Смит.
	— Това бе дело на Ишмару. Макар че Огдън бе радостен от смъртта на Смит до момента, когато откри, че на него тя не му носи нищо добро. Сега, след като сте пред очите на публиката, не желае да създава мъченици. Би привлякло твърде голямо внимание.
	— Вие какво желаете?
	— Искам да направя тази клиника в Швейцария. Да не смятате, че ще усложня нещата за себе си?
	— Исках да се уверя. — Усмихна се леко. — Сигурно ще ви се обадя, господин Блаунт.
	— Ще ви очаквам. — Обърна се и тръгна към асансьорите.
	Усмивката на Сет остана на устните му само докато вратите на асансьора се затвориха.
	— Кучи син. — Обърна се към Римилон, който стоеше по-надолу по коридора, облегнат на стената. — Стой тук. Не пускай никого при момчето.
	— Никой? Дори сестрите или…
	— Никой — подхвърли Сет през рамо и се затича по коридора. _Кейт._ Ишмару знаеше къде са. Би могъл в момента дори да е в болницата. Наблюдава. Дебне.
	Кейт бе отишла в лабораторията. Къде, по дяволите, се намираше лабораторията?


	Кейт я нямаше там. Откри я в сестринската стая, където разговаряше с главната сестра.
	Обърна се, когато Сет влезе там.
	— Събуди ли се? Току-що бях…
	— Ишмару знае къде сме.
	Тя усети как пребледнява.
	— Откъде знаеш?
	— Ще ти кажа по-късно. Не искам да се разхождаш из болницата. Ела в стаята на Джошуа.
	— Къде другаде мислиш, че ще отида? — Мина покрай него и забърза по коридора. В болница винаги е пълно с хора. Хората идват и си отиват… В стаята на Джошуа имаше ли прозорец? Не можа да си спомни. Да, един прозорец. Покрай стаята му не минаваше противопожарна стълба.
	Римилон се усмихна, когато я видя.
	— Не се безпокойте, доктор Денби, добре е. Току-що погледнах.
	Сигурно ужасът, който изпитваше, се бе изписал върху лицето й. Джошуа спеше. Дали наистина спеше? Отдъхна си, когато видя ритмичното спускане и повдигане на гърдите му.
	— Стой тук — каза тихо Сет зад гърба й. — Искам да съобщя на охраната и после да се опитам да намеря…
	Телефонът на нощното шкафче на Джошуа издрънча. Кейт застина.
	— Дявол да го вземе. — Сет тръгна към телефона.
	— Не — стигна преди него и вдигна слушалката.
	— Много ли е болен, Емили?
	Страхът полази като мравки по кожата й.
	— Бъди проклет, остави сина ми на мира.
	— Развесели ли те малката ми шегичка в дома на Мигелин? Трудно успях да намеря такъв зализан перчем. Знаеш ли, че прекарах три дена в едно основно училище, докато открия същия? Приличаше, нали?
	— Остави… го… на мира.
	— Смятам да го оставя на мира… засега. Исках да страдаш и постигнах целта си. Смятам, че битката ни ще бъде много по-приятна, ако докато те убивам знаеш, че не можеш да предпазиш сина си от смъртта. Така болката ти ще бъде по-голяма, както и желанието ти да живееш. Не, първо ще бъдеш ти, после той. Никога не съм желал обратното. — Замълча. — Но преди битката ни ще има още един удар. Някой твой близък. Изживях много неприятности.
	— Тогава ела и нападни мен.
	— Няма, преди да съм подготвил всичко както трябва. Ти ми отне бранителите, но ако те унищожа, ще успея да прогоня кошмарите. Знам, че им помагаш да се връщат.
	— Ти си луд!
	— Толкова съм луд, че успях да те накарам да играеш по гайдата ми. Беше ми приятно, но сега е време за удара. Познай кого съм избрал.
	И затвори.
	— Какво каза? — попита Сет.
	— Иска да нанесе удар, но няма да е Джошуа. — Облиза устните си. — Каза, че още не е дошъл неговият момент. Накара ме да позная кого… — Погледна го в лицето и ужасена прошепна: — Филис!
	— По дяволите! — Сет излетя през вратата. Тя го последва по петите.
	Филис беше сама, спеше и не бе в състояние да се защити.
	Толкова се страхуваха от заплахата, която тегнеше върху Джошуа, че бяха забравили колко непредсказуем е Ишмару.
	_Дано да не е прекалено късно_, помоли се тя. _Филис не…_
	Завиха зад ъгъла. Още две врати. Сет връхлетя в стаята и запали лампата.
	— Филис!
	Филис отвори очи и се прозина.
	— Време ли е да ставам? Как е Джошуа?
	Сърцето на Кейт биеше толкова силно, че не можеше да си поеме дъх и да каже каквото и да било.
	— Добре. Ще постоя при него, след като си взема душ. — Смръщи се, седна в леглото и провеси краката си към пода. — Защо ме зяпаш така, Сет?
	Той се прокашля.
	— Мислех си колко чудесно изглеждаш.
	— Глупости. Никоя жена на моята възраст не изглежда добре сутрин. Знаеш ли, добре че сме в болница. Защото ти наистина си болен. — Вратата на банята се затвори след нея.
	Сет поклати глава.
	— Достраша ме. Не можех да си представя… — замълча, когато видя Кейт как взима нещо до възглавницата на Филис. Късче хартийка лежеше на няколко сантиметра от мястото, където бе главата на Филис.
C>
	Не е тя. Още не. Опитай се да познаеш отново, Емили.
C$


	Сет се отдалечи от кафемашината в чакалнята, подаде една чашка на Кейт, после седна на стола срещу нея.
	— Как се чувстваш?
	— Как мислиш, че се чувствам? — Тръпки я побиха и тя веднага отпи от горещото кафе. Все й беше студено. — Уплаших се до смърт.
	— И аз.
	— Как разбра, че Ишмару е тук?
	— Имах един посетител. — Разказа й подробно за посещението на Блаунт. Усмивка се появи на лицето му, когато завърши с: — Добре, нали?
	Тя усети, че й прилошава от възбудата на Сет.
	— Не, по дяволите. Няма да го направиш.
	Усмивката изчезна от лицето му.
	— Нямам предвид клиниката, а това, че Блаунт може би казва истината, че Ишмару ще излезе от играта за известно време. Казах ти — с теб съм относно RU2.
	— Знам, но…
	— Но си помисли, че ще се споразумея с хората, които убиха Ноуа, защото така ще се отърва от отговорност и неприятности. — Стисна по-здраво чашката си. — За бога, не ме ли познаваш?
	— Понякога ми е трудно да предвидя какво ще направиш — но осъзна, че го е засегнала.
	— Казват, че никой не те познава така добре както онзи, с когото спиш. — Добави тъжно: — Може би трябва да преразгледам мотивите си. Възможно е да съм по-лош, отколкото си мисля.
	— Престани. — Заболя я, че му причини мъка. Протегна се и го докосна по ръката. — Извинявай, беше глупаво.
	— Наистина беше глупаво. — Отдръпна ръката си. — Но щом си го мислила, трябваше да го кажеш. Не се изненадвам, знаех какво е отношението ти.
	— Казах го без да мисля. Тази нощ ми дойде твърде много. Но как да забравя, че едва не припадна, когато откри, че RU2 е завещано на теб?
	— Работим и спим заедно. Мислех си, че това също ще си спомниш. — Наклони глава настрани. — Може би не желаеш да си спомниш. Смяташ, че те заплашвам ли, Кейт?
	— Да ме заплашваш ли? Не намирам…
	Той махна с ръка нетърпеливо.
	— Забрави. Не исках да те карам да се оправдаваш. Не е важно. Както и да е, струва ми се, че Блаунт казва истината за Ишмару. Мисля, че го държи с нещо. Но тъй като Ишмару е много непредсказуем, трябва да бъдем внимателни.
	Той промени темата и тя си отдъхна. Накара я да се чувства виновна, несигурна и малко наплашена. Наплашена ли?
	Попита бързо:
	— Ами Блаунт? Той може ли да бъде опасен?
	Сет кимна.
	— Той не е човек, който може да преценява характери, но съм сигурен, че е по-хитър от Огдън и също толкова долнопробен. Освен това милият му стар татко ще бъде включен в играта. — Сви рамене. — Поне го отдалечих за известно време. Също като теб е убеден, че ми е направил предложение, което не бих отхвърлил.
	Беше много язвителен и Кейт се засегна. Заболя я от всичко, което й каза този ден.
	— Колко време предполагаш, че имаме, преди Блаунт да стане подозрителен?
	— Една седмица е разумният срок. Може би две, ако успея пак да го отложа. — Вдигна очи. — Но виждам някои възможности в плана на Блаунт.
	— Какви?
	— Ти няма да ги одобриш. Няма да ти ги кажа, докато не видя как се развива играта, когато я играем както ти настояваш.
	— Справяме се много добре. Сенаторът Мигелин се държи чудесно.
	— Да, бих казал, че сега шансовете са петдесет на петдесет.
	— Не повече?
	— Когато започнахме не беше повече от двайсет на осемдесет.
	— Според мен сме по-добре от петдесет на петдесет. Мисля, че печелим. — Погледна го в очите. — Ще успеем, Сет.
	Той се усмихна.
	— Понеже няма да го приемеш другояче.
	— Страшно си прав.
	— Връщам се при Джошуа. — Бързо довърши кафето си. — Взимаме Джошуа и Филис с нас във Вашингтон.
	Обзе я радост.
	— Безопасно ли е?
	— Толкова, колкото и навсякъде другаде. Тук вече не е сигурно, но има възможност Ишмару да ни даде известен отдих. — Изправи се. — Ще го направим така, че да е безопасно. Ще ги настаня в апартамента до нас и Римилон ще бъде с тях.
	Тя направи гримаса.
	— Филис ще е много доволна.
	— Ще е доволна, ако това се прави, за да бъде закрилян Джошуа. Ако се постарае, Римилон може и да не пречи. — Сви устни. — Ще се опита, и то много усърдно. Точно сега иска да ми направи добро впечатление.
	Със смесени чувства тя го проследи как излиза. Никой досега не беше успявал да я обърка така, както Сет. Той беше като торнадо, връхлиташе и разбиваше спокойствието й на пух и прах. В този разговор тя изпита гняв, след това угризения на съвестта, после вина, съчувствие и бог знае какво още.
	Страх. Тази мисъл й хрумна внезапно. Сет каза, че тя се чувствала заплашена от него. Не беше вярно, разбира се. Сет никога не би я наранил. Освен с факта, че е Сет и разби спокойната безоблачност на живота й. Освен като я остави. Щеше да я засегне, ако я оставеше.
	Когато го осъзна, изпита истински шок. Но само защото бе свикнала да бъде с него в леглото, беше толкова ужасно добър… Държеше се чудесно с Джошуа и Филис.
	Правеше й компания. Както му каза първата сутрин след като се бяха любили, беше много забавен. Толкова…
	Тя нямаше да позволи да стане нещо повече. На Сет никога нямаше да му липсва увереност в собствената му стойност, за разлика от Майкъл, но той пък никога не би притежавал стабилността на Майкъл.
	Защо ли сравняваше двамата, сякаш имаше някакъв избор? Сет щеше да я напусне. Беше само въпрос на време. След като се приеме RU2 и той щеше да отпраши нанякъде.
	_Виждаш ли колко боли? Тогава признай, че той представлява заплаха за теб. Защити се. Не му позволявай да се приближава повече до теб._ Отмести чинията си и се изправи. _Иди при Джошуа. Те двамата с Филис са твоят живот. Не позволявай на Сет да се приближава повече._


	Три дни по-късно се върнаха в хотела във Вашингтон.
	— Всичко наред ли е? — попита Сет, когато Кейт се върна, след като беше настанила Филис и Джошуа в съседния апартамент.
	Тя кимна.
	— Макар че Римилон явно го е малко страх от Филис.
	— Както и всички нас. — Той свали якето си и го хвърли върху дивана. — Обадих се на Мигелин. Настоява да отидем в къщата му утре следобед. Пак ще прави събиране.
	Тя слабо се усмихна.
	— След онова, което стана последния път, изненадана съм, че може да убеди някого да отиде.
	— Точно обратното. Обзалагам се, че се надпреварват да дойдат и да те видят. Онези, които бяха там, когато отвори пакетчето, ще могат да забавляват гостите си на вечеря в продължение на месеци.
	— Не мога да си го представя. — Потръпна. — Дори не мога да говоря за това.
	— Тогава недей. — Той взе куфара си и тръгна с него към стаята.
	— Почакай.
	Той спря, после се обърна към нея.
	Тя пое дълбоко дъх.
	— Не искам повече да спя с теб.
	Той се усмихна присмехулно.
	— Уплаших те, нали? Накарах те да се замислиш. Не трябваше да ти казвам нищо.
	— Започва да става сложно.
	— А ти се пазиш от усложнения.
	— Ти също не ги предпочиташ.
	— Обаче разликата между мен и теб е, че аз знам, че не мога да избягам от тях. — Пристъпи към нея. — Защо реши да се отървеш от мен? Нали сексът с мен ти харесваше много? Като наркотик е, нали? Не можеш да се владееш, а ти не обичаш да губиш контрол. Искаш всичко да върви гладко. Или с мен не ти е така удобно и не се чувстваш стабилно, както с Ноуа и баща ти.
	Очите му блестяха, устните му бяха свити, стана й мъчително.
	— Бъди разумен. Няма причина да се ядосваш.
	— Ядосвам се. Не обичам да ме изритват, когато не съм направил нищо. По дяволите, държах се като същински светец. Почти като Свети Ноуа. — Хвана я за раменете. — Не е честно.
	— Знам, че не е — отвърна тя безпомощно. — Но не мога да направя нищо.
	Тя видя как се променя изразът на лицето му. Той помълча малко.
	— Нито пък аз. Казах ти, че не понасям да ме отхвърлят. Затварям си очите, опитвам се да манипулирам, правя всичко, за да го избегна. — Пусна я и тръгна към спалнята си. — Добре, няма да правя нищо, ще бъда кротък. Отивам в празното си легло, ти — в твоето. Ще се усмихвам и ще се правя, че всичко е екстра. Но не смятай, че това е краят. След един месец отново ще бъдем заедно.
	Тя поклати глава.
	— И без това не беше завинаги. Самият ти не би го поискал.
	— Не ми казвай какво искам. — Вратата се тресна зад него.
	Тя трепна все едно я бе ударил. Гневът му я стресна. Тъмната, силна страна на характера му никога досега не се бе обръщала срещу нея. Не беше само изплашена, почувства се виновна и самотна. Много самотна.


	Същата вечер преди да заспи се насили да прочете книгата на Ишмару „Воинът“. Отлага известно време, но вече нямаше за кога. Той се приближаваше все повече. Трябваше да се опита да се отърси от страха и да открие някаква негова слабост.
	За пръв път, откакто със Сет бяха станали любовници, кошмарът се върна отново. Събуди се задъхана, потънала в пот, разплакана.
	Сет! Сет не беше до нея. Но Ишмару беше, беше навлязъл в сънищата й, както и в живота й.
	Този път не гонеше нея. Дебнеше Сет.
	_Някой твой близък. Опитай се да познаеш пак._
	Дори не се бе замисляла, че Сет е заплашен. Сет беше силен, изобретателен, опасен, способен да се справи с всякаква заплаха.
	Но Ноуа също бе силен и умен.
	Прииска й се да изтича в стаята на Сет, да бъде с него, да го закриля.
	_Не му позволявай да се приближава до теб._
	_Престани да трепериш, Сет може да се защитава много по-добре от Ноуа. Опитай се да заспиш._
	_Опитай се да познаеш пак…_


	Блаунт бе изключително доволен. Правилно бе преценил Дрейкин. Беше само въпрос на време този човек да се прехвърли в неговия лагер. С него щяха да дойдат пари и власт.
	Тананикаше си тихо, докато отключваше вратата и влезе в кабинета. Винаги идваше два часа преди Огдън, който обикновено пристигаше около десет. Старанието на Блаунт правеше добро впечатление на Огдън. Той дори не подозираше, че двата часа даваха възможност на Блаунт да прегледа всички документи, които държеше заключени в бюрото си.
	Хитруванията му нямаше да продължат още дълго. Вече беше тръгнал към върха. Имаше Дрейкин, а Ишмару много добре му помагаше.
	Да, наистина бе много доволен от развоя на нещата. Вдигна слушалката. Сега трябваше да провери още една подробност…


>	Петнадесета глава

	Той щеше да отиде в беседката.
	Блаунт му беше споменал, че когато е в къщата си извън града, винаги наблюдаваше залеза от беседката на хълма. Нямаше време за дебнене. Имаше резервация за полета за Оклахома в девет часа.
	При други обстоятелства онова, което се готвеше да направи, би му доставило удоволствие. Бе наблюдавал Мигелин по телевизията и този човек му направи впечатление като силен по дух. Трябва да има дух на воин, иначе Блаунт не би поискал да се отърве от него.
	Наблюдаваше как гостите се разотиват един по един. Емили и Дрейкин си тръгнаха последни, Мигелин й се усмихна, а тя го погледна с обич.
	Вече се изкачваше по хълма.
	По-бързо. Ела по-бързо. Чакам те.
	Беше облечен със сив памучен пуловер, а вятърът развяваше косата му. Изглеждаше спокоен и доволен. Изведнъж Ишмару също се почувства доволен.
	Мигелин беше важен за Емили, беше силен. Щеше да се бори. Заслужаваше си по-късно да се изправи лице с лице срещу такъв човек, но в края на краищата щеше да се получи същото.
	Удар.


	— Как си? — Кейт влезе в стаята на Джошуа и седна на леглото му.
	Той я изгледа намръщено.
	— Баба не ми дава да ставам. Добре съм.
	— Утре.
	— Каква е разликата между днес и утре?
	— Двайсет и четири часа. Сега престани и ми кажи какво прави днес, докато бяхме при сенатора.
	Момчето направи знак с глава към китарата, която лежеше върху леглото.
	— Упражнявах „Долу в долината“. Ставам много добър. — Лицето му светна. — Искаш ли да я чуеш?
	— Разбира се. — Подаде му китарата и се изправи. — Почакай да извикам Сет, той също ще иска да я чуе.
	— Вече му я изпях, дойде да ме види преди вечеря. — Беше сбърчил челото си от напрежение, когато започна да подръпва струните. — Той каза, че утре ще ме научи на друга песен. Може би на „Янки Дудъл“.
	Кейт седна на стола по-далеч от леглото и се загледа в него. Слава богу, децата са толкова издръжливи. Те по-лесно от възрастните се справят с бедите. Затвори дете в една стая и ще се научи да свири на китара. Спомни си, че преди години чете дневника на Ани Франк и й направи впечатление как са живели хората дори под ужасна заплаха. В известен смисъл Джошуа бе в същото положение.
	Той вдигна очи.
	— Слушаш ли?
	— Всяка нота. Страхотен си!
	Той се зарадва и отново сведе очи към струните.
	— Доближавам се.
	Тя облегна глава на възглавницата, заслушана в тихата музика. Спокойствие. Обич. Всички са заедно. Както едно време, преди да започне всичко това. Затишие преди урагана. Доволна бе.
	_Радвай се на мига._


	— Мигелин е мъртъв — обяви Тони, докато Сет отваряше вратата на апартамента. — Жена му го е намерила в беседката.
	— Как?
	— Намушкан с нож. До него е имало бележка, в която пишело, че така става с всички езичници, които се бъркат в естествения ред, определен от Бога.
	Кейт се почувства сякаш тя самата беше намушкана. Обърна се към Сет.
	— Дали е Ишмару?
	— Вероятно. Или пък Огдън е насъскал някой от онези фанатици да го извърши.
	— Но не го вярваш.
	— Не, казах го, защото може би ти смяташ така. Огдън не желаеше мъченици, а мъртвият Мигелин ще се запомни от хората.
	— Той се запомняше и като жив. — Постара се гласът й да не трепери. — Няма защо да се чудим кой го е направил. Ишмару искаше да бъде Мигелин.
	Сет се обърна към Тони.
	— Какво казва полицията?
	— Засега почти нищо. Къщата е пълна с агенти на ФБР и ЦРУ. Сенатор от ранга на Мигелин би могъл да бъде обект на терористи. — Замълча. — Но бележката ще бъде публикувана в пресата. Не знам това лошо ли е, или е добро за нас.
	— Не виждам нищо добро във всичко това — каза Кейт. — Един почтен човек е мъртъв и ако Ишмару го е направил, сега вече ще стигне и до нас.
	— Досега не го е направил. Той иска ти да отидеш при него.
	— Да не би убийството на Мигелин да е изолиран случай? Според мен не е така.
	— Не знам. Само ви казвам да не прибързвате със заключенията си. Нека да го обмисля.
	— Обмисляй го колкото искаш. — Кейт профуча покрай него. — Аз обаче отивам при сина си.
	— Той е в безопасност, Кейт. Знаеш, че е добре охраняван. Римилон е винаги…
	— Вече не знам нищо. — Почука на вратата на съседния апартамент. — Просто искам да бъда със сина си.
	Филис отвори вратата.
	— Кейт?
	— Мигелин е мъртъв. Мъртъв е, Филис. — Влезе в апартамента и затвори вратата. — Може ли да остана при вас известно време?
	— Не бъди глупава. — Филис я привлече към себе си. — Хайде, разкажи ми.


	— Доста е разстроена — отбеляза Тони.
	— Обвиняваш ли я? — попита Сет.
	— Не. Самият аз се разтревожих, когато чух за Мигелин. Беше ми симпатичен.
	— На мен също. — Върна се обратно в апартамента. — Влез. Има няколко неща, които искам да направиш.
	— Какво? Нали знаеш, че без Мигелин шансовете ни да спрем този законопроект са равни на нула?
	— Може би. Къде е онова кученце, което държиш на каишка?
	— Барлоу ли? Още е в Сиатъл.
	— Доведи го тук, може да имам нужда от него.
	— Мигелин беше последната ни надежда. Какво може…
	— Просто го доведи. — Седна и взе телефона.
	— На кого звъниш?
	— На старото ми приятелче Блаунт.
	Блаунт отговори при второто позвъняване.
	— Очаквах да се обадиш, Дрейкин. Значи си чул за Мигелин? Колко жалко. Огдън се е разбеснял като бик. Много е забавно…
	— Защо?
	Последва мълчание.
	— Мигелин представляваше сериозна пречка. Дори да бяхте преустановили съпротивата си срещу законопроекта за антигенетичните изследвания, Мигелин щеше да продължи. Беше такъв човек.
	— Затова направи от него мъченик.
	— Говориш като Огдън. Няма защо да се тревожим за това. Може да има удар върху фармацевтичните компании, но това няма да ни се отрази. Веднъж да мине законопроектът, RU2 автоматично се замразява поне за десет години напред. Колкото по-малко RU2 има тук, толкова по-голяма ще бъде нашата печалба. Търсене и предлагане. Знаеш, че подкрепата на Мигелин вече няма да я има.
	— Да, знам.
	— Щом сенаторът излезе от играта, законопроектът ще бъде гласуван за нула време.
	— Много остроумно. Не съм разглеждал нещата от този ъгъл.
	— Това е моята работа — да ти помогна да не се занимаваш с тези досадни подробности. Затова партньорството ни ще има успех. — Замълча. — Ще бъдем партньори, нали, Дрейкин?
	— След като Мигелин е отстранен, се приближавам до решение.
	— И аз помислих, че това ще ускори нещата.
	— Но партньорите трябва да си вярват един на друг. Излъга ме, като ми каза, че Ишмару е отстранен от сцената. Беше Ишмару, нали?
	— Разбира се, казах ти, че сме сключили споразумение. След това той се качи на самолета точно както беше обещал. Не се тревожи за Ишмару. От него вече почти няма полза. Баща ми знае как да се справи с подобна паплач.
	— Звучи обнадеждаващо.
	— Трябва да се срещнем и да обсъдим как ще действаме.
	— Още не. Трябва да изчакаме шумът около смъртта на Мигелин да заглъхне.
	— Сигурно съм малко нетърпелив. Прав си. Ще ми се обадиш ли след погребението?
	— Бъди сигурен — и затвори слушалката.
	— Е? — попита Тони.
	— Искам да знам всичко важно за Огдън, Блаунт и Марко Джандело. И бързо.
	— Какъв е смисълът? Сега, след като Мигелин е мъртъв, само ще си губиш времето.
	— Нищо, нека го изгубя.
	Тони изненадано погледна Сет.
	— Не се отказваш, така ли?
	— Като знам мнението ти за мен, разбирам, че това те изумява.
	— Вярно. Защо?
	— Защото си заслужава някои стари неща да се изровят.
	— Заради RU2 ли?
	— Боя се, че не съм чак толкова благороден. Действам главно по лични съображения.
	— Заради Кейт ли?
	— Заради Кейт, Ноуа, Мигелин. Писна ми. Много време ми отне всичко това.
	Тони го изгледа предпазливо.
	— Какво смяташ да правиш?
	Сет се усмихна.
	— Какво — онова, което правя най-добре. Какво друго?


	Болница „Пайнбридж“.
	Ишмару се усмихна, докато вървеше по дългата алея към внушителния вход на малката болница. „Пайнбридж“ му хареса. Намираше се сред гъста гора извън града.
	Това ли е уреченото място?
	_О, Емили, малко дяволче, ти си много повече, отколкото съм очаквал._ Нужна е божествена поквара, за да убиеш собствения си баща. Естествено, той също би го направил, ако баща му не беше умрял преди Ишмару да открие истинския път. Но малко бяха хората, способни на подобно деяние.
	Тя трябва да е оставила следа, всеки оставя следи. В картоните, в канцеларията, някой от персонала все може да е видял нещо. Сигурно съществуваше следа и той щеше да я използва много умело, за да привлече Кейт към себе си. Щеше да използва доказателството за примамка и Кейт щеше да долети при него.
	Жена над петдесетте с прошарена коса вдигна очи и се усмихна, когато той влезе в отдел „Личен състав“.
	— Мога ли да ви помогна?
	— Надявам се, че аз мога да ви помогна. Казвам се Бил Санчес. Агенцията по заетостта „Валмейър“ ме изпраща като санитар.
	— О, да. — Тя прегледа някои книжа върху бюрото си. — Мислех, че ще изпратят… — и старателно се взря в папката, — някой си Норман Кендрикс.
	— Вместо него идвам аз. — Той се усмихна. — Норман не успя да дойде, не беше добре.


	Още едно погребение.
	Няма ли да имат край?
	Силен дъжд се сипеше върху отрупания с цветя капак на ковчега с дърворезба.
	Въпреки лошото време край гроба бе пълно с хора. Конгресмени, чужди високопоставени лица, вицепрезидентът и съпругата му.
	Не като погребението на Ноуа, помисли си Кейт. Мигелин заслужаваше тези почести, но също и Ноуа. Хвърли поглед към Сет. Дали той също мисли за Ноуа? Не, лицето му бе мокро от дъжда, в него нямаше скръб. Изразът му беше стегнат, твърд, като острие на кама, напомни й смътно за нощта, когато дойде да я прибере след смъртта на Ноуа. Онази нощ се страхуваше от него.
	Службата свърши, тълпата се пръсна и след като мигът на единение мина, хората се раздвижиха, започнаха да се събират на малки групички.
	Сет я хвана за ръката, внимателно я прикри с черния чадър, докато изоставаха от опечалените, тръгнали към вратите на гробището.
	— Ноуа трябваше да има такова погребение — каза тя, — не е честно.
	— Ноуа не би пожелал подобно грандиозно погребение. Вероятно и самият Мигелин също.
	— Може би си прав. — Мигелин бе човек с вкус към простите неща. — Трябва да помислим какво да правим сега.
	— Ако си готова да извадиш главата си от пясъка.
	Забележката му не я ядоса, беше самата истина. През последните няколко дена почти не беше виждала Сет. Стоеше при Филис и Джошуа, не се интересуваше от нищо друго. Беше се свила в черупката си.
	— Готова съм. Сега вече не можем да спрем законопроекта от гласуване, нали?
	— Би било чудо, а такива не стават всеки ден.
	— Вероятно има нещо, което бихме могли да предприемем.
	— Има. Искам ти, Филис и Джошуа да заминете със следващия самолет за Амстердам.
	Тя застина.
	— Значи се отказваш.
	— Съществува възможност да не може да се получи патент за RU2 тук. Ще подадем молба в Амстердам.
	— И да оставим Огдън, Блаунт и всички останали негодници да спечелят, така ли?
	— Не съм казал това.
	— Но го имаше предвид.
	— Понякога трябва да вземем онова, което можем. Дори да се окаже невъзможно да получим подкрепа за RU2 сега, Огдън и Блаунт пак няма да спечелят.
	— Как можеш… — Взря се в него. Прошепна: — Ти ще ги ликвидираш?!
	— Мъртвите не печелят.
	— Не!
	— Накарах Тони да направи необходимото, за да заминете вдругиден за Амстердам. Римилон ще дойде с вас и ще се грижи за безопасността ви.
	— И да те оставим тук, за да убиваш.
	— Да извършвам екзекуция.
	— Ти си този, който ще бъде екзекутиран.
	— Ако допусна някоя глупост, но общо взето не съм глупав.
	Нямаше да успее да го убеди, осъзна ужасена.
	— Ще замина за Амстердам само ако ти дойдеш с мен.
	— Скоро ще се присъединя към вас.
	— Ако преди това не те убият или арестуват.
	Той мрачно я изгледа.
	— Всичко трябва да свърши, Кейт. Постарах се да действам според твоите изисквания, но не става. Законно няма да бъдат арестувани. Използваха Ишмару, а този психопат няма да проговори. Ноуа е мъртъв. Мигелин също. Няма да оставя Огдън и Блаунт живи.
	Кейт безсилно сви ръце в юмруци.
	— Дяволите да те вземат.
	— Защо се изненадваш? — Гласът му стана по-груб. — Би трябвало да ти е ясно, че няма да го понеса. Знаеш ли колко пъти ми е идвало да ви оставя, да отида и заловя Ишмару? Не можех да го направя. Беше твърде опасно да ви оставя сами. Сега също не мога да го направя, но затова пък ще хвана Блаунт и Огдън.
	— Не искам да…
	— В Амстердам ще бъдете в по-голяма безопасност. — Говореше сякаш не я бе чул. — Няма да има демонстрации, ще се погрижа Ишмару да остане тук.
	— Не ме чуваш. Няма да тръгна, ако и ти не дойдеш.
	— Ще тръгнеш. Ще направиш онова, което е най-добро за Джошуа и Филис. Знаеш, че така трябва да стане.
	— Не го прави.
	Той се усмихна.
	— Не се плаши толкова. Невинаги налитам и стрелям по хората.
	— Но си го направил с Намирес.
	Сет погледна към прозореца.
	— Има и други начини. Намислил съм някои неща.
	Кейт беше отчаяна.
	— Не биваше въобще да се забърквам във всичко това.
	— Но го направи. Затова млъкни и приеми последствията. Вече ще играем моята игра.
	— Как не. Няма да позволя…
	— Голяма трагедия. Вие трябва да сте особено тъжна, мила моя.
	Кейт отмести очи към сенатор Лонгуърт, който се приближаваше към тях, придружен от дребна, пълничка жена. Под сянката на чадъра скръбното му лице изглеждаше бледо и измъчено като на каменните статуи върху гробовете около тях.
	Тя се смръзна.
	— Това е тъжен ден за всички, сенатор Лонгуърт. Мигелин беше прекрасен човек.
	Лонгуърт кимна.
	— Жалко, че последната кауза, с която се бе заел и за която всички ще си спомнят, бе погрешна.
	— Не беше грешка. Той беше убеден…
	— Хайде, не се разстройвайте. — Сенаторът с досада вдигна ръка, за да спре изблика й. — Това е ден на примирие. Исках да ви покажа, че не съм злопаметен към вас поради проблемите, които ми създадохте. Сигурно не познавате жена ми Една?
	Дребната жена, свита до Лонгуърт, изрече тихо:
	— Как сте?
	— Една е малко стеснителна. — Лонгуърт я изгледа с усмивка. — Женени сме от двайсет и шест години и мога да ви уверя, че тя е истински боец. От старата гвардия, не е от типа на Хилъри Клинтън.
	Кейт кимна учтиво на жената. Една Лонгуърт очевидно бе истинска „малка жена“. Не е успяла да направи нищо друго, освен да свърже живота си с този негодник.
	— Какво искате, Лонгуърт? — попита Сет.
	— Казах ви, исках да изразя… — замълча, когато срещна погледа на Сет. — Пред вратите има журналисти. Помислих си, че няма да е зле и за двете страни сега да ни видят заедно. Нещо като врагове, обединени от скръбта.
	Кейт го зяпна, без да може да повярва на думите му.
	— Вървете по дяволите.
	— Няма нужда да се обиждаме — натъртено каза Лонгуърт. — В края на краищата вие сте тези, които губите. Аз просто исках да… — обърна поглед към жена си, която го дърпаше за ръката. — Какво има, Една?
	— Те казаха не. Обеща, ако откажат, да се върнем в колата. Обеща.
	— Ще тръгнем след малко.
	— Вали — продължи упорито Една. — Ти обеща.
	За учудване на Кейт той отстъпи.
	— Много добре. — Отново се обърна към Кейт. — Съпругата ми не понася дъжд. Нали знаете, захарчето се стопява. — Хвана жена си под ръка и тръгна пред тях към изхода.
	— Смята, че ни е сразил — ядоса се Кейт. — Идеше ми да го ударя.
	— Струва ми се, че го удари, и то доста силно — каза Сет.
	— Видя ли как се отнася към жена си? Направо покровителствено. — Обърна се към Сет. — Не искам той да спечели. Не искам RU2 да отиде на боклука.
	— Тогава измисли начин как да го спасиш.
	— Ще измислим как да го спасим. Няма защо да…
	— Не, Кейт. — Изрече го тихо и непреклонно. — Остави тази работа.
	Нямаше да я остави. Какво я интересуваше, ако го убиеха или арестуваха? Беше глупав, силен мъж, който щеше да си е заслужил каквото и да се случеше с него. Не би могла да му помогне, ако не я слушаше. Щеше да я остави.
	Засега.


	— Господин Дрейкин? — Мъжът, застанал на прага, беше дребен, тъмен, облечен с приличен сив костюм. — Казвам се Франк Барлоу. Нося ви информация. Поискали сте от господин Лински да…
	— Влезте. — Сет хвърли поглед през рамо към Кейт, свита на дивана. Не бе необходимо тя да ги слуша. Цял следобед бе разстроена. — Няма да отнеме много време. — Въведе детектива в съседната стая и затвори вратата. — Седнете.
	Барлоу седна на стола до прозореца и отвори куфарчето си.
	— Поискали сте сведения за Огдън. Няма много повече от онова, което бях дал преди на господин Смит.
	— А за Блаунт?
	— Той държи да изглежда напълно чист, но няма съмнение, че е организирал поставянето на бомбите на завода „Дж. и С“. Огдън не разполага с подобни връзки.
	— А за Джандело?
	— Бос в престъпността. Достатъчно умен, но действа постарому — пороци, наркотици, хазарт. Не желае да натопи носа си в нищо ново.
	— Блаунт е негов син. Какви са отношенията им?
	— Доста близки. Поне от страна на Джандело. Той се гордее със семейството си. Закриля Блаунт. Макар самият той да е неграмотен, постарал се е синът му да се изучи, купил му е скъпа кола по случай дипломирането.
	Сет не научаваше почти нищо, което да не знаеше. Опита в друга посока.
	— Какъв човек е той? Кой дърпа конците на Джандело?
	Барлоу се намръщи.
	— Какво искате да кажете?
	— Пламва ли лесно? Бои ли се от нещо? Има ли слаби места?
	— Разгорещил се е достатъчно, за да нареже на парчета един от по-амбициозните си съперници — изрече сухо Барлоу. — Но както казах, той е умен. Не се впуска в нещо, което не може да свърши докрай. — Хвърли поглед към листа пред себе си. — Не обича евреите, нацистите, черните и хомосексуалистите.
	— Значи обикновен, чистичък американски предприемач — измърмори Сет.
	— Нещо друго?
	— Разбира се, ще прегледаме тези данни, докато науча за тях повече и от собствената им майка. — Седна и взе бележника от ръцете на Барлоу. — Да започнем с Блаунт.


	Сет каза, че няма да се бави дълго, а вече мина повече от час. Затвори вратата и съзнателно я изключи от разговора. В продължение на седмици споделяха всичко, правеха всичко заедно. Странно и смущаващо беше отново да е сама. Беше без значение, че изборът е неин.
	Кейт стана и влезе в стаята си. Щеше да си легне и да забрави всичко. Беше свикнала да е сама. Но не така, както Сет беше сам. Тя имаше Джошуа и Филис. Сет нямаше никого.
	Негов избор. Той нямаше желание за каквито и да е връзки. Привличаше хората около себе си като магнит, но след като попаднеха в орбитата му, той ги изключваше. Или пък не смееше да ги задържа? Колко пъти бе пускал корени, за да ги изтръгне? Е, тя не можеше да направи нищо в това отношение. Беше такъв, какъвто е и тя беше такава, каквато е, разликата беше зашеметяваща.
	Но докато бяха заедно…
	Съблече се и се пъхна в леглото. _Заспи, забрави затворената врата._
	Не можеше да я забрави. Спомняше си кошмара как Сет се намираше в опасност, как Ишмару го преследваше. Все още беше будна, когато чу вратата на стаята на Сет да се отваря, а после вратата към коридора да се затваря. Почака още двайсетина минути и не можа да издържи повече.
	Стана от леглото и след малко отвори вратата към стаята на Сет.
	Вътре беше тъмно, но тя успя да забележи, че Сет е седнал на леглото.
	— Може ли да дойда при теб?
	— Иска ли питане?
	— Да. — Прекоси стаята и се пъхна под завивките. Легна до него без да го докосва. — Мисля, че трябва. Много ми се разсърди, когато…
	— Ме изрита — довърши той. — Ами да, побеснях. Но ми мина. Или почти. Защо си тук? Подозирам, че не е поради фантастичния ми сексапил.
	— Каза, че след месец пак ще бъдем заедно.
	— И ти поиска да ми спестиш труда?
	— Може би. — Замълча. — Кой беше този мъж?
	— А, ето че истината излиза наяве. Опитваш се да ме прелъстиш, за да ти издам тайните си.
	— Кой е той?
	— Частен детектив. Казва се Барлоу. Тони твърди, че е добър, дано.
	— Защо имаш нужда от него?
	— Трябва ми информация.
	— Информация за какво?
	Сет не отговори.
	Тя се обърна и го изгледа.
	— Защо не ми казваш?
	— Защото ако не знаеш, няма да бъдеш обвинена в съучастничество.
	— Това не ми харесва — прошепна тя. Сложи главата си върху рамото му. Чуваше как бие сърцето му — силно, здраво. Все едно че си беше у дома.
	— Ще ти помагам.
	Той застина до нея.
	— Какво?!
	Тя беше почти толкова изненадана от думите си, колкото и той. Нямаше представа, че тези слова ще изскочат от устата й, но след като вече ги изрече, знаеше, че нямаше връщане назад.
	— Нали ме чу? Ако трябва да го направиш, аз ще ти помогна.
	— Защо?
	— Поради същите причини, по които и ти искаш да го направиш.
	— Кейт.
	Той не се хвана, познаваше я достатъчно добре. Тя усети, че очите й се насълзяват.
	— Просто не искам да бъдеш сам.
	Той замислено помълча, после я целуна по челото.
	— Това значи, че ме харесваш.
	— Може би. Малко.
	— Не е малко. Много е. Трябва да е много, за да поискаш да станеш съучастничка. — Нежно я погали по главата. — Особено след като си сигурна, че ще ме заловят и ще ме пратят в затвора. — Добави с гангстерски тон: — Как мислиш, че ще изглеждаш в сиви затворнически дрехи?
	— Престани да се шегуваш. Знам, че те са убийци, но вярвам в законите. Освен това мразя смъртта. От край време. Тя е поражение. Цялата тази работа ме плаши.
	— Но въпреки всичко желаеш да участваш. А Джошуа?
	— Това най-много ме ужасява. Знам, че той има Филис. — Прегърна го поривисто. — Но и аз трябва да бъда край него, не искам да разчита на нея. Така че измисли такъв план, че това да не се случи.
	— Ще направя всичко възможно. — Прошепна: — Хайде, заспивай, Кейт.
	Тя бе твърде изплашена, за да спи, изплашена от онова, в което се врече, че ще участва. Трябваше да бъде по-близо до него. Подпря се на лакът, наведе се и го целуна.
	— Още не…


>	Шестнадесета глава

	Когато Кейт се събуди, на нощното шкафче бе подпряна бележка.
C>
	Не се плаши. Не се опитвам да те държа в неведение. Излизам, за да поразузная. Довечера се връщам.
@	Сет
C$
	Какво ще разузнава? Отрича, че я държи в неведение, а същевременно не й казва нищо относно онова, което смяташе да прави.
	Дали защото тя не го попита направо? Трябваше да го попита. Той усети, че й бе трудно да склони и едва ли би я включил в играта си.
	Добре, вечерта ще го разпита, точно сега не искаше да мисли за това. По-добре да се опита да измисли начин да пробие с RU2. Трябваше да има някакво решение. Нещо отвътре я безпокоеше, не й даваше мира, но не можеше да разбере какво.
	Стана от леглото и тръгна към банята. Щеше да прекара целия ден с Джошуа и Филис. Заедно щяха да плуват в закрития басейн. Когато нещо я измъчваше, тя се опитваше изцяло да избяга от него и да проясни съзнанието си. Изумителни неща можеше да извърши подсъзнанието, стига да му дадеш тази възможност, да го оставиш на спокойствие.


	— Защо сте тук, Дрейкин? — Марко Джандело недоволно се облегна на внушителния шефски стол. — Не вярвам да имаме общ бизнес.
	— Останах с впечатлението, че имаме. Вашият син ми предложи споразумение, в което участието ви беше неразделна част от него.
	— Оправяйте се със сина ми. Това е негова игра.
	— Нямам намерение да го изключвам. Просто преди да се обвържа исках да имам уверението ви, че ще бъдете в борда.
	Джандело се усмихна.
	— Въобще не вярвам в цялата тази работа с ДНК, но моето момче е на мнение, че ударът си заслужава. Хубаво е, когато синът ти се опитва сам да си пробива път в живота. Нямам нищо против да му помогна.
	— Радвам се за вашето отношение. Ситуацията доста бързо се променя. Исках да се презастраховам. — Замълча. — Вашият син внимава с Огдън, нали?
	— Какво? Предполагам. Защо?
	— Нищо. Чувал съм, че Огдън много лесно кипвал. Няма да му стане приятно, когато открие, че синът ви е действал зад гърба му. Той ще загуби много.
	Джандело се вкамени.
	— Моето момче знае да се грижи за себе си.
	Сет вдигна ръце.
	— Не желая да обидя никого. Просто не искам нещо да пречи на споразумението. Всъщност цялата тази каша, свързана с RU2, за мен е като трън в задника. Искам само да се върна в Южна Америка с много пари и да си живея като цар. — Ухили се и бавно се надигна. — Нека вие двамата с Блаунт отстраните всички досадни дреболии вместо мен. Сега вече се чувствам значително по-добре. Надявам се, че няма да кажете на Блаунт, че съм идвал. Може да не остане доволен, че съм идвал при баща му. Ще помисли, че не му вярвам.
	— Аз нямам никакви тайни от сина си.
	Сет поклати глава.
	— Добре, както намерите за добре. Довиждане, господин Джандело. Благодаря ви, че ме приехте.
	Джандело изчака вратата да се затвори след него, вдигна слушалката и набра номера на сина си.


	— Защо, по дяволите, си безпокоил баща ми? — упрекна го Блаунт, когато Сет му позвъни от самолета на връщане към Вашингтон. Гласът му беше писклив, неспокоен, липсваше му обичайната мекота. — Това е само между мен и теб, Дрейкин.
	— Спокойно, действам внимателно. Трябваше да се уверя, че ми казваш истината. Както ти спомена, ако кладенецът не се пази, може и да пресъхне. Но баща ти ми даде всички уверения. Готов съм да работя с теб.
	Мълчание.
	— Никога не съм се съмнявал, че ще го направиш. Знаех, че си човек, който знае интереса си. — Гласът му пак беше станал мазен, в него пролича изключително доволство. — Само бих искал да ми вярваш. Трябва да се срещнем и да обсъдим въпроса.
	— Взе ми думите от устата. Какво ще кажеш за три следобед при паметника на Вашингтон?
	— Там има много хора.
	— По-добре, отколкото в ресторант или хотел. Цял Вашингтон гъмжи от платени информатори. Около паметника има само туристи.
	— Много добре. — Засмя се. — Всъщност така или иначе няма голямо значение дали ще ни видят заедно. Особено след като даде съгласието си за споразумение. При паметника на Вашингтон в три.


	— При паметника на Вашингтон в три часа.
	— Кой е? — поинтересува се Огдън.
	— Просто елате там.
	— Не обръщам внимание на анонимни обаждания.
	— Ще започнете да обръщате, ако искате да заловите Юда в действие.
	— Юда ли?
	Сет затвори телефона и се облегна на стола. Използва добре последните няколко часа. Пусна машината в действие. Сега единственото, което трябваше да направи, бе да я остави да се движи.


	Кейт реши, че вече трябва да излиза от водата. Джошуа щеше да остане колкото нея, а двамата бяха в басейна от два часа. Не че изглеждаше уморен. По нищо не личеше, че е бил болен. Но външният вид може да лъже и нямаше смисъл да се рискува.
	— Още един скок — пръсна го по лицето с вода. — Хайде да се състезаваме.
	Тя го победи.
	— Излъга ме, не се бях подготвил.
	— Във всеки случай ще те победя. — Седна на ръба на басейна и му подаде ръка. — Омръзна ми ти да ме биеш.
	— Е, може би защото си по-тежка. По-бързо цепиш водата.
	— Благодаря. — Хвърли му кърпа. — Само заради тези думи ще изтичаш от другата страна на басейна и ще извикаш Филис и господин Римилон. Време е за обяд.
	— Добре. — Той скочи на крака.
	— Донеси ми хавлията — извика след него.
	Кейт проследи как се отдалечаваше. Нямаше и следа от слабост. Изглеждаше здрав както преди болестта, слава богу. Онази нощ бе изплашена до смърт… Е, това е част от нещата, ако обичаш някого.
	Филис, Римилон и Джошуа се приближиха.
	— Готови ли сте за обяд?
	— Защо не? — Филис хвърли хавлията на Кейт. — Заради това как плува цял следобед на теб ти е необходима голяма порция калории. Нещо си замислена.
	Филис я познаваше прекрасно.
	— Добре ми се отрази. Надявах се, че… — замълча. Възможно ли е? Идеята й се стори много налудничава. Но все пак…
	Тръгна бързо към вратата.
	— Ще се видим горе. Трябва да позвъня на някого.
	— На кого? — попита Филис.
	— На Лински.


	— Идеята не беше никак добра. — Блаунт се намръщи, докато наблюдаваше как цял автобус деца се изсипаха на площада. — Как ще разговаряме, когато тези дечурлига се мотаят наоколо?
	— Ще говорим до езерото. Не можеш да кажеш, че някой ни обръща внимание. Освен това ти самият каза, че нямало значение.
	Изразът на Блаунт се проясни.
	— Вярно е, че няма. Може би съм свикнал да се боя от Огдън. Но вече край! — Изравни се със Сет. — Ще трябва да подадеш молба за патент на RU2 някъде в Европа. Трябва да го получим, иначе няма да можем да отворим клиниката.
	— Вече съм направил резервация за самолет. — Сет хвърли нехаен поглед към черната лимузина, която се движеше бавно недалеч от тях. Дали не бе Огдън?
	— А Кейт Денби? Нейното име също е включено в патента.
	— Мога да докажа, че Смит свърши по-голямата част от работата.
	— И аз така предполагах.
	— Предпочитам да се споразумеем с нея. — Погледна към езерото. — Ако не искаш да се бориш в съда с наследниците й, по-добре дръж Ишмару далеч от нея, докато се споразумеем.
	— Казах ти, че Ишмару не представлява никакъв проблем. — Усмихна се самодоволно. — Денби също може би няма да представлява проблем, ако Ишмару открие онова, което търси. Изглежда, че добрата лекарка не е била чак толкова добра.
	С голямо усилие Сет се опита да не променя израза на лицето си.
	— Ще ми бъде трудно да го повярвам. Не ме остави на мира, докато двамата с Мигелин не ме омотаха здраво. — Нарочно зададе следващия си въпрос най-нехайно. — Какво е направила?
	— Опит за убийство. — Блаунт кимна, като видя как реагира. — Аз също се изненадах.
	— На онова тъпо ченге в Дандридж ли? Беше много кофти опит от ваша страна. Свалиха обвинението.
	— Не, това е станало преди години. Подобен процес срещу нея ще изглежда доста грозно по вестниците.
	— Още едно дело. Това не е разрешение на проблема.
	— Не ме е грижа за нея — каза Блаунт нетърпеливо. — Какво става с RU2? Искам моите адвокати да съставят споразумението, преди да си тръгнал за Европа.
	— Предпочитам моите адвокати да го направят.
	— Признавам, че очаквах…
	— Малък сополанко такъв! — Реймънд Огдън завъртя Блаунт към себе си. Юмрукът му се стовари върху устата на Блаунт. — Лигаво копеле такова!
	Блаунт се свлече на колене.
	Огдън го ритна в корема, лицето му беше почервеняло от ярост.
	— Събирай си нещата и се махай от къщата ми! Уволнен си! — Ритна го пак. — Не си мисли, че ще ми се измъкнеш. Ще те пипна! Не си достатъчно умен, за да се издигнеш, мошеник такъв.
	— Беше нещо нервен, а? — изрече тихо Сет, докато наблюдаваше как Огдън се връща към лимузината си.
	— Копеле — изхриптя Блаунт, опитвайки се да си поеме дъх. — Как, по дяволите, е разбрал, че аз…
	— Ами аз му съобщих. — Сет му помогна да се изправи на крака. — Помислих, че така е по-сигурно.
	Блаунт се облещи насреща му.
	— Ти си му казал? Значи ти ме подреди така?
	— Е, нали трябваше да се срещнем и си помислих, че така с един удар ще убия два заека.
	— Значи си искал той да ме набие?
	— Исках да се уверя как прекъсваш връзките си с него. Завинаги. Май сега е завинаги, а?
	— Ще ти счупя врата — изсъска през зъби Блаунт.
	— Разбирам те. — Сет отмести поглед зад него. — Но този дребен инцидент като че събра тълпа. Май ще трябва да изчакаш, за да няма свидетели.
	Блаунт извади кърпичката си и грижливо попи кръвта от устната си.
	— Казах ти, че не ме е грижа дали ще ни види заедно. Щях да го направя, когато преценя.
	— Боя се, че нямам доверие на никого. Измами Огдън. Кой може да ми гарантира дали няма да промениш решението си и мен да подхлъзнеш. Не, трябваше да бъда сигурен, преди да дам съгласието си. — Лицето му разцъфна в усмивка. — Сега всички пречки са отстранени.
	— Ще го запомня.
	— Сигурен съм, но сделката е твърде сладка за теб, за да се откажеш заради няколко синини. — Изтупа малко прах от сакото на Блаунт. — Трябва да се настаниш някъде. Ще ти запазя апартамент в моя хотел за следващите няколко дни, докато тръгнем за Амстердам. Дори ще дойда в къщата на Огдън, за да ти помогна за багажа.
	— Няма нужда… — После Блаунт злобно се усмихна. — Да, непременно ела да ме вземеш. Довечера Огдън ще си бъде вкъщи. Може да реши, че ти също имаш нужда от няколко синини.
	— Пожелаваш ли ми го? — Цъкна с език. — Аз пък си мислех, че се разбираме добре.
	— Млъкни, дяволите да те вземат — изръмжа Блаунт. Мина покрай него и тръгна по улицата.
	Сет го последва бавничко. Машината весело се въртеше. Само още няколко завъртания…


	— Е, изглеждаш доволна — забеляза Филис, влизайки в апартамента на Кейт. — Каква е причината?
	— Не съм доволна. Развълнувана съм. — Кейт затвори телефона. — Направих един номер и сега не знам дали ще има резултат.
	— Ще ми разкажеш ли?
	Кейт поклати глава и й показа как стиска палци.
	— Не сега. Боя се да не разваля всичко. Къде е Джошуа?
	— Преоблича се. — Обърна се към вратата. — Всъщност и аз трябва да направя същото. Къде ще обядваме?
	— Тук. — Тръгна към спалнята. — Ще си взема душ и ще се преоблека. Двамата с Джошуа поръчайте нещо. За мен само сандвич.
	— Имаш нужда от много повече след тази преумора.
	Преди да затвори вратата, Кейт весело извика:
	— Добре. И салата.
	Келнерът дойде с храната, когато тя сушеше косата си. Набързо обу панталон, блуза и сандали.
	— Кейт.
	— Идвам. — Влезе като вихър във всекидневната, целуна леко Джошуа по челото и седна на стола срещу него. — Какво поръчахте?
	— Боб с кренвирши.
	Тя шеговито се възпротиви.
	— В менюто има толкова здравословна храна, а ти поръчваш боб и кренвирши.
	Той се ухили.
	— Ти каза, че мога да си поръчам каквото поискам. Освен това бобът е здравословен. Месото е протеини, лукът — зеленчуци и…
	— Добре, добре.
	— Много лесно се предаде. Добре ли си?
	— Дори много добре. — Наистина се чувстваше чудесно. Усети първата искрица надежда след смъртта на Мигелин. Надеждата изумително повдигаше настроението й. — Но на Филис няма да й е много добре, ако след това коремът те заболи.
	— Ще се справя — каза Филис. — Заобиколена съм от…
	Телефонът иззвъня.
	Дали не беше Сет?
	— Аз ще се обадя. — Кейт скочи от стола и изтича до телефона.
	— Знаеш ли къде съм, Емили?
	Сърцето й замря, после заби учестено.
	— Не ми отговори. Знаеш ли кой се обажда?
	— Ишмару.
	— Знаех си, че не си ме забравила. Аз също не мога да те забравя. Особено тук, където съм. Тук е толкова красиво. Всички тези дървета, храсти и горски пътечки. Представих си те в гората. Понякога ми се привиждат разни неща, както на всички истински воини.
	Тя стисна по-здраво слушалката.
	— Какво искаш?
	— Да дойдеш при мен.
	— Върви на майната си.
	— Не бива да ми отказваш толкова бързо. Прекарах няколко интересни дни в деловодството. Фактите са много умно прикрити, но аз ги изрових. Знам всичко. Ти си лошо момиче, Кейт.
	— Не разбирам за какво говориш.
	— Защото не ме попита къде съм. Все пак ще ти кажа. В болница „Пайнбридж“.
	Той прекъсна линията.
	Тя затвори очи, обхваната от ужас.
	— Мамо? — Джошуа стоеше до нея, гледаше я с разширени от страх очи.
	Тя механично го прегърна.
	— Няма нищо. Всичко е наред, Джошуа.
	— Не е наред. Ти спомена Ишмару.
	— Ще бъде наред. Всичко ще се оправи. — Обърна се към Филис. — Трябва да тръгвам. — Грабна чантата си. Пистолетът дали е вътре? Да, Сет винаги проверяваше да не излиза без него.
	— Къде отиваш? — извика Филис и се втурна към вратата.
	Не можеше да й каже. Беше обещала. _Никой не бива да знае._ Но сега Ишмару знаеше. Узнал бе.
	— Филис, грижи се за Джошуа.
	Вратата се затръшна зад нея.


	Катастрофа!
	Сет го разбра в мига, в който влезе в хотелската стая.
	Джошуа седеше на дивана като парализиран, а Филис изглеждаше замаяна.
	_Кейт!_
	— Къде е Кейт?
	— Излезе — отговори Филис. — Защо не беше тук? Къде се губиш?
	— Трябваше да свърша нещо. Ще ми кажеш ли къде е, или ще ми викаш?
	— Ишмару — прошепна Джошуа.
	Сърцето му подскочи.
	— Какво стана?
	— Обади й се по телефона и тя излезе.
	— Кога?
	— Може би преди два часа.
	— Сигурен ли си, че беше Ишмару?
	— Тя каза името му и видях лицето й. Беше Ишмару.
	— Къде отиде?
	— Не ми каза. Поръча само да се грижа за Джошуа.
	— Какво ще правиш сега? — попита с нотка на обвинение Джошуа. — Обеща да се грижиш за нея.
	— Ще се погрижа за нея. — Прекоси стаята и прегърна Джошуа. — Чуй ме, Джошуа, няма да позволя нищо лошо да й се случи. Ще я намеря и ще я върна при теб.
	— Дори не знаеш къде е.
	— Ще я открия, повярвай ми. Всичко ще бъде наред.
	— И тя така каза. Но беше уплашена. Познах, че беше уплашена.
	Сет също се разтревожи. Никога по-рано не му се беше случвало да е толкова изплашен.
	— Повярвай ми. Ще я доведа.
	Джошуа само го изгледа. Сет не можеше да го обвини. Трудно е да утешиш някого, когато ти самият се нуждаеш от утеха. Пусна Джошуа и излезе от стаята.
	Римилон бе навън в коридора.
	— Къде, по дяволите, беше?
	— Видях, че излизаш от асансьора и отидох да видя дали няма да разбера нещо от портиера. Тя притича покрай мене. Грешката не е моя. Опитах се да я спра. Каза ми, че трябва да се грижа за другите двама.
	— Какво ти каза портиерът?
	— Взела е такси, но не е чул накъде е казала да кара.
	По дяволите! Мина покрай Римилон към асансьорите.
	Добре. Спокойно. Мисли.
	Защо не го е изчакала?
	Кейт.
	Възпри чувствата си, иначе няма да можеш да й помогнеш.
	Но първо трябваше да я намери.
	Можеше да я намери. Трябваше само да открие къде е Ишмару.
	Блаунт знаеше къде може да се намери Ишмару. Имаше време. Блаунт спомена, че Ишмару се качил на самолет след убийството на Мигелин.
	Освен да е променил решението си и да се е върнал във Вашингтон. Дори не искаше да мисли за тази възможност. Трябваше да приеме, че има време, че Кейт не се е качила на самолет, за да се срещне с Ишмару.
	Затова бе необходимо да се прибави само ново уравнение към бъркотията. Остави машината да се върти на пълни обороти и гледай, преди да е спряла, да откриеш къде Кейт ще се срещне с Ишмару.


	Раната на устната много го болеше. Блаунт се намръщи, когато видя отражението си в огледалото. Устната му беше подута. Проклетият Огдън.
	Сет Дрейкин също да върви по дяволите. Беше го набелязал. Щом отвореха клиниката и тя заработи, негодникът щеше да умре. Щеше да остави баща му да се справи с това. Подхождаше му. Двамата бяха лика-прилика. И двамата бяха измет.
	Взе одеколона, дезодоранта и четката за зъби от полицата и ги сложи в несесера си. Освен отворената чанта върху леглото, багажът му бе събран и готов. Щеше да позвъни за такси и да си тръгне оттук. Нямаше да седи и да чака проклетия Дрейкин. Макар че би било срам да не използва възможността да избута този никаквец на пътя на Огдън.
	Огдън вероятно вече бе пиян. Видя прислужника да му носи нова бутилка водка в библиотеката, когато слезе до кабинета, за да си вземе нещата. Тогава се възползва от възможността да измъкне няколко файла, които също щяха да се окажат неприятни за Огдън. Нито един от тях не беше чак толкова фрапиращ, другите той пазеше в личния си сейф. Но вестниците с радост щяха да подемат новината за сделката за земя за завода в Индия. Би било…
	— Закъснях ли, Блаунт?
	Той се смрази, обърна се и видя Дрейкин, застанал на прага на банята.
	— Как влезе тук?
	— Не през главната врата. Прецених, че може да се окаже неудобно. Изкачих се по дървото отвън и скочих на балкона.
	— Доста си се потрудил.
	Дрейкин се усмихна.
	— Не чак толкова. В моето досие, с което ти разполагаш, пише ли, че някога съм бил крадец, който се вмъква по горните етажи чрез катерене?
	— Не. — Но сега приличаше на такъв крадец, както бе облечен с черен пуловер, джинси и обут с гуменки, помисли си Блаунт.
	— Значи не е вярно. Защото ти знаеш всичко за мен. Нали, Блаунт?
	— Знам достатъчно. — Бутна го, за да мине в спалнята. — Нямам намерение да дебна през прозореца. Сега ще слезем долу и ще излезем през външната врата. Вземи тази чанта.
	— Още не. — Облегна се спокойно на касата на вратата. — Не бъди толкова нетърпелив. Защото знаеш нещо, което е много важно за мен. Къде е Ишмару, Блаунт?
	— Нямам време за това.
	— Имаш време колкото искаш. Искам да знам къде е Ишмару. Тук, във Вашингтон ли е?
	— Казах ти, че не е.
	— Ишмару се е обадил на Кейт Денби. Може да се е върнал.
	— Не мисля. Какво значение има? Нека Ишмару да я убие. Като жива причинява повече неприятности, отколкото като мъртва. Ще се справим с проблемите на наследниците.
	— Нека Ишмару да я убие — повтори тихо Сет. — Това ли каза?
	Блаунт застана нащрек. Нещо ставаше. Нещо никак не бе наред, схвана той по начина, по който Дрейкин се взираше в него.
	— Това ли каза за Ноуа и за Мигелин?
	— Махай се оттук, Дрейкин. Скачай през прозореца или излез през вратата. Не ме интересува. — Тръгна към отворената върху леглото чанта. — Няма да стоя и да те гледам как…
	Ръката на Дрейкин сграбчи гърлото му изотзад.
	— Къде е Ишмару?
	Не можеше да диша. Не успя да се отскубне от ръката на Дрейкин. Напипа някакви ръкавици, Дрейкин си бе сложил хирургически ръкавици като някакъв скапан лекар.
	— Къде е Ишмару? — процеди Дрейкин.
	— Работи в болница „Пайнбридж“.
	— Къде се намира?
	— Близо до… Дандридж.
	— Добре — пусна го и отстъпи. — Само това исках да знам.
	Блаунт се разяри.
	— Копеле такова… — Хвърли се към него.
	Дрейкин не беше там, където очакваше. Беше се отместил и когато се обърна към Блаунт, държеше нещо в ръка. Беше взел от масата месинговата китайска фигурка на куче.
	— Хайде — направи знак на Блаунт да се приближи. — Още веднъж. Само веднъж и ще се свърши.
	Внезапен мраз охлади гнева на Блаунт. Негодникът искаше да го убие, осъзна изумен. Не помръдна. Нямаше намерение отново да се хвърля върху Дрейкин. Пистолетът му бе в отворената чанта върху леглото. Трябва да скочи дотам и да го вземе. Насили се да се усмихне.
	— За какво е всичко това? Признавам, че изпуснах нервите си, но това не е причина да правим нищо прибързано. Важна е сделката.
	— Нима?
	— Добре, казах ти къде е Ишмару. Сега можем да продължим оттам, откъдето… — Блаунт скочи към чантата и грабна пистолета. Вдигна го и се обърна към Дрейкин.
	Но не успя да го използва.
	Дрейкин извъртя металната фигурка и го удари точно по лявото слепоочие, убивайки го на място.


	Свършено.
	Сет взе кърпа от банята и избърса фигурката. Беше с ръкавици, така че не бе оставил отпечатъци върху нея, но сега щеше да изглежда сякаш е била избърсана от някой, който не е бил с ръкавици. Някой, който е вдигнал фигурката импулсивно и е ударил Блаунт.
	Пусна металното кученце до тялото. Набързо прерови чантата на Блаунт. Файлове на Огдън. Беше му хрумнало, че Блаунт нямаше да устои на едно малко отмъщение, след като Огдън го би и го унизи. Щяха да открият тялото на Блаунт, а Огдън щеше да прегледа какво има в чантата, преди да е дошла полицията. Взе дискетите и ги пъхна под матрака. После отвори вратата към коридора и я остави открехната.
	Нещо друго?
	Огледа стаята. Не, друго нямаше. Време бе да тръгва. Трябваше да стигне до Кейт. Прекоси стаята към балкона.
	_Нека Ишмару да я убие._
	Как не.


	Болницата „Пайнбридж“.
	Минаваше полунощ, когато Кейт спря на паркинга взетата под наем кола и излезе от нея. Всичко изглеждаше същото, помисли тя, докато вървеше по дългата алея към болницата. Светлините светеха меко и гостоприемно, поляната бе зелена и окосена.
	Не, не беше същото. Никога нямаше да бъде същото. Ишмару бе тук.
	Очакваше го да се появи още щом излезе от колата.
	Отвори вратата. Фоайето беше пусто по това време на денонощието.
	_Къде си? Нали ти ми се обади? Сега къде си?_
	— Няма го тук. Вече проверих.
	Тя се вцепени от изумление, когато съзря Сет бавно да се изправя от стола до саксията с папрат.
	— Какво правиш тук?
	— Получих нервно разстройство — изрече мрачно. — Не знаех дали няма да стигнеш преди мен. Помислих, че може да ти е предложил да се срещнете някъде другаде.
	— Върви си, Сет. Не те искам тук.
	Той не й обърна внимание.
	— Описах го и чиновничката каза, че са го наели за санитар. Подвизава се под името Санчес. Бил е дежурен днес следобед, но вечерта е почивка.
	— Върви си, Сет.
	— Няма. — Пристъпи към нея, гласът му беше нисък и настоятелен. — По дяволите, няма защо да криеш нещо от мен. Какво ме интересува дали си убила някого? Аз те познавам. Който и да е, трябва да го е заслужавал.
	— Как… — Вече не беше важно. Не би понесла спор. Трябваше да намери Ишмару. Мина покрай Сет и се отправи към асансьорите.
	Сет я последва.
	— За бога, нека да ти помогна, Кейт.
	— Не мога да приема. Той ми каза да дойда сама. — Натисна копчето на четвъртия етаж. — Това е моя работа. Остави ме да я свърша.
	— Къде отиваш? Той не е в болницата. Спи в бунгалото зад сградата.
	Не отговори. Вратите се отвориха и тя веднага влезе в сестринската стая. Медицинската сестра беше мургава и пълна. Кейт не я познаваше.
	Усмихна се приятно.
	— Извинявайте, много е късно за посещения.
	— Аз съм доктор Денби. Шарлин Хок на смяна ли е?
	— Шарлин е дневна. Започва от шест сутринта. — Погледна часовника. — Вероятно спи.
	— Събудете я. Кажете й, че Кейт е тук. — Тръгна бързо по коридора. — Незабавно.
	Сет я настигна.
	— Къде отиваме?
	— Мисля, че знам къде е Ишмару. — Зави наляво и спря пред 403-та стая. Пое дълбоко дъх. — Стой тук.
	Отвори вратата. Стаята беше тъмна.
	— Ишмару? Аз съм Кейт Денби.
	Никакъв отговор.
	Сет я бутна встрани и застана отляво на вратата. В следващия миг лампата светна. Вътре нямаше никой, освен фигурата, свита под завивките на леглото.
	Твърде хубаво, за да бъде вярно.
	Тя отиде до леглото и дръпна чаршафа. Леглото беше празно. Само навити одеяла, за да приличат на тяло. Прониза я остра болка, когато се отдръпна от леглото.
	— Кой трябваше да бъде тук, Кейт?
	— Баща ми. — Сълзи обливаха лицето й. — Татко…
	Краката й вече не я държаха. Отпусна се на стола с колелца до леглото.
	— Баща ми.
	Сет падна на колене пред нея.
	— Кажи ми какво става. Не мога да ти помогна, ако не ми кажеш.
	— Не можеш да ми помогнеш — изрече Кейт вцепенено. — Никой не може да ми помогне. Ишмару го е пренесъл някъде. Взел го е оттук.
	— Кейт. — Тя вдигна очи и видя Шарлин на прага. Косата й беше разрошена, беше намъкнала пуловер над пеньоара си. — Какво правиш тук? — Отмести поглед към леглото. — Боже мой, къде е Робърт?
	— Кога го видя за последен път?
	— Смяната ми свърши в три, но аз се върнах в шест и му дадох да вечеря. Имаме нова санитарка, но й нямам вяра, че ще го нахрани. Трябва да е някъде на този етаж. Всички познават Робърт. Той не може да се разхожда из болницата. Веднага ще се обадя на охраната.
	— Недей.
	— Трябва да го намерим, Кейт. Знаеш колко е безпомощен напоследък.
	— Аз ще го открия. — Насили се да се изправи. — Върви да си легнеш, Шарлин. Ще го доведа.
	— Не бъди глупава. Не мога да отида да си легна. Обичам Робърт. Всички го обичаме, Кейт.
	Сет обходи с очи стаята, огледа стените с цвят на праскова, украсени с няколко картини в рамка, явно рисувани от дете, цветната плетена покривка върху леглото и спря вниманието си върху скъпата лампа от „Тифани“ върху нощното шкафче. Един плик бе подпрян на лампата. Той го взе и го подаде на Кейт.
C>
	За Емили
C$
	Ишмару единствен я наричаше Емили.
	Тя отвори плика.
C>
	Ние сме в гората зад болницата. Поне аз. Не съм сигурен дали той ще издържи една нощ навън. Изглежда слаб. Не е като теб. Ела. Открий ме.
C$
	Сет взе бележката от ръката й и я прочете набързо.
	— Бинго — и тръгна към вратата.
	— Недей. — Кейт го изпревари. — Той иска аз да отида. Ако те види, може да го убие. Аз трябва да отида.
	— Глупости. Няма да те пусна сама.
	— Какво става, Кейт? — попита Шарлин, когато минаха покрай нея.
	— Не прави нищо! — Кейт й извика отдалеч. — Чуваш ли? Нищо!
	— Е, ще ми кажеш ли за баща си? — попита тихо Сет, когато вратите на асансьора се затвориха.
	_Говори`._ Вече нямаше значение. Може би това щеше да й помогне да не се разпадне.
	— В напреднал стадий на Алцхаймер е.
	— Боже мой!
	— Той е беззащитен. — Млъкна, за да събере сили да говори. — Също като малко дете е. Не може да се защити от една хлебарка, а какво остава от Ишмару.
	— Нали ми каза, че е мъртъв.
	— Той така поиска. Лекувал е стотици пациенти, болни от Алцхаймер. Знаеше какво го очаква. — Прехапа устни. — Помъчи се да разбереш. Баща ми беше прекрасен човек. Беше мил и добър, със силно чувство за собствено достойнство. Имаше хиляди приятели. Всички го обичаха и уважаваха. Винаги ми е казвал, че болестта на Алцхаймер е по-тежка за близките, отколкото за самия болен. Не можеше да понесе мисълта какво ще се стовари върху всички нас. Не искаше Джошуа да го види как запада. Не желаеше никой да знае. Искаше всички да го запомнят такъв, какъвто беше.
	— Затова си го писала умрял.
	— Нямах избор. Дори не сподели с мен, че е болен, докато един ден изчезна. Работеше в „Пайнбридж“ и си тръгнал към къщи, когато изведнъж не могъл да си спомни къде отива. Спрял отстрани на пътя. Два дни по-късно го намерих в колата. Следващата седмица влезе в друга болница. В картона му пишеше, че е болен от рак. Фалшива диагноза. Когато отидох в болницата, той ми каза какво да направя. Беше го измислил. Дори беше разговарял с управата на болницата и беше уредил да го гледат там.
	— Съгласиха ли се?
	— Те го обичаха. Дори направиха така, че повечето хора, които се грижеха за него, бяха нови, не бяха работили с него и не го познаваха. По-късно… той толкова се промени, че никой и не би могъл… Съжалявам, че не го познаваше. Сега е като черупка, а преди беше весел, енергичен…
	Вратата на асансьора се отвори и Сет тръгна към изхода.
	Кейт го спря.
	— Не, има заден изход към гората.
	— Добре познаваш болницата.
	— Би трябвало — поведе го към задната врата. — Дори когато вече не можех да разговарям с него, идвах всяка седмица, за да говоря с лекарите или просто да го погледам.
	— Не мога да разбера как си се справяла.
	— Нито пък той. Беше много настоятелен. Отричаше самоубийството, но беше възможно да промени възгледите си. Не исках да се възползвам от тази възможност. — Преглътна. — Накара ме да обещая да фалшифицирам смъртта му, после да си тръгна и да го забравя.
	Сет поклати глава.
	— Той повярва ли ти?
	— Може би. Не знам. Направих всичко, което пожела. Фалшифицирах смъртта му и парите, които получих като наследство, внесох за гледането му в болницата. Не съм казала на никого.
	— Но не си могла да го оставиш сам тук.
	— _Обичах го_, разбираш ли? Не можех да го направя. През първата година го посещавах всяка седмица. На втората година състоянието му се влоши. Вече не ме познаваше, но кой знае защо когато ме видеше, се разстройваше. — Преглътна сълзите си. Все още я болеше. Много й беше мъчно. — Плачеше. Разредих посещенията си до веднъж месечно.
	Сет стисна ръката й.
	— Първата година започна да пише книга. Беше възбуден, чувстваше се полезен. Втората година дори не можеше да прочете онова, което бе написал. Знаеш ли как му се отразяваше това? А на мен?
	— Представям си.
	— Не можеш да си представиш. Никой не може, който не го е познавал.
	— Как успяваше да запазиш посещенията си в тайна от Филис?
	— Лъжех. Специализирах се.
	— Какво си преживяла, без да има с кого да го споделиш.
	— Обещах му, че никой няма да знае. Обещах му…
	Застана на най-горното стъпало и се загледа в гората. Между сградата на болницата и началото на гората се простираше равна поляна. Гората винаги беше зелена, изглеждаше спокойна и гостоприемна. Но не и сега. Ишмару бе там.
	— Нека да тръгна да го търся, Кейт.
	— Не ти позволявам. Ишмару ще го убие. Стой тук.
	— По дяволите, не мога да стоя тук.
	— Ще останеш — изрече тя натъртено. — Ако не останеш, никога няма да ти простя.
	— Няма да имаш тази възможност, ако те убие. Повярвай ми. Мога да се справя с него.
	Тя поклати глава.
	— Идвам. Ти решаваш дали ще вървим заедно, или ще измислим нещо.
	Решението му бе окончателно, осъзна тя тревожно. Щеше да изпълни това, което казва, а тя не можеше да си позволи Ишмару да я види с когото и да било.
	— Добре. Дай ми десет минути, преди да влезеш в гората. — Той отмести очи към поляната. — Заради светлините от болницата оттам се забелязва кой приближава. Ще отида на километър и половина нагоре на север и ще се опитам да намеря баща ти.
	— Как?
	Той се усмихна накриво.
	— Имам страхотно обоняние, не помниш ли? Пациентите на болници имат силен специфичен антисептичен мирис. Цялата стая носеше тази миризма. Веднага бих я подушил.
	— Ишмару ще бъде с баща ми.
	— Тогава ще го изненадам преди да е ранил някого.
	Тя отново обърна поглед към гората.
	— Десет минути.
	Той изчезна.
	Проследи го как се затича и зави покрай болницата. Тя тръгна надолу по стълбите. Отърва се от него и нямаше значение, че го бе излъгала. Искаше той да остане жив. Ишмару можеше да го убие за десет минути. Тя нямаше да позволи това да се случи.
	_Няма да има повече убийства, Ишмару._
	_Трябва да има край._
	Но как? В мига, в който влезе в гората, той щеше да бъде нащрек и тя щеше да се превърне в още една жертва. Трябваше да открие начин как да го надхитри, как да му се наложи.
	Да се наложи на _него_? След като той тероризираше живота й още от смъртта на Майкъл.
	Ужасяваше я толкова много, че не бе в състояние да мисли. Сега също бе изпаднала в ужас.
	_Отърси се от страха. Намери решение. Мисли._
	_Сети се за нещо._
	Изведнъж отговорът проблесна — сигурен, бърз, ясен.
	Разбира се.
	И най-важното — беше простичък.


>	Седемнадесета глава

	Емили.
	Златистата й коса проблясваше на лунната светлина, докато пресичаше поляната към него.
	_Ела, Емили, искам да те изпратя обратно на оня свят._
	_Искам да си отмъстя._
	_Още няколко метра и ще влезеш сред дърветата._


	Той се криеше някъде там.
	Усещаше присъствието му напред в тъмнината. Стисна здраво пистолета в ръката си. Пристъпи в гората, мракът я обгърна.
	— Ишмару.
	Нямаше отговор.
	Влезе малко по-навътре, докато стигна до малка полянка. Спря и започна да се вглежда в дърветата, които заобикаляха откритото пространство.
	— Ишмару.
	Не последва отговор.
	— Нали искаше да дойда. Престани да се криеш.
	— Хвърли пистолета. Това оръжие не ти подхожда.
	— Къде е бащата на Кейт?
	— Бащата на Кейт ли? — Последва мълчание. — Значи най-накрая признаваш, че си Емили?
	— Разбира се, ти винаги си го знаел. Къде е той?
	— Теб какво те е грижа, Емили?
	— Двете с Кейт сме свързани — произнесе думите с учудваща лекота. — Сега ме интересува онова, което интересува и нея. Трябва да защитя онзи, когото тя иска да закриля.
	— Жалко. Толкова крехък човек. С едно извиване на ръката мога да строша врата му. Пусни оръжието.
	Дали стои в тъмнината с ръка около гърлото на баща й? Не можеше да рискува. Остави пистолета на земята.
	— Правилно. Никой от нас не може да нанесе удар с тези непохватни оръжия.
	Тя напрегна очи и се огледа.
	— Къде е бащата на Кейт?
	— Пуснах го на свобода.
	Сърцето й подскочи. Дали не е умрял? Да не иска да каже, че го е убил?
	— Пречеше ми.
	Тя се обърна, когато усети движение отляво.
	— Наблюдателна си. — Гласът му дойде отдясно. — Вярно, бях там. Движа се бързо, нали? Тренирал съм се да тичам като вятъра и сега съм по-силен, отколкото когато се борихме преди, Емили. Може би носиш някои шамански дарове.
	Това бе чудесна възможност. Направи така, че да се чувства несигурен. Вземи нещата в свои ръце. Диктувай ти развоя на събитията.
	— Донесох много дарове. Защо мислиш, че не успя да убиеш сина на Кейт?
	— Аз реших така. Исках да я наблюдавам как страда.
	— Може да ти се струва, че си го решил, но всъщност решението беше мое. Още от първия път, когато видя Кейт, всяка твоя мисъл, всяко твое действие, което предприемаше, беше диктувано от мен.
	— Лъжкиня.
	— Защо да те лъжа? На духовете не са им нужни лъжи.
	— Защото съм по-силен — изрече той грубо. — Теб те е страх от мен.
	— По-рано беше ли ме страх? Страх ли ме беше през нощта, когато ме уби?
	— Не, ти се бори с мен като кучка, каквато си. — Замълча. — Тогава ме поряза.
	— Тогава не бях достатъчно силна, за да те убия, но сега заякнах. Отдавна чакам да те отведа на оня свят. Знаеш ли кого ще срещнеш там?
	— Не искам и да чуя.
	Тя усети страх в гласа му.
	— Бранителите.
	Той си пое дълбоко дъх.
	— Много си умна, но няма да ме изплашиш. Твърде дълго чакам това. Ще бъде забележителна среща.
	— Като аз съм на открито, а ти дебнеш като страхливец сред дърветата? — Зад онзи бор не се ли появи някаква сянка?
	— Да, мисля, че моментът дойде. Излизам.
	— Почакай. — Тя не разполагаше с оръжие, а той беше по-силен. Той щеше да има преимущество, а тя щеше да бъде беззащитна. — Воините не постъпват така. Те дебнат и преследват. Или мислиш, че ще ти избягам?
	— Мисля, че ще се опиташ.
	Защо му го предложи? Да тича из гората? Та тя едва виждаше на петдесет сантиметра пред себе си. Но Ишмару също не виждаше.
	— Няма ли да ти е по-забавно?
	Мълчание.
	— Да, по-рано не съм те преследвал. Голямо удоволствие ще ми доставиш. Хайде, тичай, а аз ще те хвана.
	Тя застина, но й хрумна друга мисъл. В душата й се появи известна надежда. Може би…
	— Да тръгна ли първа?
	— Усещам нетърпение в гласа ти. Радваш се, че чакането свърши, нали?
	— Да тръгна ли преди теб? — повтори тя.
	— Ще броя до десет.
	Кейт се втурна напред и после зави наляво. Нямаше пътека. _Запомни откъде минаваш._
	_Всички дървета изглеждат еднакви, когато бягаш край тях_, помисли си тя отчаяна.
	Не, тази наклонена върба е различна.
	Върбата.
	Отляво имаше камък, покрит с мъх.
	— Вдигаш прекалено много шум. Така ме улесняваш — извика Ишмару зад нея. — Но си бърза, много бърза. Тичаш с лекота като воин.
	Сърцето й биеше до спукване. Трябваше да диша равномерно. _Представи си, че бягаш сутрин._
	_Да, точно така._
	Изведнъж краката й се намокриха. Вода плисна по джинсите й. Прекосяваше поточе.
	Още един белег.
	— Но аз съм по-бърз. Приближавам те. Усещаш ли?
	Разбира се, че усещаше. Гласът му звучеше точно зад гърба й.
	— Малкото момиченце също бягаше бързо. Онова, което ми каза, че си Емили. Помня как русата му коса се развяваше. Трябваха ми почти пет минути, за да го хвана.
	_Кое малко момиченце_, помисли объркано Кейт.
	— Но за мен нямаше никакво съмнение. То беше знакът. Умори ли се?
	Тя започна да се изморява, а неговият глас звучеше силен и бодър както в началото.
	Приближаваше я все повече. Всеки миг щеше да се хвърли върху нея.
	_Господи, трябва да тичам по-бързо. Помогни ми…_
	Кейт наистина побягна по-бързо, по-леко си поемаше дъх. Внезапно почувства прилив на сили. Дали се дължеше на адреналина? Не знаеше и не я интересуваше. Щеше да успее.
	Дръпна пред него с един метър, два метра. Продължаваше да тича, скачаше над пънове и шубраци по пътя. Вече виждаше по-добре. Очите й сигурно се бяха приспособили към тъмнината.
	Той все още беше близо, но дишаше задъхано, осъзна тя със злобно задоволство.
	— По-добре побързай — подметна му подигравателно през рамо. — Не се оглеждай назад. Да не мислиш, че бранителите ще ме оставят сама да се бия с теб?
	Ишмару уплашено изръмжа.
	Но може би щеше да се окаже грешка, като използва страха за стимул. Той усили крачки. Отново беше близо зад нея. Прекалено близо.
	Да е проклета, ако го остави да се нахвърли върху нея като върху изплашен заек.
	Онзи клон на пътеката.
	Тя спря, изви го и го пусна срещу него, когато той се приближи.
	Той изохка от болка и хвана клона.
	— Добре. Не го очаквах. — Дръпна клона от ръцете й. — Искаш кръв. Мой ред е.
	Хвана я за гърлото. Тя го ритна в слабините.
	— Ох! — Ръцете му за миг отпуснаха хватката и тя се отскубна. Мина отдясно на пътеката и след няколко метра я пресече пак, втурвайки се по обратния път.
	Той отново беше зад нея. _Бягай по-бързо. Не спирай. Не сега._
	Пресече поточето. След миг го чу да цопва зад нея.
	_Продължавай. Напред._
	Покрития с мъх камък.
	Той измърмори нещо тихо.
	Наклонената върба.
	Сега трябваше да побърза. Беше време за спринта.
	— Не! — извика Ишмару, когато осъзна накъде отива. — Не, не бива да го правиш.
	Как няма да го направи?! Вече бе на поляната.
	Наведе се за пистолета, който лежеше на земята. Претърколи се.
	Той се бе изправил точно над нея. Кейт натисна спусъка.
	Видя го, че трепна, но не падна. Натисна спусъка отново и отново, и отново.
	Защо не пада?
	Той я гледаше почти с тъга.
	— Не биваше така. — Тънка струйка кръв се процеди от устата му. — Това не е… удар.
	Тя стреля отново.
	Ишмару се свлече на земята. Кейт се изправи на крака и се взря в него.
	Очите му бяха отворени, втренчени в нея.
	— Не беше удар… — Той застина, очите му се фокусираха в нещо зад дясното й рамо. — Не, не искам. Не взимайте…
	Изстена, ужас се изписа върху лицето му.
	— _Емили…_
	Кейт усети как настръхва. Стоеше и се взираше право напред. Не би могла да се обърне и да погледне онова, което Ишмару бе видял. Не може да е била Емили. Било е въображението му, подхранено от думите й.
	Думите на Кейт или на Емили?
	Сега очите на Ишмару бяха затворени и мускулите му — отпуснати.
	Трябваше да се увери.
	Докосна пулса на врата му и после седна на земята.
	Мъртъв.
	Смъртта винаги е била неин враг, но сега не чувстваше угризения, докато го гледаше. Би го направила отново. Ако отвореше очи, щеше да го застреля като отровна змия.
	Всичко стана толкова набързо, че й бе трудно да повярва. Ишмару беше мъртъв. Кошмарът свърши.
	Не, не съвсем. Къде беше баща й?
	— Кейт!
	Чу се чупене на сухи клони и Сет се втурна на поляната. Закова се на място, после тръгна бавно натам, където тя бе коленичила до Ишмару.
	— Мъртъв ли е?
	— Да.
	Той я повдигна и я прегърна.
	— Да те вземат дяволите. — Гласът му трепереше. — Защо ме излъга? За малко щях да полудея, когато чух изстрелите.
	Тя се облегна на него. Беше толкова хубаво. Тихо и спокойно. Сега можеше да се уповава на него, да приеме всичко от него.
	— Той ме чакаше. Знаех, че няма да е трудно. — Затвори очи и прошепна: — Но баща ми не е с него. Сигурно го е убил.
	Сет поклати глава.
	— Намерих го да върви в кръг из гората. Подуших го веднага, но пък се отдалечих оттук.
	Тя си отдъхна.
	— Слава богу. Къде е?
	— Оставих го на пътеката, когато чух изстрелите.
	— Трябва да отидем да го приберем.
	— Още малко. — Прегърна я здраво. — Имаме нужда от това. — След миг се откъсна от нея и тръгна из шубраците.
	Тя го последва, но Сет се движеше толкова бързо, че изостана. Когато го настигна, той стоеше на пътеката с баща й на ръце.
	Тя се изплаши.
	— Какво му е? Зле ли е?
	— Нищо му няма. Бос е и си е наранил стъпалата. По-добре да не ходи.
	— Ти ще можеш ли да го пренесеш?
	— Разбира се, той е лек като перушинка.
	Изглеждаше слаб и крехък в ръцете на Сет.
	Тя пристъпи напред и сложи ръка на бузата му. Очите му бяха отворени, но като че ли не я виждаше.
	— Татко?
	Той не отговори.
	Тя отново усети познатата дълбоко пронизваща болка. Не беше говорил от месеци.
	— Всичко ще бъде наред, татко. Вече си в безопасност.
	Дали той я чу? Разбра ли какво му казва?
	— По-добре да се връщаме в болницата, Кейт — каза нежно Сет.
	Тя преглътна сълзите си.
	— Прав си. Навън е студено.
	Обърна се и пое по пътеката.
	Излязоха от гората и вече пресичаха поляната към болницата, когато чу гласа на баща си. Обърна се и с надежда се вгледа в него, но той не говореше. Скимтеше тихо.
	— Ш-т. — Сет тихо му тананикаше нещо успокояващо и го люлееше, докато вървеше. — Тук съм. Всичко е наред.
	Баща й като че разбра и утихна в ръцете му.
	Тя се успокои. Сет беше там, значи всичко беше наред.


	— Ето те пак тук, Робърт. — Шарлин зави току-що бинтованите му крака. — След няколко дни ще се оправиш. Заслужаваше да ти се случи нещо по-лошо, като излизаш с непознати. — Обърна се към Кейт. — Обадих се на полицията, както ми казахте. Тук е детектив Еблънд, чака ви в сестринската стая.
	— Благодаря, Шарлин.
	— Няма защо.
	Сет се приближи към леглото с поглед, прикован в бащата на Кейт.
	— Дали RU2 ще му помогне?
	— На това се надявах, докато работих с Ноуа. Но не знам. Едва ли. Може би, ако бяхме започнали лечението по-рано. Сега вече е в много напреднал стадий на болестта. — Поклати безпомощно глава. — Много е слаб и още не знам как RU2 действа на някои болести. Нужни са още изследвания.
	Сет нежно я прегърна.
	— Ще ги направиш в Амстердам.
	— Надявам се. — Тя взе ръката на баща си. — Ще се опитаме, татко — прошепна тихичко. — Помниш ли как ми каза, че не можем да върнем обратно листата на дърветата? Е, сега го правим и те отново ще растат силни. Ще видиш. Дръж се.
	— Трябва да вървим.
	Тя неохотно пусна ръката на баща си и отстъпи назад.
	— Знам. — Обърна се и тръгна към вратата. — Довиждане, татко.
	— Дали те чува? — попита Сет, докато вървяха по коридора към стаята на сестрите.
	— Понякога мисля, че ме чува. Друг път ми се струва, че сякаш не е тук. — Преглътна, за да освободи буцата на гърлото си. — Дано да е така. Не искам да се затвори в себе си. Предпочитам да си представям, че се носи някъде наоколо и е такъв, какъвто беше.
	— Тогава така би трябвало да мислиш за него.
	— Говоря му, нали виждаш? Глупаво ли е? Ако не е някъде другаде, би трябвало да бъде с мен. Той ме обичаше. Мисля, че още ме обича.
	— Значи има добър вкус.
	Тя пое дъх разтреперана.
	— Извинявай. Спирам дотук. Понякога ми идва твърде много. — Наближаваха стаята на сестрите. — Ето го и Алън.
	— Добре ли си? Искаш ли аз да се оправя?
	— Разбира се, че не.
	Той се усмихна.
	— Трябваше да се сетя. Имаш ли нещо против, ако остана с теб?
	— Не. — Хвана го за ръката. — Остани с мен. Много бих искала.
	Алън Еблънд радушно ги посрещна, когато те влязоха в стаята.
	— Ти наистина знаеш как да предизвикаш вълнение, Кейт.
	— Здравей, Алън. — Целуна го по бузата. — Благодаря ти за всичко. Чух, че си ме защитил.
	— Беше плитко скроена работа. Никога нямаше да стигне до съда. — Сви рамене. — Наблегнах на няколко слаби места в следствието. Но ти явно доста си разсърдила някои влиятелни люде.
	— Заради RU2.
	— Да, следя всичко по телевизията — погледна към Сет. — Дрейкин?
	Сет протегна ръка.
	Алън се здрависа с него и отново се обърна към Кейт.
	— Сигурна ли си, че беше Ишмару?
	Тя кимна.
	— Няма съмнение. Много ли съм загазила?
	— Ако е Ишмару, смятам, че няма да те задържат. Убийство при самозащита. Научихме много за него от бюлетина, който издаде Главното полицейско управление на Лос Анджелис през последните седмици. Там всичко е ясно. Но ще трябва да дойдеш до управлението за разпит. — Поклати глава. — Обаче тая работа с баща ти… застраховка, фалшифициране на официални документи.
	— Не съм и пипала парите от застраховката. Не вярвам, че ще имам проблеми.
	— Ще говоря с областния прокурор за подправените документи. Може и да се оправи работата.
	— Не би трябвало да бъде другояче, Алън.
	— Нарушила си закона. — Изведнъж се усмихна. — Но на областния прокурор му предстоят нови избори, а това е престъпление от състрадание. Не вярвам, че ще се заинати.
	— Много ли време ще отнеме? Трябва да се върна при Джошуа. Не искам да научи за това от медиите.
	— Не бих се тревожил да научи, че си ликвидирала Ишмару — намеси се Сет. — Сигурно ще те награди с медал.
	— Няма да ми даде медал за това, че съм го излъгала за дядо му. Сега всичко ще излезе наяве. Трябва аз да му го съобщя. Разговорът ще бъде много труден.
	— Ще те измъкна оттам веднага, щом мога — каза Алън. — Но не ти обещавам, Кейт. Ти разбуни духовете тук. Долу във фоайето чака цяла група репортери.
	— Ще позвъня на Филис и ще й кажа да скрие сутрешните вестници и да не пуска телевизора — каза Сет.
	— Върви, Кейт. Ще дойда при вас веднага, щом свърша разговора с нея. Не се тревожи, ще се погрижа за всичко. — Добави сухо: — Ако ми позволиш да се справя с тази малка подробност. Иначе не бих искал да ти се меся.


	Кейт успя да излезе от полицията едва призори. Алън изкара двамата със Сет през задния вход на управлението и ги придружи до летището.
	— Кейт. — Подаде глава от прозореца, когато двамата със Сет излизаха от колата. — Това RU2…
	Тя се обърна.
	— Какво за него?
	— Наистина ли е такова, каквото твърдиш?
	Този път усмивката й беше широка и спокойна.
	— Точно така.
	— Тогава не се отказвай. Дай им да разберат.
	— Непременно.
	— Готин е — каза Сет тихо, докато влизаха в сградата на летището. — За полицай.
	— Готин е, точка. Без квалификации.
	— Както кажеш. — Спря я, когато тя тръгна към гишето за билети. — Не натам. Продължаваме към терминала за частните самолети.
	— Да не си наел самолет?
	— Как мислиш, че стигнах преди теб?
	— Въобще не съм се замисляла. Само исках да си тръгнеш.
	— Показа го съвсем ясно и категорично. Почувствах се нежелан…
	— Боже мой! — Кейт стисна ръката му. — Това е Огдън. — Прикова поглед към телевизионния екран в залата. Огдън излизаше от полицейска кола. — Какво става? — Откъсна се от Сет и се приближи до екрана, за да чуе говорителя.
	— Обвинение още не е предявено срещу Огдън. Неговите адвокати настояват, че фармацевтичният магнат е невинен и е доведен само за разпит относно убийството на Уилям Блаунт. Господин Огдън не направи никакъв коментар. — На екрана се появи реклама.
	— Блаунт е мъртъв. — Обърна се и изгледа обвинително Сет. — Значи разузнаване, а?
	— Е, понякога едното води към другото. — Хвана я за ръка и я отдръпна от екрана. — Можеше да завърши и само с разузнаване.
	— Но не стана.
	Той не отговори.
	— Огдън е арестуван заради убийството му.
	— Не мисля, че ще го задържат. Няма достатъчно доказателства. Само толкова, колкото да възбудят интерес към случая.
	— Интерес ли?
	Той се усмихна.
	— Както ти казах, понякога едното води към другото.


	— Изглеждаш ужасно — констатира Филис, щом влязоха в хотелския апартамент. — Иди в стаята ми, среши си косата и си сложи малко руж. Вярвам, че не искаш да изплашиш Джошуа. И без това ще се разстрои достатъчно.
	— Къде е той?
	— В стаята си, чете.
	— Не е ли разбрал нищо?
	— Не, но не е глупав. Когато не му позволих да пуска телевизора, накара ме да се закълна върху Библията, че нито ти, нито Сет сте мъртви или в болница.
	— Благодаря ти, Филис. — Хвърли поглед към Сет. — Искам да говоря с него насаме.
	Той кимна и се обърна към Филис.
	— Какво трябва да направя, за да те заведа долу на обяд?
	— Вземи си душ и си сложи дезодорант.
	Той се отдръпна назад.
	— Отново ме прониза в сърцето. Чудя се защо ли те търпя?
	Кейт едва ли ги чу, докато вървеше към стаята на Джошуа. Беше почти толкова нервна, колкото докато крачеше по поляната към Ишмару.
	_Разбери, Джошуа. Не исках да го направя. Просто се опитай да разбереш._


	— Ти ме излъга… — Джошуа се взираше с каменно изражение в стената зад гърба й. — Твърдеше, че никога не си ме лъгала. Казваше, че не било хубаво.
	Кейт трепна.
	— Не биваше. Не постъпих добре. За това няма извинение. Тогава не виждах никакъв друг начин.
	— Дядо също ме е излъгал, като те е накарал ти да излъжеш.
	— Той не е искал да те засегне, Джошуа. Това е ужасна болест.
	— Не е трябвало да го прави — изрече той с ярост. — Нямаше да престана да го обичам. Ти също.
	Защо не я поглеждаше?
	— Аз не съм спряла да го обичам. Но ми беше трудно.
	— Тогава е трябвало да ме оставиш да помогна. Винаги е по-добре, когато не си сам. Можех да помогна.
	— Обещах му, Джошуа.
	— Трябвало е да ми кажеш. Трябвало е и аз да помогна.
	— Добре, сгрешила съм. Той не е бил прав. Ще ми простиш ли?
	Той мълчеше.
	— Джошуа?
	Най-после я погледна в очите.
	— Искам да го видя.
	— Не, Джошуа. Той не е същият. Казах ти как е сега.
	— Искам да го видя. Ще ме заведеш ли?
	Тя го изгледа объркана. Не беше сигурна дали би било по-добре да му позволи да види в какво се е превърнал дядо му или да остави въображението му да рисува още по-ужасяваща картина. И в двата случая момче с неговата чувствителност би се травматизирало.
	Тя рязко се изправи и тръгна към вратата.
	— Приготви се. Ще кажа на Сет.


	Пристигнаха в Дандридж на другия ден и веднага отидоха направо в болницата.
	Кейт спря пред вратата на стаята, където лежеше баща й.
	— Имаш ли нещо против, ако вляза с теб, Джошуа?
	Той поклати глава.
	— Казах ти, че винаги двама са по-добре от един. — Подвоуми се, после погледна Сет.
	— Добре. — Сет му се усмихна. — Аз ще чакам тук, в коридора.
	Джошуа кимна енергично.
	— Само защото не познаваш дядо ми.
	— Не се засягам.
	Кейт изгледа Джошуа загрижено, докато отваряше вратата. Беше блед и мълча почти през целия път. Дано постъпката й бе правилна.
	Баща й лежеше, обърнат към прозореца. Дали забелязваше нещо? Ако е така, знаеше ли какво вижда?
	Тя леко побутна Джошуа към леглото.
	— Доведох Джошуа, татко. Той много искаше да те види.
	Не последва реакция.
	Джошуа прекоси бавно стаята и застана до леглото. Остави чантата си на пода.
	— Джошуа е моят син, татко. Нали го помниш?
	Никакъв отговор.
	— Той няма нужда да говори — каза Джошуа. — Понякога и на мен не ми се приказва, дядо. — Стоеше и се взираше в него. — Не биваше да го правиш. Няма значение, че си болен. Можех да идвам с мама, щяхме да се разхождаме, щях да ти разказвам най-различни неща. И пак нямаше да има нужда да говориш. Щях да ти разкажа всичко за моя бейзболен отбор, за училището, за филмите, които гледам. — Замълча. — А татко умря, нали знаеш. Ти така и така нищо не би могъл да помогнеш.
	Никакъв отговор.
	— Все пак ще идвам при теб. Мама казва, че RU2 може да ти помогне. — Замълча и примигна няколко пъти. — Дори и да не помогне, искам да знаеш, че ще мисля за теб и може би така ще бъда заедно с теб.
	_Помогни му. Моля те, кажи нещо, татко._
	Никакъв отговор.
	Джошуа се пресегна и отвори ципа на чантата си.
	— Донесох ти нещо. — Извади бейзболната си ръкавица, която винаги висеше над леглото му нощем. Остави я до дядо си. — Истинска хубава ръкавица. С нея играх, когато спечелихме детския шампионат. Този ден играх добре. Да беше ме видял.
	Никакъв отговор.
	Кейт почувства, че не издържа повече.
	— Това е. — Джошуа вдигна чантата си от пода. — Довиждане, дядо. Ще идвам да те виждам. — Намръщено изгледа Кейт. — Престани да плачеш, мамо. Нищо не се е случило.
	— Да, знам. — Опита да му се усмихне. — Искаш ли да си тръгваме?
	Той кимна.
	— Май да.
	Тръгнаха заедно към вратата.
	— Довиждане, татко. Надявам се, че…
	— Мамо! — Усмивка светна на лицето на Джошуа.
	Тя проследи погледа му.
	_Благодаря ти, Боже._
	Ръката на баща й лежеше върху старата бейзболна ръкавица на Джошуа.


	— Пуснали са го. — Кейт хвърли вестника пред Сет на другата сутрин. — Огдън е свободен.
	— Казах ти.
	— И не се тревожиш?
	Той поклати глава.
	— Добре, тревожа се.
	— Виж какво, полицията смята, че той го е извършил, но няма достатъчно доказателства.
	— Случаят все още е открит.
	— Вероятно не за дълго. — Сет промени темата. — Взех билетите за самолета. Утре по обед летим за Амстердам. — Замълча. — Ако си сигурна, че искаш да пътуваш. Най-голямата заплаха вече не съществува.
	— Искам да дойда. Искам да махна Джошуа от цялата тази лудница и да започна тестовете с RU2. Направихме всичко, което можахме, за да постигнем онова, за което Ноуа мечтаеше. Дори да успеем да спрем законопроекта, сигурно ще минат години, докато ни разрешат да направим някакви по-сериозни изследвания. — Поклати глава объркана. — Толкова загубено време. Направо полудявам. Искам да направя нещо.
	— За какво говореше с Тони тази сутрин по телефона?
	— Помолих го да ми даде известна информация… — Взе чантата си. — Излизам за няколко часа.
	Той вдигна очи от вестника.
	— Къде отиваш?
	Тя му се усмихна мило и отвори вратата.
	— На разузнаване.
	— Кейт!


	— Вие наистина успяхте да привлечете вниманието на обществеността, млада госпожо. — Сенатор Лонгуърт я посрещна с широка усмивка. — Но за съжаление в негативен смисъл. Да застреляш човек едва ли е начин да се докаже на хората, че имаш стабилен авторитет. Не че преди сте имали такава възможност.
	— Може ли да седна?
	— Разбира се. Извинете ме за лошите маниери. Просто се изненадах, когато ви видях. Да не би да сте дошли да ми кажете, че се отказвате от борбата?
	— Дойдох, за да ви кажа, че заминавам за Амстердам. — Кейт го погледна в упор. — И че ще направя така, че докато съм жива, няма да получите и капчица RU2.
	Очите му се разшириха от учудване.
	— Моля?
	— Не е ли това наградата, която Огдън ви е обещал? Че ще намери начин, след като спечелите битката, да получите RU2? Борихте се толкова упорито, Лонгуърт. Дори Мигелин направи коментар по този въпрос. Оказа се, че борбата не е била само за пари и политически престиж.
	Той се засмя.
	— Това са глупости. Няма да ме забъркате с неизследвано лекарство.
	Той правеше всичко възможно RU2 да остане неизследвано. Кейт потисна гнева си.
	— Не пред хората.
	Лонгуърт внимателно я изгледа.
	— Какво се опитвате да ми кажете?
	— Че сте болен от СПИН, сенаторе.
	Той отново се засмя.
	— Вие наистина отивате твърде далеч.
	— Аз съм лекар. Първия път, когато ви срещнах, забелязах, че не изглеждате добре. Бяхте блед, ръцете ви трепереха. Отдадох го на нерви, но вие сте професионалист. Не би трябвало да сте нервен. По-късно на гробищата вашата съпруга много се тревожеше да не стоите дълго на дъжда. Не ми изглеждаше като жена, която би ви противоречала.
	— Значи сте построили теорията си върху тези пясъчни кули? — презрително процеди той.
	— Не, това са само разсъждения. Просто догадки. Дори и да сте болен, ние не можем да се възползваме от това. Но имаме много добър частен детектив. Възложих му и той изрови една малка клиника в Мериленд, където ви лекуват. Болница „Слънчева долина“. Звучи ли ви познато?
	— Не.
	— Би трябвало. Вие сте един от най-големите акционери там. Но едва от миналата година. Реймънд Огдън също е в борда на директорите. Той ли ви убеди, че имате нужда от помощта му, за да запазите болестта си в тайна?
	— СПИН вече не е позор. Хората разбират, че всеки би могъл да се зарази.
	— Така ли? Тогава защо го криете? Защото сте политик и знаете, че все още съществуват много предразсъдъци, за да успеете да си осигурите достатъчно гласове при следващите избори.
	— Не _съм_ болен.
	— Не сте в критично състояние. Може да живеете и години. Може и да ви излекуват. — Замълча. — С RU2. Но няма да го получите. Не ме интересува какво ви е обещал Огдън. — Погледна го в очите. — Не съм съгласна да отказвате помощ на всички, а вие да се измъквате за по една доза във вашата малка „Слънчева долина“. Не се надявайте. Първо ще ви видя как умирате.
	— Не разбирам за какво ми говорите.
	— Казвам ви да оттеглите законопроекта и да обявите поддръжката си за RU2 или ще умрете. Просто е… — Изправи се и тръгна към вратата. — Или се оттегляте, или няма RU2. Не и за вас. Не и за жена ви.
	— За жена ми ли?
	Тя спря на вратата и го погледна през рамо.
	— Тя не ви ли е споменала? Преди шест месеца отишла при някакъв си доктор Тимкин тук. Не се безпокойте, използвала е друго име. Тестът й се е оказал положителен. — В този момент забеляза, че той бе сломен. — Наистина не сте знаели.
	— Внимавах — изломоти той. — Тя не би трябвало… Защо не ми е казала?
	— Защо не попитате нея?


	— Доста тежко разузнаване — недоволно промърмори Сет.
	— Е, поне не съм цапардосала никого по главата.
	— Защо, да не би да си имала възможност?
	— Останах с усещането, че го смазах. Как човек може да е такъв егоист, толкова жесток?
	— Поради дългогодишна практика.
	— Дръж се сериозно. Това ме тревожи.
	— Изглежда, че си свършила работата си докрай. Добре.
	— Късмет. — Поклати глава озадачено. — Боже мой, какъв късмет. Имах някакво предчувствие и ударих джакпота. Или пък RU2 е ударило джакпота. Може би все пак понякога добрите наистина печелят. Това някак си те кара да вярваш в ангели закрилници.
	— Кой според теб е нашият ангел закрилник? Ноуа ли?
	— Може би. — Внезапно се намръщи. — Все още е хазарт. Огдън има огромно влияние върху Лонгуърт. Може да го убеди, че въпреки всичко ще му намери RU2.
	— На твое място не бих се тревожила за Огдън.
	Сет се усмихна.


	Разтреперан плъх.
	Огдън затръшна телефонната слушалка. Сам ли ще трябва да се справя с всичко? Този негодник Лонгуърт се огъва при първата трудност. Не му ли стигаха тревогите с полицията, след като го следят двайсет и четири часа в денонощието? Дори не можеше да се върне в Сиатъл.
	Лонгуърт трябваше да бъде вкаран в правия път. Нямаше да бъде проблем. Понякога човек сам трябва да се оправя. Лонгуърт постъпи като истински страхливец като му каза лично, че иска да излезе от играта. Винаги досега трябваше да насилва Лонгуърт да прави онова, което той желаеше. Постигаше го само със силата на присъствието си.
	Вдигна слушалката.
	— Изкарайте колата.
	Грабна черното си палто от гардероба в коридора. С него винаги изглеждаше много внушителен. Не че имаше нужда да изглежда внушителен. Той и така си беше внушителен. Ще успее да изманипулира Лонгуърт без ни…
	Черната му лимузина спря пред вратата на къщата.
	Не изчака шофьорът да излезе. Сам си отвори вратата.
	— Джордж, карай към сенатора Лонгуърт.
	Лимузината бавно потегли.
	Имаше някой на предната седалка до шофьора, осъзна той нервиран. Беше предупредил Джордж да не взима никой от прислужниците към града.
	— Можеш да оставиш тук приятеля си, Джордж. Утре вземи…
	— Не е Джордж — обади се мъжът от предната седалка. — Казва се Денис. — Обърна се назад.
	— Здрасти, Огдън — каза Марко Джандело.


>	Осемнадесета глава

	— Почти си събрала багажа си — отбеляза Филис.
	— Почти. — Кейт беше грабнала една купчина дрехи от бюрото и я носеше към куфара върху леглото. — А вие с Джошуа?
	— Джошуа е готов. — Замълча. — Аз още не съм започнала.
	— По-добре побързай. Сет дава последни наставления на Тони и скоро ще се върне.
	— Какви наставления?
	— Нали не мислиш, че съм се отказала от настояването си RU2 да се тества тук? Дори след като Лонгуърт се обяви в наша защита, пак няма да бъде лесно.
	— Щеше да стане по-бързо, ако си тук, защото си пробивна. — Филис се усмихна. — Много го умееш.
	— Трябва да бъда в Амстердам. Сигурно след три месеца там ще започнат тестовете. На някои хора не им остава много време.
	— Като баща ти.
	Кейт замислена кимна.
	— Не само на баща ми. Не съм толкова себична. — Затвори куфара. — Хайде, върви, трябва да си приготвиш багажа.
	— Аз няма да тръгна.
	Кейт объркано я изгледа.
	— Какво?
	— Оставам тук.
	— Защо?
	— Аз ще помагам оттук RU2 да премине барикадите, които тези идиоти издигнаха. Аз също съм пробивна. Може би ще бъда полезна, ако RU2 постигне това, което заслужава.
	— Но Джошуа ще…
	— На Джошуа ще му липсвам. На теб също. Дори на този калпазанин Сет също ще му липсвам. Всички ще страдате. Има някои неща, които трябва да направя в живота си.
	Кейт я гледаше смаяна.
	— Никога не съм ти пречила да правиш онова, което поискаш.
	— Никога не си ми пречила за нищо. Лесно е да свикнеш с хора, които обичаш. Време е да прекъсна този навик. — Усмихна се. — Това ще ми даде възможност да се справя с някои изпълнителски проблеми и да давам на Тони толкова работа, че той ще чака с четири очи да се върнете по-бързо.
	— Не знам какво ще правя без теб.
	— Имаш Джошуа. Смятам, че имаш и Сет. — Замълча. — Ако го желаеш, разбира се. Желаеш ли го?
	— Положението е сложно.
	— Желаеш ли го?
	Спомни си как Сет нежно бе прегърнал баща й. Представи си как Сет дразнеше Джошуа. Как я бе прегърнал и й говореше. Сет в леглото. _Хайде, помисли. Престани да се криеш. Бъде честна към себе си и Филис._
	— Да, искам го. Не храня никакви съмнения.
	— Няма да ти е лесно с него, но той заслужава. Ти и без това не обичаш лесните неща.
	— За какво ми говориш? Бях напълно доволна от живота си, преди да се случи всичко това.
	— Искаш да кажеш, че си се принудила да живееш по този начин, понеже си била свързана с Дандридж заради баща ти. Хора с много силна воля могат да се принудят да направят всичко. Веднъж ти казах, че вече всичко ще се промени. Това не значи, че няма да бъде за добро. — Прегърна Кейт. — Хайде, стига си гледала така тъжно. Убедена съм, че постъпвам правилно.
	Кейт кимна, прегърна я силно и с обич.
	— Знам. Аз само… — Въобще не се държеше добре. Отстъпи една крачка назад и изрече бързо: — Когато Сет се върне, ще трябва да ти дадем инструкции. Най-добре да се условим всяка седмица да говорим по телефона, за да умуваме, ако са се появили някакви проблеми.
	— Първият месец два разговора. След това ще пътувам. — Тръгна към вратата. — Ще отида да съобщя новината на Джошуа.


	Кейт седеше на леглото и се взираше в куфара, когато Сет се върна малко по-късно.
	Той спря на вратата.
	— Какво, по дяволите, е станало сега? Да не би Лонгуърт да се е отказал…
	— Филис няма да дойде с нас. Решила е да пътува. Сигурно ще го одобриш. Нали това правиш непрекъснато?
	— За какво говориш?
	— Ако Филис остане, RU2 ще получи одобрение тук преди Амстердам.
	— Ако някой може да го постигне, това е тя. Какъв е проблемът?
	— Ще ми липсва. Ние сме едно семейство.
	— Не че няма да я видиш пак.
	— Дълго време няма да я видя. — Вдигна очи от куфара и го изгледа. Циганин. Питър Пан. Макиавели. Грижовен мъж. Беше всички тези неща едновременно и Филис беше права — никога нямаше да й е много лесно. Всъщност какво от това? Повечето хубави неща не са лесни. Изправи се и присви очи. Хайде, опитай. — Затова реших, че ти трябва да поемеш юздите.
	Той я изгледа предпазливо.
	— Какво?
	— Нали ме чу. Семейството ми се разпада. Филис се отдели. Някой ден Джошуа също ще се отдели. Татко… — пое дълбоко дъх. — Така че ти трябва да бъдеш моето семейство. Представям си, че няма да вършиш глупости и ще трябва да си около мен поне още петдесетина години.
	— Очарователно. Чувствам се като някаква част на пералня, която трябва да се смени.
	— Млъкни. Да не мислиш, че ми е лесно? Ами ако ти омръзна? Ако ти доскучае с мен? Ако изведнъж ти хрумне да избягаш от нас? — Прегърна го и сложи глава на гърдите му. — Е, аз няма да те пусна. Ще те последвам. Време е ти също да имаш семейство. Ще свикнеш с нас.
	— Вероятно.
	— И ще престанеш да бъдеш толкова загадъчен. Знам, че ме обичаш и мисля, че знаеш, че и аз те обичам.
	— Да, но не бях сигурен дали ще го признаеш. Мислех, че това все още ми предстои. По мои изчисления щеше да стигнеш до този момент след шест месеца. — Прегърна я по-здраво. — Да не мислиш, че не знам, че не съм онова, което търсиш у един мъж? Няма значение. Свикни с идеята. Трябва да бъдеш с мен. Ще бъда с теб доста време. Но няма да се променя. Трябва да ме приемеш такъв, какъвто съм.
	— Приела съм те. Ти си това, което искам.
	— Кога направи това забележително откритие?
	— Когато те видях да държиш баща ми на ръце — отговори тя искрено.
	Той я отдалечи от себе си и хвана лицето й с ръце. Гласът му беше напрегнат.
	— А ако промениш решението си? Предупредих те как реагирам, когато ме отблъснат. Няма да бъде нито честно, нито приятно. Способен съм да манипулирам, да кроя планове и да използвам всеки мръсен трик, който познавам, за да остана.
	— По дяволите, няма да променя решението си. Възхищавам ти се. Уважавам те. Обичам те. Няма да ми се изплъзнеш. Така че ще се ожениш ли за мен?
	— Това влиза ли в сделката?
	— Това е сделката. Искам истинско семейство.
	Той се усмихна бавно.
	— Ще трябва да си помисля.
	Обзе я щастие. Щеше да се получи.
	— Давам ти време, докато стигнем до Амстердам. След това ще си намеря някой холандец.
	— Е, няма да е толкова дълго. Добре. Ще се оженя за теб. — Целуна я. — При едно условие. — Очите му блестяха, изразът на лицето му стана палав.
	— Нямам търпение да го чуя — изрече тя предпазливо.
	— Кучето ми. Трябва да осиновиш и кучето ми. Бедното животинче. Отново го чакат разправии. Случайно да знаеш какъв е срокът на карантината в Холандия?
