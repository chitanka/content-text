>	Първа книга
>	Завръщането на марсианците

>>	1.
>>	На оръжие

	За онези от нас, които оцеляха, Първата марсианска война от началото на двайсети век беше катаклизъм. И все пак, за умове далеч по-велики от нашите и по-стари дори от марсианците, умове, които са наблюдавали нашия свят от студените дълбини на космоса, онзи конфликт сигурно е изглеждал нещо дребно, тривиално дори.
	Колкото по-далеч се намира един свят от Слънцето, толкова по-стар трябва да е и толкова по-студен. Земята например е по-стара от горещата и плодородна Венера, а Марс, студен и суров, е на свой ред по-стар от нашия умерен свят. Външните планети Сатурн, Уран и Нептун са наистина древни и вовеки застинали в лед и безвремие. Ала Юпитер — кралят на планетите, с маса по-голяма от всички други взети заедно, по-стар от Марс, както Марс е по-стар от Земята, и топлен от свой вътрешен огън е, и трябва да бъде, дом на най-великите умове. Вече знаем, че неговите обитатели са ни наблюдавали отдавна, наблюдавали са човечеството, марсианците и дори невинната Венера. Какво ли са си мислели за нашата война? За крехките искрици, разсичащи нощното небе, огньовете върху зелената повърхност на нашата планета, индиговочерния дим тук и там… рояците безпомощно население. Юпитерианците вероятно са наблюдавали всичко това както мълчалив бог наблюдава своите несъвършени творения, размишленията им остават непонятни за нас, а неодобрението им е бездънно. И все пак, както твърди Уолтър Дженкинс, великият хроникьор на Първата война, това космическо наблюдение създава контекст, в който ние, до неотдавна венец на сътворението в собствените си грешни представи, трябва волю-неволю да продължим маловажното си съществуване. Уолтър се оказа прав. Този страховит контекст щеше да определи параметрите на Втората война и да се превърне в най-важния фактор в собствения ми живот.
	От друга страна, аз, както и повечето хора, успявах да запазя разсъдъка си, като не мислех за това.
	И като стана дума за наблюдението, сега, когато пристъпвам към собствените си мемоари, редно е да призная за дългата сянка, хвърляна от онзи крайъгълен роман, познат на всички като „Разказа“, историята на Първата война, написана от Уолтър, моя изтъкнат девер — ако още мога да го наричам така, след като се разведох с брат му Франк, — творба, която остави траен отпечатък в общественото подсъзнание, както би се изразил Фройд, личният терапевт на Уолтър, отпечатък толкова дълбок, че все едно го е прогорил топлинен лъч. Нека предупредя читателя от самото начало, че ако търси величието на космоса, възпято от претенциозното перо на бивш професионален журналист, значи трябва да почука на друга врата. Но ако се надява на честен и неразкрасен разказ от първа ръка, ако очаква да прочете за преживяванията на една жена, оцеляла след Първата война с марсианците и пострадала жестоко по време на Втората, то тогава аз скромно му предлагам тази история такава, каквато я видях с очите си.
	Има известна ирония във факта, че се забърках във втория конфликт много преди марсиански крак да стъпи отново на Земята. Започна се със серия от телефонни обаждания. Уолтър упорито ме търсеше от една болница във Виена. По онова време аз търпеливо градях новия си живот в Новия свят и не исках да имам нищо общо с отломките от стария. Но винаги съм страдала от изразено чувство за отговорност. Затова се отзовах.
	Каква лудница само! От самото начало историята се заплете невъобразимо.


>>	2.
>>	Среща на ветерани

	Първият намек за наближаващата буря ме застигна в Ню Йорк, и по-точно в „Улуърт“, където се срещнах с майор Ерик Идън (офицер от запаса) по негова молба. Твърдеше, че имал да ми предаде нещо от Уолтър Дженкинс.
	Мой млад колега, Хари Кейн, настоя да ме придружи. Хари беше представител на онази порода дръзки американски журналисти, които питаят непреодолими съмнения към всичко европейско. Това важеше за много хора покрай злополучната Шлифенова война, разтърсила стария континент, но аз мисля, че Хари би бил подозрителен към европейските дела дори и без плана на германците да ударят Франция в гръб. Сигурно е искал да ми окаже морална подкрепа с присъствието си, но подозирам, че налице е било и професионално любопитство към една война, разиграла се на фона на ранната му младост.
	Така или иначе, тръгнахме заедно. Беше хладен мартенски ден през хиляда деветстотин и двайсета година. Манхатън тъкмо се бе отърсил от поредната и дай боже, последна за сезона снежна буря, но в онова конкретно утро най-голямата заплаха се оказа мръсният сняг, натрупан на преспи покрай тротоарите, готов да захапе до коляно крака на разсеяния минувач. Добре помня онази сутрин — агресивните рояци на жизнерадостно шумния трафик, електрическите рекламни табла, огряващи сивия ден, и изобщо невинния живец на една млада нация — в последните часове и минути, преди да ме забъркат отново в делата на мрачната и ранена стара Англия.
	Накрая двамата с Хари хлътнахме през вратите на „Улуърт“. Въздухът във фоайето, затоплен и ароматизиран, ме зашлеви като шамар. В онези дни американците държаха в сградите да е _много_ топло. Разкопчах палтото си, разхлабих шала на главата си и двамата с Хари тръгнахме по излъскания под от гръцки мрамор, зацапан с разтопен сняг и мръсотия от улицата. Фоайето гъмжеше от хора. Хари, с характерната си високомерна усмивка — сигурно не ви се вярва, но намирам тази черта за привлекателна у младите мъже — повиши глас да надвика шумотевицата:
	— Този твой майор Идън май не познава добре града.
	— Казваш го, без дори да си го виждал?
	— Ами да. Виж кое място е избрал за срещата. Един американец в Лондон би те поканил в „Сейнт Пол“ — това е катедралата с дупката в купола, нали така? А един британец в Ню Йорк… ами къде другаде, ако не тук, в най-високата града на света! — Сетне посочи. — А ето го и самия него, между другото.
	Мъжът, когото сочеше, стоеше сам. Беше строен, без да е висок, и носеше дневен костюм, достатъчно скъп на вид, но и бозав в сравнение с модната шарения наоколо. Ако това беше Идън, значи младееше за трийсет и осемте си години — шест години по-възрастен от мен.
	— И смяташ, че това е Идън, защото…
	— Защото само той зяпа изкуството.
	И наистина, мъжът гледаше съсредоточено тавана, който (наистина ли го забелязвах чак сега?) беше облицован с мозайка в римски стил. Или византийски. Е, такива си бяха американците — издигнали бяха този храм на триумфиращото богатство, но не бяха издържали на изкушението да протегнат ръка назад към далечното си европейско минало.
	Хари тръгна към зазяпания в тавана мъж, като си мърмореше под нос:
	— Образ и подобие на англичанин в чужбина. Ако това е начинът му да се слее с пейзажа, нищо чудно, че марсианците са го хванали.
	Изпръхтях, за да не се разсмея на глас.
	— Млъкни — изшътках му, като подтичвах да го настигна. — Ужасен си. Този човек е герой. — Така де, Ерик Идън беше единственият жив човек, пребивавал във функциониращ марсиански цилиндър и оцелял. Заловили го бяха в началото на седма година, когато военните поради невежеството си бяха налазили първия приземил се цилиндър в Уокинг. Марсианците не го бяха убили, вероятно с идеята да го проучат на по-късен етап като представител на човешката раса, и Ерик бе съумял да избяга от кораба им без чужда помощ и да се върне в частта си с безценна информация за марсианската технология.
	Герой или не, Ерик изглеждаше доста притеснен.
	— Госпожа Дженкинс, предполагам… — каза той, когато го сгащихме.
	— Всъщност предпочитам госпожица Елфинстоун. След развода.
	— Простете. Сигурно сте ме познали от плакатите в книжарниците.
	— Нещо такова — ухили се Хари.
	— Голяма реклама правят на обиколката ни. Засега сме само двамата с Бърт Кук, но в Бостън към нас ще се присъедини и старият Скиапарели — той откри каналите, както знаете. Вече е прехвърли осемдесетте, но е в добра форма…
	Представих му набързо Хари.
	— И двамата работим за „Поуст“.
	— Не съм чел книгата ви, сър — призна Хари. — Не е точно по моята част. Моята борба не е срещу хора от Марс, а срещу Колумбийския орден.
	Ерик го погледна смутено и аз се почувствах длъжна да поясня:
	— Колумбийският орден е голямата политическа машина на демократите в този град. Американците правят всичко в гигантски мащаби, включително корупцията. А съществата в онзи цилиндър не са били хора, Хари.
	— Както и да е — продължи преспокойно той, — самият аз имам известен опит в книжната търговия. Основно булевардна литература, понеже нямам героично минало, което да продавам.
	— И толкова по-добре за вас — тихо каза Ерик. Британците наистина обичаха да омаловажават нещата! — Госпожице Елфинстоун, Уолтър ме предупреди, че вие най-вероятно ще… че едва ли ще проявите желание да бъдете въвлечена повторно в неговите дела. И все пак многократно повтори колко е важно да получите съобщението му, важно за вас и за другите от семейството му. Изглежда е загубил връзка с близките си и именно по тази причина прибягва до толкова заобиколен начин, чрез мен, за да се свърже с вас.
	— Сериозно? — ухили се Хари. — Това не е ли доста откачено? — И завъртя пръст край слепоочието си. — Значи, този ваш Уолтър иска да говори с бившата си съпруга и единственият начин е да се свърже с човек, когото познава бегло — с цялото ми уважение, сър — и който е на другия край на света, с надеждата той да говори с бившата съпруга на _брат му_…
	— Такъв си е той — прекъснах го аз. Незнайно защо се чувствах длъжна да защитя Уолтър. — Има проблеми с общуването.
	Ерик кимна мрачно.
	— Още отпреди марсианците да го гонят със седмици из пущинака.
	Хари, млад и самоуверен, не беше чужд на съчувствието, но явно не разбираше за какво става въпрос.
	— Откровено казано, не виждам с какво сте му длъжен, майор Идън. Четох интервюто ви за „Поуст“, в което атакувате твърдението му, че именно той знае най-много за марсианците от времето, когато те вилнееха на воля из Англия. Както изтъквате в интервюто, самият вие без съмнение сте виждали неща, за които той само е чувал.
	Ерик вдигна любезно ръка.
	— Всъщност не казах точно това. Вашият репортер е поукрасил нещата… но пък нали трябва да си продавате вестника, така че… Според мен ние ветераните трябва да се поддържаме. А и в известен смисъл Дженкинс ми направи услуга. Няма съмнение, че неговите мемоари повлияха в най-голяма степен начина, по който обществеността възприема войната с марсианците. А аз присъствам в разказа му, както знаете.
	— Така ли?
	— О, да. Книга първа, осма глава. Макар погрешно да пише, че съм изчезнал.
	Изсумтях и промърморих:
	— Този човек трябва да влезе в речниците като пример за „ненадежден свидетел“.
	— Но не е включил моите приключения в книгата си, за разлика от тези на Бърт Кук, да речем, което ми даде възможност сам да разкажа за тях, а на моите издатели позволи да рекламират творбата ми като „неразказаната история“.
	Хари се разсмя.
	— Значи в крайна сметка всичко е бизнес? Виж, това мога да го разбера. Е, какъв е планът, майор Идън? Ще висим тук цял ден и ще зяпаме фреските?
	— Мозайки, всъщност. Извинете. Госпожице Елфинстоун, господин Дженкинс иска да разговаря по телефона. С вас, имам предвид.
	Хари подсвирна.
	— От Виена? Презокеански разговор? Това ще е доста скъпо. Е, да, всички се вълнуваме заради новия подводен кабел, но все пак…
	Ерик се усмихна.
	— Доколкото разбирам, покрай успеха на книгата си господин Дженкинс не страда от липса на пари. Да не споменавам правата, които е продал на филмовите компании. — Погледна часовника си. — Дженкинс ще звъни в хотела, където отседнахме с Бърт, така че, ако нямате нищо против да отидем там…
	— Кой хотел?
	Ерик сякаш се смути.
	— „Плаза“.
	Хари се изсмя на глас.
	— Самият аз бих се задоволил и с нещо по-скромно, но Бърт Кук… — побърза да обясни Идън.
	— Няма нужда да се извинявате, но… — подех аз. Погледнах го в очите и видях там нещо от себе си, нещо, което не бих могла да открия у Хари, колкото и добросърдечен да беше той. Разпознах в Ерик Идън ветеран от войната, боен другар. — Той _защо_ иска да говорим? Възможно ли е марсианците да се върнат? И защо _сега_? Моментът е крайно неподходящ, нали?
	Ерик сви мълчаливо рамене, но разбираше какво имам предвид.
	Не съм астроном, но покрай Марсианската война всички бяхме понаучили нещо за танца на планетите. Марс и Земята се гонят около Слънцето като състезателни коли по писта. Земята се движи по по-късата вътрешна писта и периодично настига Марс. И точно в тези епизоди на сближаване, наречени „опозиции“ или „противостояния“ (защото, погледнати от Земята, Слънцето и Марс са в противоположни точки на небосвода), двете планети се намират най-близо една до друга. Само че орбитата на Марс е елиптична, както и земната, макар и в по-малка степен. Тоест орбитите им не са идеални окръжности и поради това отстоянието помежду им в тези периоди на максимално приближаване се мени, варира от над шейсет милиона мили до под четиресет милиона, като най-голямото приближение се нарича „перихелий“. Наблюдава се цикличност, при която най-късият перихелий настъпва веднъж на петнайсетина години — през 1894-та, после през 1909-а, след това през 1924-та…
	— До следващия перихелий има още четири години — изтъкнах аз. — Нашествието от 1907-а се състоя две години преди последното максимално сближаване на планетите. Ако изобщо дойдат пак, ще е най-рано след две години. Но ако са решили да променят стратегията си и да пристигнат тази година, значи вече са на път. Тази година опозицията се пада на двайсет и първи април…
	— А както тръбят всички вестници — вметна Хари, — включително нашият, това значи, че са излетели от Марс на двайсет и седми февруари, тоест преди две седмици.
	Нов порой от мрачни наизустени факти се изля в главата ми. През 1907-а противостоянието на двете планети беше на шести юли. Първите марсиански кораби бяха кацнали на Земята три седмици и един ден преди това, а стрелбата на гигантските оръдия на Марс бе забелязана четири седмици и четири дни преди кацането.
	Ала за всички ни беше ясно, че дори астрономите да са забелязали нещо нередно на Марс през последните месеци, новината не би могла да стигне до нас. След Марсианската война правителствата бяха засекретили работата на астрономите. Уж идеята беше да се предотврати нова паника като вълненията при опозициите през 1909-а, 1911-а и 1914-а, когато безпочвените страхове се отразиха пагубно на икономическия климат, без нито един марсианец да подаде глава от цилиндъра си. Сред множеството негативни последици беше и официалната забрана на любителската астрономия — в Британия притежаването на нелицензиран телескоп вече се преследваше от закона. Разбирах логиката на тази реакция, но в моите очи излишната секретност беше извор на нови страхове и чувство за несигурност.
	С други думи, не беше изключено цилиндрите вече да са в космоса, на път към нас! Защо иначе Уолтър ще ни събира по спешност? Но Уолтър си беше такъв, предпочиташе заобиколния подход. Ясно ми бе, че има още да се чудя и гадая, преди да получа директен отговор на въпросите си.
	— Е, да видим какво има да ни каже — заявих аз, мобилизирайки куража си. Хванах Ерик под ръка, Хари ми предложи своята от другата ми страна и тримата излязохме под строй от фоайето. — Все ще издържа час-два лукс в „Плаза“.
	— А аз нямам търпение да се запозная с онзи тип Кук — каза Хари. — Ако е вярно и половината от онова, което твърди, значи е голям чешит!


>>	3.
>>	Един артилерист в Ню Йорк

	Взехме такси до хотела, който се намираше на пресечката на Петдесет и осма улица и Пето авеню. В случай че не знаете, централният му вход се пада срещу Гранд Арми Плаза, където има много паметници, свързани с Гражданската война. След 1922-ра към тях се присъединиха и други паметници, посветени на друг конфликт. Но по онова време площадът беше величава гледка.
	Апартаментът на Ерик оправда очакванията ми по отношение на лукса — от плюшената тапицерия на мебелите до великолепната гледка към площада отвън. На ниската стъклена масичка имаше бутилка шампанско. Радио изпълваше стаята с тенекиените синкопи на рагтайм, но апаратът не беше от онези портативни и евтини радиоприемници, известни под името „Мегафона на Марвин“, които можеха да се намерят във всеки британски дом, а едрогабаритно устройство американска направа със свой собствен шкаф от орехово дърво.
	И на този мизансцен Албърт Кук, в халат, се бе излегнал на едно канапе и лениво разлистваше списание. Помня, че при своя пръв досег с американските хотели буквално се бях шашнала от невиждания лукс — самостоятелна баня, телефон в стаята и зърнена закуска всяка сутрин. Кук обаче явно се чувстваше в свои води.
	Кук беше малко стар от Ерик, около четиресетте. Прошарената му черна коса беше изрядно подстригана, а край устата му имаше голям белег (по-късно чух клюката, че го подчертавал с грим, за да подсили ефекта). И макар в стаята да нямаше друга следа от книгата на Ерик, освен едно опърпано от четене копие с мека корица на скрина, на централно място се кипреше плакат върху статив — снимка на Кук в окъсана униформа и с нещо като бухалка в ръка, с голям надпис: „МЕМОАРИТЕ НА ЕДИН АРТИЛЕРИСТ“.
	Ерик ни представи набързо. Кук не стана от канапето. Изсумтя нещо нечленоразделно на Хари, а мен претегли с поглед, видимо разочарован от облеклото ми — костюм с панталон, който не разкриваше нищо пикантно. Искрено се надявах отровният ми поглед да го е ужилил. След Първата война решително избягвах дрехи, които ми пречат да карам колело, не ми допадаха и разкрасените модни версии. Не, предпочитах удобството и строгия стил, наложен по времето, когато жените масово работеха във фабриките за муниции, и изобщо не ме интересуваше дали на Кук му харесва, или не.
	Той сведе отново поглед към списанието си.
	— Е, остава половин час до емблематичния телефонен разговор, а, Ерик?
	Ерик извади шампанското от кофичката — бутилката беше почти празна. Погледна смутено към мен.
	— Да поръчам още една, ако…
	Двамата с Хари побързахме да откажем.
	— Седнете, моля, нека взема палтата ви…
	— И не се притеснявайте от мен — мързеливо вметна Кук. — Ще ви се махна от главите, щом професорът се обади. _Аз_ нямам за какво да си говоря с _него_. Не и откакто ми изпи пиячката в Патни, би ме на шах и си плю на петите, за да избяга от работата.
	Хари се засмя.
	— Всички сме чели книгата, човече. Каква работа? Онези ваши маниакални планове за тунели под земята и саботажи така и не видяха бял свят.
	— Така го разказва той. Надут свръхобразован глупак. Трябваше да го съдя.
	— Точно както ще съдите и Чарли Чаплин, предполагам.
	Кук се намръщи — тази тема му беше болно място. Чаплин бе изградил успешната си кариера в киното с образа на „Малкия войник“, комичен добросърдечен артилерист със смешна униформа, който си мечтае да стане генерал, макар оръдията да избухват в несръчните му ръце сред облаци от сажди. Трябваше да си доста по-дебелокож от Албърт Кук, за да не видиш откъде Чаплин е почерпил вдъхновението си за образа. Но пък Кук, в крайна сметка, е бил обикновен шофьор.
	В желанието си да замажа грубостта на Хари, казах първото, което ми дойде на ума:
	— Уолтър е описал всички ни в лоша светлина. Така и не успях да преглътна начина, по който представя мен на широката публика. — Никога нямаше да забравя думите, с които Уолтър бе описал как брат му помага на мен и снаха ми да се отървем от крадците по време на бягството си от марсианците. — „За втори път онзи ден девойката показала колко струва.“ Девойката! И така нататък в същия дух. Чудо е как суфражетките не ме изключиха от редиците си.
	Бърт Кук не ме слушаше, оказа се. Скоро щях да науча, че това е характерно за него.
	— Трябваше да го съдя, без значение какво казваха адвокатите.
	Ерик поклати глава.
	— Не ставай глупак. Та той направи герой от теб! Макар и неволно. Виждал съм те да говориш пред публика и да разказваш как, докато тълпата бягала от марсианците, единствен ти си хукнал към тях с мисълта, че храната ще е точно там…
	Помнех онзи пасаж, разбира се. „Търсех марсианците, както врабчето търси човека.“
	— Такъв съм си аз — каза Бърт и ме погледна, сякаш се надяваше да ме впечатли. — Но не съм врабче. Мислил съм по въпроса. Сега, както и тогава. А днес, изневиделица, той иска да си поприказва с теб, видите ли. И какво толкова иска да обсъдите? Ежедневните клизми, които му прави Зигмунд Фройд, защото от седма година насам място не може да си намери? — Стори ми се, че изведнъж се напрегна. — Или желае за Марс да си говорите? Наближава поредното противостояние. Той какво… знае нещо, което останалите не знаем? Сигурно има свои специални източници на информация.
	Погледнах го право в очите.
	— Ти го презираш, защото е образован и ерудиран, и защото е слаб — според теб, — но в същото време искаш да ти довери информацията, с която разполага?
	— Ако марсианците отново са тръгнали насам, нямам ли право тъкмо аз, измежду всички хора, да знам за това? Измежду всички хора? А? — Скочи на крака, позалитна леко, грабна бутилката с шампанско за гърлото и се устреми към вратата. — Представлението започва във… в колко беше, Идън?
	— В шест. Една книжарница на Бродуей, която…
	Кук се оригна шумно и ми намигна похотливо.
	— А след шоуто ще видим кое как, а? Тълпа енергични млади американки, привлечени от доказан герой като мен, мъж, който умее да оцелява. Оцеляват само най-добрите, нали така? „Както врабчето търси човека.“ Ха!
	Мисля, че всички изпитахме облекчение, когато вратата се затвори след него.
	Възцари се неловка атмосфера, докато чакахме Уолтър да се обади. Съгласихме се Ерик да ни поръча кафе, което пристигна на поднос и в компанията на щедро количество поръсени със захар курабийки.
	— Е, госпожице Елфинстоун… Джули.
	— Да, майоре, така се казвам.
	— Съкратено от Джулия? Джулиет?
	Хари изпръхтя.
	— Не е съкратено от нищо. Кръстили са ме Джули. Родена съм през осемдесет и осма, тогава Стриндберг е поставил пиесата си „Госпожица Джули“ и майка ми много я харесала.
	Той кимна.
	— Значи си била на деветнайсет, когато дойдоха марсианците. През 1907-а.
	Вдигнах рамене.
	— Достатъчно голяма бях.
	— Самият аз бях на двайсет и пет. Твърде рано ме повишиха в чин, признавам. Много от хората ми бяха по-възрастни от мен. В армията войниците следват сержантите си, а не офицерите. И толкова по-добре! Макар че в Шлифеновата война участваха и много по-млади мъже, мобилизирани основно от руснаците, но също и от германците, след като военните действия се проточиха.
	Зачудих се откъде знае това. Чувала бях слуховете за британски „съветници“ на страната на Германия в кръвопролитните сражения на изток, превърнали се в опитни полета за нови тактики и оръжия, някои от които уж се базирали на марсианска технология.
	Ерик продължи:
	— Добре направихме, че останахме настрана от онова. Бързо поражение с нокаут за французите. — Имитира къса поредица от боксови удари. — Бях доста добър боксьор в училище, между другото. Но после зарязах бокса…
	Хари избухна в смях, после побърза да се извини.
	Накрая, за всеобщо облекчение, телефонът иззвъня.
	Оставихме Ерик да говори с веригата от телефонистки, от хотелската централа до новите презокеански станции и накрая с колежките им във Виена, които, по думите на Ерик, имали „красива артикулация въпреки силния си немски акцент“. Накрая протегна слушалката към мен.
	За своя изненада чух не гласа на Уолтър, а на друг англичанин, глас силен и културен.
	— Госпожа Дженкинс?
	— Предпочитам госпожица Елфинстоун.
	— Аа… да. Виждам, че е отбелязано в записките на девер ви. Моля да ме извините. Глупава грешка в началото на презокеански разговор.
	— С кого разговарям? Къде е Уолтър?
	— Простете отново. Казвам се Чарлс Самюел Майерс и съм един от специалистите, които лекуват неврастенията на господин Дженкинс през последните няколко години.
	Смръщих вежди.
	— Неврастения?
	Ерик Идън направи физиономия.
	— Редниците, които се сражаваха с марсианците, го наричат топлинен удар. Или сгорещяване, ако питате Бърт. Или препотяване…
	Хари за пореден път завъртя пръст край слепоочието си.
	— Джули, говориш с шарлатанин!


>>	4.
>>	Ненадежден свидетел

	„Топлинен удар“. „Сгорещяване“. „Препотяване“. Грозен войнишки жаргон за едно още по-грозно състояние.
	По-късно щях да науча, че девер ми се е сблъскал с тези и други наименования, когато го изпратили на първата му консултация с д-р Майерс в една военна болница, помещаваща се в имение, наречено „Крейг Локхарт“, близо до Единбург. Това се случило през есента на 1916-а, девет години след Марсианската война.
	В прашен кабинет, най-вероятно бивша пушалня, Майерс се бил заобиколил с книги като на изложба. Така поне си помислил Уолтър. Всички те били мемоари от войната, сред тях и собствената му книга, както и първият панегирик на Бърт Кук. Но бюрото му било отрупано и с документи от друг един конфликт, най-вече на немски — писма от източния фронт, където все още се водели сражения.
	— Топлинен удар — казал Майерс. — Термин, добил ново значение след Марсианската война. Макар че състоянието, което описва, е било наблюдавано и преди — британски военни лекари докладват за подобен ефект върху войниците, участвали във Втората бурска война, а имаме и по-ранни данни, още от Гражданската война в Щатите. А от 1914-а насам германците на изток, както и техните руски противници, назовават състоянието със свои имена. Ужас от пушки. Оръдеен страх. Снаряден шок. Преводът е приблизителен, разбира се. Самият аз пръв написах статия за този феномен в „Ланцет“, която предизвика голям интерес сред колегията.
	— Браво на вас — отвърнал смутено Уолтър. По онова време бил на петдесет години и по собствените му думи бил загубил силата и жизнеността, които притежавал преди войната. А и все още го мъчели белезите от изгаряния, особено по ръцете. Както ми сподели по-късно, по онова време вече се чувствал в капан. — Но не виждам какво общо има това с мен.
	— Както вече казах — обяснил търпеливо Майерс, — според мен оръдейният ужас на германците е психичен феномен, който се родее с „препотяването“ на Кук. А какво общо има с вас, сър, е видно от мемоарите ви.
	Уолтър настръхнал.
	— Понесох множество критики заради своята „ненадеждност“, както я нарече Париндър. Книгата е откровен разказ за личните ми преживявания по време на войната и размишленията ми след това, защото имах уникалния шанс да…
	— Разбирам — прекъснал го Майерс. — Така е. Но в действителност уникалното в книгата ви е друго. За разлика от останалите „свидетелства“, които четем, като детинските приключения на Чърчил пред лицето на врага или фукните на Албърт Кук и други подобни нему, вашата книга е един отчаяно откровен разказ за психичното ви разстройство. Нима не виждате? Разстройство, _от което вече сте страдали в някаква степен_ още преди преживелиците си във войната. Проблемите ви след това са очевидни — разпадането на брака ви и…
	— Признавам, че преживяното през войната ми се отрази зле, както би се отразило на всеки интелигентен и чувствителен човек. Но да съм имал психични проблеми _преди_ това? Не съм съгласен, докторе.
	— Но всичко е тук, човече. Написали сте го сам. Книга първа, седма глава. „Възможно е да съм човек на крайните настроения.“ Ами да! Крайни, наистина. Описвате усещане за отчуждение от света, дори от самия себе си, сякаш наблюдавате всичко отстрани… Преди войната сте се занимавали с теория на утопиите, нали така? Усъвършенстването на един свят, погледнат отвън навътре, и на едно човечество, от което не сте се чувствали неразделна част дори тогава. А после се появяват марсианците… вижте как описвате собствената си реакция, от самото начало. Бягате от първата марсианска яма, онази на Хорселската мера, обзет от паника, и само миг по-късно превключвате на нормален, уравновесен режим. — Тук Майерс щракнал с пръсти. — За нула време! Демонстрирате странна смесица от любопитство и ужас, обзет сте от силен страх, но спектакълът, загадката, новото ви теглят неудържимо. По-нататък описвате как сте направили кръгче около марсианската яма, как точно го наричахте… „широка дъга“. Ха! Кръгова траектория, обусловена от две противоположни сили с еднаква големина, които са се борели за надмощие в съзнанието ви — любопитството срещу страха. Колкото до отчуждението ви от човечеството, проявите му са безпардонни, не мислите ли? За да спасите съпругата си, вие вземате файтона на един… един…
	— Местен кръчмар.
	— Да! По онова време човекът е знаел по-малко от вас за ситуацията, а вие сте го оставили да умре. Видели сте трупа му, нали? А по-късно убивате и със собствените си ръце! Онзи свещеник, когото наричате викарий… направихте ли си изобщо труда да научите името му поне? Казвал се е Натаниел, между…
	— И какъв смисъл има да го знам?! Важното е, че през една мрачна за душата ми нощ в разгара на войната аз приех това свое… действие.
	— Приели сте го? А дали Бог го е приел? Или викарият? Дори „мрачната нощ“, за която говорите, е цитат от средновековна мистерия. Истината е, че сте се обърнали за помощ към Бог, чието съществуване отричате категорично в по-раншните си писания. Имате цяла книга, посветена на тази тема!
	Уолтър казал, все по-смутен:
	— Все пак съм отраснал в гигантския загниващ труп на онази древна религия. Дори ме принудиха да приема първо причастие, за да ме назначат като учител навремето. А когато човек е изправен пред невъобразимото, което лежи отвъд познатите ни категории, умът му несъзнателно посяга към патериците на познатата мито…
	— А убийството невъобразимо ли беше за вас, преди да го извършите? Сигурно ще кажете, че марсианците са ви тласнали към него.
	— Точно така, те ме тласнаха. Не беше предумишлено от моя страна.
	— Не беше ли? Сигурен ли сте? Вие сте човек с отчужден ум, не го забравяйте. И на моменти това отчуждение прераства във физически симптоми.
	— Какво имате предвид?
	— Имам предвид няколко пасажа към края на книгата ви. Описвате жестокия екзистенциален шок, който марсианците и техните оръжия причиняват на английската провинция, наричате го „усещане за детронизация“. Няма лошо. Но в самия край на войната — когато, както сам признавате, _не сте първият_, който открива, че марсианците загиват, — та тогава ви се губят цели три дни! Това си е класическо импулсивно скитничество. А по-късно — да не забравяме, че пишете книгата цели шест години след края на войната, през тринайсета — описвате видения и спомени, които ви преследват дори тогава. Виждате живи хора като призраци от миналото — „привидения в един мъртъв град“. И така нататък, и така нататък. — Погледнал Уолтър с известно съчувствие. — Бракът ви се е разпаднал, Дженкинс. Според вас защо?
	Въпросът посипал сол в раната на Уолтър.
	— Но аз през цялото време се опитвах да я намеря. През войната.
	— Така твърдите вие — казал Майерс и почукал с пръст по книгата. — Така твърдите в мемоарите си. Но… какво правите в действителност? Отивате в Уейбридж и Лондон, а не в Ледърхед, където се е криела жена ви. На север към марсианците, а не на юг към семейството си. Ето това сте направили.
	— Но марсианците… имаше пречки. Третият цилиндър падна в Пайфорд, между Уокинг и Ледърхед, и аз…
	— О, хайде стига! Това не е било причина да заобиколите през централен Лондон! И нещо друго — давате ли си сметка, че в цялата книга нито веднъж не назовавате жена си по име?
	— Не назовавам и себе си. Нито брат си. Нито артилериста Кук. Въпрос на литературен подход, който…
	— Литературен подход? Та вие назовавате по име кралския астроном и главния прокурор! Но не споменавате името на собствената си съпруга? Как ли се е чувствала тя по този повод? И не посивя ли косата ви? Само за няколко дни през войната?
	— Но… но…
	— Едва ли съществува друг по-неоспорим симптом за разстройство едновременно психично и физическо. — Майерс се облегнал назад. — По мое мнение, сър, което вече изразих недвусмислено в своя статия за „Ланцет“, вие страдате от неврастения — препотяване, топлинен удар, оръдеен ужас или което друго наименование си изберете. Симптомите включват тикове, неконтролируемо онемяване, парализа, кошмари, тремор, непоносимост към силен шум, импулсивно скитничество, халюцинации. Звучи ли ви познато? Разликата между вас и обикновения войник от източния фронт е в по-голямата интелигентност, в изразената ви способност да анализирате поведението си и да артикулирате проблемите си. Както и във възрастта, ако щете. Което ви прави, вас и вашата книга, изключително ценни от научна гледна точка. Нашето правителство и особено военните власти…
	— Ха! Че то има ли разлика, откакто Марвин стана премиер-министър?
	— … ме насърчиха да ви насоча за лечение. В тази болница или в други подобни заведения в Германия, където се изучава оръдейният ужас. Склонен ли сте да участвате в моето изследване? Лечението ще облекчи страданията ви, а може да допринесе и по-голяма полза за човечеството, да ни подскаже как по-ефективно да лекуваме травматизирани войници от всички националности.
	— А имам ли избор?


	— Но на този въпрос той така и не ми отговори — каза ми Уолтър. Трудно чувах тихия му глас, накъсван от жуженето и прещракванията на километрите жици, които ни свързваха през океана. — Сигурно съвестта не му е позволила, защото Майерс се мисли за етичен човек. Истината бе, че нямах избор.
	Завъртях очи към Хари, който слушаше заедно с Ерик Идън, събрали глави край слушалката на втория телефонен апарат в стаята. Не знаех какво да кажа. Въпреки опита на Майерс да ни подготви разговорът с Уолтър, когато най-после ни прехвърлиха към него, се оказваше труден.
	Реших да пробвам със следното:
	— Уолтър, на твое място не бих се винила за разрива с Каролин. Както знаеш, аз също се разделих със съпруга си, а той не е писал книга за войната!
	— Така е, но с Франк много си приличаме и тази прилика винаги го е спъвала. И той като мен е човек целенасочен, готов да жертва всичко в името на целта си, дори това да са най-близките му хора…
	— А лечението? С него какво стана?
	През 1916-а, в разгара на завоевателната война в Европа, германците по необходимост се оказаха пионери в лечението на това разстройство, което те наричаха „оръдеен ужас“. Ала подходът им беше обусловен от собствената им народопсихология. За тях е срам и безчестие да станеш жертва на страха. Следователно програмата им за лечение, наречена „Режим Кауфман“, се състоеше в психологичен натиск и включваше — вярвате или не — причиняването на болка.
	— Насочиха ме към един лекар на име Йеланд, британец, но последовател на Кауфман, който използваше техника, наречена „фарадизация“. Симптомите се атакуват директно с помощта на електричество. Ако си онемял например, пускат ток в езика и ларинкса ти. Вързан си на стол в заключена стая и стоиш там, докато не проговориш.
	— Мили боже. И работи ли?
	— Да! Процентът им на успеваемост е много висок. Наричат го „чудо“. Но пропускат да споменат множеството рецидиви.
	— А в твоя случай…
	— Йеланд се опита да „лекува“ нежеланите спомени. Както знаеш, през войната получих лоши изгаряния, особено по ръцете. И понякога, когато сънувам, че съм затворен или бягам, или когато виждам призраците на миналото по днешните лондонски улици, старите рани започват да ме болят, сякаш в съпричастие. Йеланд се опита да разруши връзката между спомените и физическата болка и така да намали влиянието на миналото върху мен, като предизвика болка в наранените участъци от кожата ми.
	— И какъв беше резултатът?
	Той каза само:
	— След втория сеанс отказах да участвам.
	Ерик реагира с чувство:
	— Браво на теб, старче.
	— Не е като балнеолечение, това мога да кажа — добави сухо Уолтър.
	След това Уолтър се върнал при Майерс и негов колега на име Уилям Ривърс, които не вярвали във фарадизацията и другите подобни техники и вместо това станали последователи на Фройд и неговата школа.
	— Сега съм в прекрасната Виена и вместо с ток ме лекуват с логореята на Фройд и неговите последователи. Говорим ли, говорим и така лекарите се надяват да разберат как една дълбока травма на ума се свързва с поведението на човека. Има някаква рационална ядка в този подход, но самият аз, както и британските лекари, между другото, не мога да приема твърдението на Фройд, че всички човешки импулси имат сексуален произход. Доказват го марсианците! Както знаем, те са напълно асексуални. Имаме доказателства, че се размножават чрез пъпкуване, тоест безполово, и в този смисъл фройдисткият анализ е напълно неприложим спрямо тях. В същото време те са интелигентни същества с ясна мотивация и…
	Завъртях очи към Хари и Ерик. Крайно време беше да стигнем до същината на разговора.
	— Остави марсианците, Уолтър. Искрено съжалявам за проблемите ти и ти съчувствам, наистина. Сигурно знаеш, че напуснах Великобритания след изборите през единайсета, когато Марвин и неговите войнолюбци взеха властта — войници в маскировъчни униформи, които маршируват зад каляската на крал Джордж… не бих искала и аз като теб да попадна в ръцете им… Но ти си поискал този разговор с някаква конкретна причина, предполагам.
	— Имах отчаяна нужда да се свържа с вас. Не само с теб, но и с Франк и Каролин… Не се сетих за друг начин, освен чрез теб, Джули. Стори ми се невъзможно да те открия в Ню Йорк, затова помолих майор Идън да ти предаде лично съобщение от мен. Надявам се, че ще разбереш. Винаги си била…
	— Девойка, която показва колко „струва“, както пишеш в мемоарите си?
	— Прости ми за това! Виж… предлагам ти да се върнеш в Англия. Все още има време. Вземи параход, аз ще платя билета, пари имам предостатъчно. Събери семейството и тогава ще се обадя пак. Може би някъде близо до Уокинг. Къщата ни с Каролин отдавна е продадена, но…
	— За какво става въпрос, Уолтър? Не ме дръж на тъмно.
	И така започна моето удивително пътешествие, което ме отведе от фоайето на най-високата сграда в Ню Йорк до една марсианска бойна машина в Лондон… и отвъд това!
	Но на онзи етап Уолтър не каза друго, освен:
	— Имам лоши новини от небето.


>>	5.
>>	Връщането ми в Англия

	Проверих за параходи и открих, че „Лузитания“ е готова да потегли. Уолтър ми бе осигурил щедро финансиране, така че защо да не пътувам със стил? Бързо намерих билети за себе си, за Ерик Идън и Албърт Кук — те двамата, след като чуха мрачните намеци на Уолтър, решиха да прекъснат американската си обиколка. Извиниха се на професор Скиапарели и се лепнаха за мен. Марсианската война беше белязала живота им, затова решението им не ме изненада.
	Самата аз не горях от желание да се върна в Англия. Хари Кейн, моят храбър герой, беше на същото мнение.
	— В наше време Англия не е място за американци — обясни той. — Казват, че полицаите са готови да те хвърлят в ареста само като чуят провлачения ти американски говор. А в същото време почетният караул пред Бъкингамския дворец е от германски войници. Никаква логика няма в това.
	— Не търси логика в политиката.
	Той изсумтя.
	— Лично аз виня марсианците. За повечето от нас, от тази страна на голямата локва, вашият сблъсък с тях беше голяма новина навремето. Имаше фалшиви тревоги, масова паника и други неща от този род. Но след като войната приключи… ами, хората започнаха да го възприемат като някакво природно бедствие, случило се далече от тях. Все едно вулкан е избухнал в Йоркшир или нещо такова.
	— Знаеш ли изобщо къде е Йоркшир?
	— Премеждията ви слязоха от първите страници на вестниците, измести ги поредният нещастник, скочил от Бруклинския мост. А и това не спря войниците на кайзера да се разходят из картата на половин Европа, нали така? За вас, британците, обаче… вие май така и не се отърсихте от онези спомени.
	Кимнах неохотно.
	— Не очаквах такава проницателност от теб. Е, значи няма да прекосиш океана на луксозен пътнически лайнер за сметка на девер ми, така ли?
	— Някой друг път, красавице.
	Сбогувахме се набързо. Не знаехме, че ще мине много дълго време, преди да се видим отново.
	Два дни след разговора ми с Уолтър стана време да потегляме. Бързо си събрах багажа. Научила се бях да пътувам само с най-необходимото след онази ужасна юнска утрин през седма година — отседнала бях при брат си Джордж и неговата съпруга Алис в къщата им в Станмор. Брат ми беше лекар и в онази сутрин се върна от повикване в Пинър с новини за марсианското нашествие. Натовари ни във файтона си и каза, че ще се срещнем на гарата в Еджуеър. Самият той щял да тръгне, след като предупреди съседите. Беше си истинско приключение, за което Уолтър разказва от втора ръка и с приемлива достоверност в книгата си. По пътя налетяхме на неговия брат и мой бъдещ съпруг и така попаднахме, един вид, под прожекторите. Е, Уолтър, с характерната си небрежност към подробностите от лично естество, така и не довърши тази част от разказа си, която иначе би включвала новината за смъртта на Джордж Елфинстоун, моя брат, когото така и не видяхме повече.
	С Кук и Ерик се срещнахме на кея. „Лузитания“ беше истински плаващ хотел с електрически асансьори и телефон във всяка каюта. „Хрътката на моретата“, както я наричаха, щеше да ни пренесе през океана за по-малко от шест дни. По онова време това беше най-бързият начин. Големите дирижабли вече не летяха над Атлантика, а едва преди година Олкок и Браун бяха изминали разстоянието по въздух с вариант на военните аероплани, развили се толкова бързо на източния фронт по време на войната в Европа.
	Бързо се изнервих, защото се наложи да останем още един ден в пристанището, докато се събере конвой, с който да се движим — група от двайсетина съда, от които ние бяхме най-големият пътнически кораб, имаше и няколко търговски, както и два разрушителя от американската флота, оборудвани със сонари и дълбочинни снаряди срещу германски подводници. От началото на Шлифеновата война през 1914-а нито един американски кораб не беше пострадал сериозно от германски торпеда, но предохранителните мерки се смятаха за необходими, което само по себе си говори достатъчно за напрежението между Щатите и Германия. Но забавянето си имаше и добра страна — конвоят щеше да пристане в Саутхамптън, а не в Ливърпул, където обичайно приставаше „Лузитания“, а това означаваше, че ще стъпим на британска земя по-близо до Лондон.
	По време на пътуването прекарах много време в библиотеката, Ерик предпочиташе гимнастическия салон, а Кук — салона в първа класа с прозорците му от цветно стъкло, мраморните колони и пърхащите деликатни жени. Пътниците обичаха да се шегуват — късметлии били, че в конвоя ни не бил включен „Титаник“, смятан от мнозина за прокълнат кораб, след като едва не потъна при сблъсък с айсберг по време на първото си плаване (оцелял бе благодарение на подсиления си с марсиански алуминий корпус).
	Веднага щом пристанахме в Саутхамптън, на борда нахлуха групи на гранична полиция в черни униформи, придружени от шепа редовни войници в маскировъчни дрехи. Нас тримата — британски граждани с редовни документи — ни пуснаха бързо, но американците и другите чужденци, точно според очакванията на Хари, бяха задържани за по-подробна проверка. Слязохме от кораба и обемистият багаж на двамата ми спътници потегли преди нас към хотела ни в Лондон.
	Пред пътническия терминал ни чакаше Филип Парис. Филип беше братовчед на Уолтър. На петдесетина години по онова време, той беше едър мъж с голяма челюст, прошарената му, наклепана с помада черна коса лепнеше по черепа. Рядко обличаше друго, освен тежкарски костюм в комплект със строга черна вратовръзка и жилетка с дебела верижка за джобен часовник. Беше образ и подобие на деловия, стабилен човек, достатъчно компетентен да му повери Уолтър грижата за трима презокеански безделници като нас, точно както му бе поверил съпругата си по време на хаоса през войната, докато самият той търчеше след марсианците из английската провинция, както муха лети след кон. В мемоарите си Уолтър пренебрежително описваше Филип като сравнително смел, но не твърде съобразителен в лицето на опасността. Ха! Предпочитах да имам до себе си човек като Парис пред някого като Дженкинс.
	Филип ни поведе към паркинга и ни изложи накратко плана си. Щял да ни откара до Лондон заради удобството на тамошните хотели, а по-късно до Уокинг за семейната среща, насрочена за след няколко дни.
	— Надявам се, не сте имали проблеми с досадниците от граничния контрол.
	Ерик Идън поклати глава.
	— Просто си вършат работата, предполагам. Но когато плъзнаха из кораба… май не бях виждал толкова много униформени на едно място от казармата насам.
	Филип изсумтя.
	— Чакайте да видите Лондон. Марвин е виновен. Нещо много се сближи с кайзера, ако питате мен.
	Стигнахме до колата му, нов модел бентли. Шасито й, предимно от алуминий, блестеше на воднистата мартенска светлина.
	Кук подсвирна и плъзна пръст по заоблените линии на капака.
	— Красавица.
	Филип се усмихна широко.
	— Красива е, нали? Английски алуминий, или по-скоро марсиански, отомански петрол в резервоара и най-добрата кожа, която може да се намери с отстъпка на френските пазари. И не е само глезотия от моя страна. От известно време търгувам с алуминий и трябва да си рекламирам стоката. Ще завия на изток и ще хвана портсмутското шосе към Лондон. Гледайте документите да са ви подръка. Ще минем през Коридора на Съри — реших, че ще искате да го видите, но минаването през пропускателните пунктове е неприятно…
	Коридорът на Съри? Пропускателни пунктове? Вярно, че от доста отдавна не се бях връщала у дома, но още помнех времето, когато не ти трябваше паспорт да се движиш из цяла Европа, какво остава из самата Англия.
	Качихме се в колата, която отвътре миришеше на хубава кожа. Наближавахме Портсмут, когато Кук помоли Филип да отбие от шосето и да спре при един хълм, от който се откриваше гледка към града и пристанището. Портсмут винаги е бил главното пристанище на кралския флот и в онзи ден Английският канал — или Ламанша, както го наричат французите — беше пълен с кораби като сиви призраци в мартенската мъгла. Бризът разнасяше черния пушек на комините им.
	Кук и Ерик, и двамата военни, останаха силно впечатлени от гледката.
	— Нещо става — промърмори Кук. — Много кораби има в пристанището.
	— Да си бях взел бинокъла за наблюдение на птици — подхвърли със съжаление Филип. — Някой от вас, момчета, обича ли да наблюдава кораби? Не всички съдове в пристанището са наши. Някои са германски, а има и френски дори, конфискувани след Шлифеновата война. — Погледна ни заговорнически. — Напоследък се усеща някакво напрежение с американците. В моя клуб се говори, че… Ами, говори се, че кайзерът, след като яхна цяла Европа, сега бил хвърлил око и през океана. Точно както започна Европейската война на запад с идеята да подчини Франция по най-бързия начин и после да удари Русия, преди тя да е мобилизирала войската си, сега немските стратези мислят да нападнат Америка, докато още е слаба. Американският флот е добър, но редовната им армия е малка, а имат и проблеми с Мексико. Ако немците успеят да прехвърлят флота си през Атлантика и ако навият мексиканците да прекосят границата…
	— Лудост — измърмори Ерик. — Твърде много слухове, проклети да са. Изправят всички на нокти.
	— И ги държат под контрол — вметнах аз.
	— Но трябва да го признаете на кайзера — каза Кук. — Печели войната в Европа, и то най-вече заради дързостта си. Защо да не го направи и на друг континент?
	Проследила бях тази военна драма отдалече. В известен смисъл всичко беше следствие от Марсианската война. Британската флота, най-добрата в света, се бе оказала безполезна срещу врага, връхлетял ни от космоса. Докато бягахме към морето, двамата с Франк бяхме видели с очите си струпването на кораби в естуара на Темза — отбранителна линия, неспособна да спре вилнеещите марсианци. „Нащрек, ала все пак безсилни“, както се беше изразил Уолтър. След войната се стигна до драстично пренасочване на средства към сухопътната армия, което оряза финансирането на флота, въпреки множеството писания в защита на традицията и негодуванието сред морските ни офицери. Като част от тази нова стратегия през 1912-а Великобритания подписа неизгодния пакт за ненападение с кайзера, за да избегне надпреварата по море.
	Всичко това логично бе довело до предателството от 1914-а.
	Филип потърка брадичката си.
	— Каквото и да си говорим за националния интерес и така нататък, мнозина от нас се срамуваха от бездействието, с което наблюдавахме агресията на Германия срещу Белгия и Франция, още повече че самите ние бяхме станали обект на подобна агресия от страна на Марс. Не е чудно, че американците реагираха с отвращение.
	Кук се ухили цинично.
	— По онова време бяхме твърде заети да млатим ирландците. Колкото до хипотезата немци срещу янки, току-виж марсианците се върнали навреме да сложат точка на планираното нападение, преди още да е започнало.
	В това се състоеше парадоксът на Албърт Кук. Той не притежаваше особена интелигентност, беше и слабо образован, ала имаше вроден усет за стратегия и умееше да вижда голямата картина. Защото, както знаем, това негово небрежно предсказание се оказа вярно.
	Филип запали колата.
	— Да тръгваме. В Питърсфийлд има една хубава кръчма, където да спрем за обяд…


>>	6.
>>	Коридорът на Съри

	Беше рано следобед, когато разбрах какво е имал предвид Филип, когато спомена Коридора на Съри.
	Минавахме през Гилдфорд. В края на главната улица, точно преди отбивката за лондонското шосе, стигнахме до пропускателен пункт от типа на железопътните бариери. Филип намали и се нареди на малката опашка от автомобили пред бариерата, която се вдигаше и спускаше периодично.
	Когато дойде нашият ред, един полицай се приближи до прозореца на шофьора. Беше с униформата на пътната полиция, но на колана си носеше револвер в кобур, а на яката му го нямаше обичайния номер. Филип ни беше предупредил да извадим документите си. Полицаят ги взе и ги отнесе в будка край пътя. Проверката се проточи. Аз бързо се изнервих от забавянето, но Ерик и Кук, явно свикнали с този процес, търпяха стоически.
	А после — ново приключение. Тримата трябваше да отидем един по един в будката. Ерик и Кук ги пуснаха бързо, Кук се върна в колата усмихнат.
	— Полицайчето в будката има моята книга. Накара ме да му я подпиша. Ха!
	Както казах, тях не ги бавиха. Но когато дойде моят ред, нещата протекоха другояче. Сержантът в будката беше нисък, намусен мъж с дълги, някак печални мустаци, в които имаше нещо немско — по-късно в Лондон видях още много като него.
	— Съжалявам, госпожице — каза той, — но засега ще трябва да ви задържа.
	— Филип! — ревнах аз.
	Филип Парис беше човек с влияние дори сега, когато страната бе попаднала под властта на генерал Марвин. Изчаках да дойде в будката и едва тогава попитах защо ме задържат.
	Мустакатият офицер погледна в записките си.
	— Госпожице, през 1908-а сте станали член на забранена организация, Женския социален и политически съюз…
	Филип избухна в смях.
	— Това ли било? Значи си суфражетка!
	— Бях — потвърдих, после бързо се поправих: — И още съм. Какво, това някакво престъпление ли е?
	— Всъщност да, Джули. Спокойно, ще оправим нещата.
	Понеже познаваше добре бюрокрацията на съвременната британска държава, а и защото умееше да говори авторитетно, Филип бързо доказа, че няма данни да съм участвала в антиправителствени акции, нито в покушението над премиер-министъра Камбъл-Банерман при откриването на Мавзолея на незнайния воин през 1908-а, този величествен паметник на жертвите, покосени от топлинни лъчи, нито дори в спорадичните протести във връзка с недотам законната изборна победа на Марвин през единайсета година, след което движението било забранено със закон. Накрая, след множество телефонни разговори, Филип успя да ме измъкне срещу обещанието, че ще се явя в някое от лондонските полицейски управления, а лично той гарантира за доброто ми поведение.
	Бях му признателна, разбира се, но ми беше и криво, че се наложи да ми помогне мъж, предвид обстоятелствата.
	Ето така се запознах отблизо с новата Британия. Продължихме нататък.


	След Гилдфорд бентлито се движеше бързо по почти празно шосе и скоро ни отведе в земите, прегазени преди години от марсианците.
	Картите на военната зона, начертани след края на Първата марсианска война, са добре познати. Тя започва югозападно от Уокинг, при Хорселската мера, където падна първият цилиндър в полунощ на четиринайсети юни, петък, 1907 година. Следват останалите ями, оформили неправилни триъгълници в поредица от още девет летни нощи, през Съри до централен Лондон и отвъд. (Както ще стане ясно по-нататък, разположението на ямите не е било случайно, макар на онзи етап аз още да не го разбирах.) Тази „пътека“ от разрушение и отрова постепенно се бе сдобила с названието „Коридорът“. Междувременно, пейзажът бе възстановил обичайния си вид, поне доколкото можеше да се види с невъоръжено око, и трева покриваше изоставените ниви, зелена дори в сивкавата мартенска светлина.
	Ала самият Уокинг още беше в руини, оставен така като един вид мемориал за жертвите. Имаше нещо тъжно и иронично във факта, че градчето, където е бил построен първият крематориум във Великобритания, сега се бе превърнало в некрополис.
	Продължихме напред сред пустия пейзаж.
	— Дори след разчистването — каза Филип — земята тук не се обработва. Не толкова заради разрушенията, които марсианците причиниха. Проблемът е, че черният пушек, който използваха, и червеният бурен, с който се опитаха да изместят нашата растителност, са оставили следи, които ще бъдат токсични още дълго време. С други думи, земята е неизползваема.
	— Това им е официалното обяснение, спор няма — вметна с тънка усмивчица Кук.
	Шосето минаваше най-близо до ямата при Пайфорд, но там се издигаше голяма сграда от бетон и гофрирана ламарина, с бодлива тел и наблюдателни кули по периметъра, с развяван от ветреца национален флаг и въоръжени патрули. За да стигнем до ямата, трябваше да минем през друга бариера, по-солидна и от онази в Гилдфорд.
	— Оттук ямата изобщо не се вижда — оплаках се аз.
	— И нищо чудно — каза Филип. — Навсякъде е така. Ямите са твърде ценни, за да ги превърнат в туристически атракции. Не очаквай неделни разходки и продавачи на лимонада по тези места.
	— Има и друго — добави Кук. — Правят научни изследвания. Ямите са се превърнали в нещо като лаборатории. Разни учени и военни бърникат марсианските машини. Опитват се да извлекат полезна информация, която да служи на хората.
	Филип изпръхтя.
	— Ти пък откъде знаеш?
	Бившият артилерист се потупа с пръст по носа.
	— Имам си източници аз. А и разни мои читатели, включително офицери, хора, които са съгласни с мен по някои стратегически въпроси, ми казват това-онова. Лесно сме отгатнали как работят нещата им. Топлинният лъч например — онзи умник Дженкинс изобщо не е бил прав за това, между другото… Всъщност става въпрос за лъч от светлина, специална светлина, която се нарича инфрачервена. Този лъч се генерира между две малки огледала, отразява се многократно от едното в другото и обратно, става все по-силен и накрая — бам! — изстрелва се. Кохерентна светлина, това е думата. Голямото параболично огледало от външната страна на оръдието е само за прицелване, ако съм разбрал правилно — генерира водеща светлина, която е почти невидима за нас. А самият лъч, той е с температура от хиляда и петстотин градуса, направо топи желязо. На бас, че това не го знаехте. На летящите машини също са им хванали спатиите за нула време, кажи-речи още преди да са изстинали труповете на марсианците. Обаче не могат да разберат какво захранва всички тези устройства. Всички те имат във вътрешността си малки кутийки, енергийни пакети… Не горят въглища или нефт, нямат и електрически батерии.
	— За това е прав — подкрепи го Филип. — Има двама немски физици, единият се казва Айнщайн, другият… как беше…
	— Шварцшилд — подсказа му Ерик.
	— Точно така. Според тяхната теория енергийните пакети имат нещо общо с енергията, която се намира — по техните думи — вътре в атомите. Проблемът бил как да я освободиш. Е, марсианците явно знаят как. Ако това е източникът на захранването им, значи скоро няма да разберем принципа му.
	— За разбиране, може и да не го разберем — каза самодоволно Кук. — Но колкото да направим големи бомби, ще го овладеем. Може и да сте чули за експлозиите край Ийлинг, Кенсингтън и Манчестър. Бърникали онези пакети и какво? Бум! Половин квадратна миля изравнена със земята.
	Уолтър също бе станал свидетел на мощта, скрита в енергийните пакети на марсианците. В книгата си разказва как лъчевата камера на повален марсианец при Шепъртън буквално изпарила речната вода и предизвикала гигантска вряла вълна надолу по течението — самият той още носеше белезите, получени в онзи ден.
	— Помисли си колко време е необходимо на един чайник да заври — беше ми казал веднъж. — А после си представи каква енергия е била затворена в онзи малък генератор, за да загрее почти до кипене тоновете вода в реката…
	Филип ме върна към настоящето с думите си.
	— И все пак бележим някои сериозни успехи — изтъкна той и намали скоростта. — Погледнете.
	Огледах се и видях, че наближаваме Ешър. От двете страни на шосето беше опъната висока телена ограда с бодлива тел по върха и наблюдателни кули по протежението си. Зад оградата се различаваха сгради и забързани хора, които крачеха делово като призраци в сивкавата следобедна светлина под погледа на войниците в кулите. Малко момиченце стоеше досами оградата, от вътрешната й страна, промушило пръсти в отворите на телта, и гледаше към шосето.
	Намалихме край един промишлен комплекс. В този участък оградата се патрулираше от униформени войници. Филип притисна някаква значка към предното стъкло на колата, така че да се вижда ясно, после спря. Всички зяпахме към фабриката.
	И ето я, в центъра на участък, зает от сглобяеми барачки, дупки и купчини пръст, клечеше една марсианска машина.
	Познах я по реконструкциите в нюйоркските музеи. Самата аз не бях виждала такава с очите си през седма година. Беше машина работник, приличаше на ракообразно с пет стационарни крака без стави и подвижни пипала в предната част. Нямаше си пилот. В сравнение с музейните диорами, които включваха марсиански пилоти, тази приличаше на нещо безмозъчно.
	До машината имаше някакъв грубоват на вид апарат, изправен цилиндър с нещо като въртящ се контейнер на върха. С изящни движения — зловещи в извънземното си изящество — машината загребваше пръст с пипалата си и я изсипваше във въртящия се контейнер. От отвор в основата на цилиндъра излизаше бял прах и по канал се събираше в четвъртит контейнер, над който тежаха валма зелен дим — марсианско зелено, онзи зловещ оттенък, който събуди живи спомени у мен, ако не и у другите. В същия миг едно от пипалата на машината работник се стрелна към приемника и извади оттам сребристо кюлче — алуминий.
	Но това чудато производство беше едва част от трескавата дейност зад оградата. Около централната драма на купчините пръст, алуминиевите кюлчета и зеления дим се щураха множество хора, които обслужваха процеса. Мъже, жени и деца в сивкави униформи, които навяваха мисли за затвор, и меки обувки. Те пренасяха пръст към машината работник, отнасяха готовите кюлчета и изпълняваха други задачи от този сорт, всичко това под надзора на въоръжени пазачи.
	Филип, Кук и Ерик не споменаха и дума за хората. Говореха развълнувано за производствения процес, докато колата пълзеше покрай оградата.
	— Алуминий, разбира се — казваше доволно Филип. — Този великолепен материал, по-здрав и по-лек от всеки друг метал… Започнали бяхме да го произвеждаме в индустриални количества чрез метода на Хол десетина години преди да дойдат марсианците. И за да постигнем подобна производителност, ни трябваше завод с мощността на Ниагарския водопад и огромни количества богат на алуминий боксит. Но металът се намира в изобилие в земната кора. С технологията на марсианците можем да произвеждаме алуминий от обикновената английска пръст! Държах да видиш това, Джули. Ти си от семейството, все пак. Ето така направих своето… нашето богатство. И трябва да благодаря на Уолтър за това. Казвам ти, тази скромна машинка, марсианската алуминиева топилня, е много по-важна за бъдещето на страната ни от летящите машини на марсианците.
	Размишлявах върху видяното.
	— Но тези огради… въоръжената охрана… хората, които работят тук. Какви са те? Престъпници?
	— Не непременно. Както знаеш, в Англия има много френски бежанци напоследък. Белгийци също. Някои от тях създават неприятности — вредят на германските бизнес интереси и така нататък. А си имаме и родни саботьори…
	— Саботьори? Дори децата? И какво, натикали са ги удобно в този „Коридор“, далече от очите на обществеността? За да работят безплатно? Това концентрационен лагер ли е, Филип?
	Бе така добър да се смути. Каза само:
	— Тук не е Южна Африка.
	Бърт Кук се разсмя.
	— На бас, че Кайр Харди и Рамзи Макдоналд са някъде в този лагер и се боричкат за най-доброто легло като истински социалисти!
	Филип увеличи плавно скоростта.


	Още малко по` на север минахме край опожарените руини на Уимбълдън, вдясно от шосето. Подобна на хангар сграда се възправяше недалеч от града, обградена от насипи. Тук беше паднал шестият цилиндър през 1907-а.
	В този участък шосето беше издигнато в нещо като виадукт заради наводненията — червените бурени на марсианците бяха запушили Темза и речната вода се беше изляла насам. Тринайсет години след края на войната пораженията още не бяха отстранени напълно. Тук също имаше работници, нагазили до коленете в по-плитките места. Не разбрах какво точно правят — може би копаеха отводнителни канали или обработваха оризища. Така или иначе, трудеха се под погледа на въоръжени полицаи. Лъчите на залязващото слънце танцуваха по водата.
	Албърт Кук каза тихо:
	— Аз бях по тия места, на хълма Патни. Сражавах се с марсианците. Чух, че сега на фасадата на къщата, в която бях, имало почетна плоча.
	Остатъка от пътя до Лондон изминахме в мълчание.


>>	7.
>>	В Лондон

	Филип ни откара с бентлито си до голям парк край гара Ватерло. Самата гара беше построена наново и представляваше хаотично ширнал се комплекс, доминиран от голямо здание — тонове бетон и мрамор, които ми напомниха за Бранденбургската врата.
	Щяхме да останем в Лондон два дни; разбрахме се да се срещнем отново вдругиден за пътуването към Съри и срещата с Франк и Каролин. Ерик и Кук поеха към хотела в южен Лондон, където Филип ни беше резервирал стаи и където беше изпратен багажът ни, с изключение на моята раница. Аз, както ми напомни Филип, трябваше да се явя в централното управление на лондонската полиция, за да докажа, че не съм анархистка.
	Имахме малко време, затова с Филип решихме да се поразходим.
	Оставихме колата на паркинга. Скоро погледа ми привлече гигантски плакат на генерал Брайън Марвин — със скръстени на гърдите ръце и суров поглед. Надписът гласеше:
C>
N	__В ЮЖНА АФРИКА СЕ СРАЖАВАХ С БУРИТЕ: НАЦИОНАЛНО УНИЖЕНИЕ!__
N	__В УЕЙБРИДЖ СЕ СРАЖАВАХ С МАРСИАНЦИТЕ: АНГЛИЯ НА КОЛЕНЕ!__
N	__НИКОГА ВЕЧЕ!__
N	__СТАНЕТЕ ДОБРОВОЛЦИ СЕГА!__
C$
	Филип застана до мен.
	— Не се разхубавява с годинките, нали?
	— Изненадана съм, че никой не го е посъветвал да смени мустаците.
	Филип се засмя.
	— Никой не би посмял…
	Погледнах го и се замислих за странностите човешки и по-точно за странностите на Филип Парис конкретно. Той очевидно беше добър човек, компетентен и услужлив. Беше достатъчно интелигентен, за да вижда ясно развалата на нелепия режим, стиснал родината му в юмрука си. И в същото време не му беше мигнало окото при вида на трудовия лагер край фабриката за производство на алуминий. Е, явно всички сме сложни създания с повече от едно лице.
	Влязохме в гарата — гигантска и шумна зала, преградена през средата с дървени панели. В помещението цареше обичайният хаос от пътници, носачи и багаж, дим се кълбеше навсякъде, свирки цепеха въздуха. Онова, което ме озадачи, беше продължаващият ремонт на сградата.
	— Защо са всички тези строителни работи? Не помня гарата да е пострадала по време на войната.
	— О, това е една от грандиозните мечти на Марвин. По-добри комуникации, това обеща на избирателите — разширяване на пътната мрежа за по-лесно придвижване на войски и оръжие, ако марсианците ни посетят отново. И го направи в някаква степен. Само че си пада грандоман по отношение на архитектурата, той, а също и старите бойни коне като Чърчил и всички онези магнати от железницата и въгледобива, които Марвин вкара в правителството си. Широки плавателни канали, които да свързват Клай с Грандмаут и бойни кораби в езерото Ломонд! Щом марсианците могат да променят планетата си за свои цели, защо да не го направят и британците? Така разсъждава той. Планът за каналите звучи добре, но досега не са свършили почти нищо на практика. А и тунелът под Английския канал, там нещата също буксуват, ако не броим гарата. Е, фасадата на гарата, само тя е готова.
	На изхода на гарата имаше павилион за вестници и аз хвърлих един поглед на стоката, водена от професионално любопитство. За разлика от разюзданата американска преса тук се предлагаха предимно скучни правителствени парцали. Изпъкваше „Дейли Мейл“ — той пръв бе подновил издаването си след Марсианската война и не позволяваше на читателите си да го забравят. „Дори марсианците не успяха да ни спрат!“ Зачудих се дали в страната няма нелегална преса.
	Минахме по моста Ватерло, ремонтиран основно след пораженията през войната. По това време на деня мръсният въздух затискаше Лондон като саван, но от моста над вечната река виждах Уестминстър — опожареният от топлинните лъчи дворец беше съборен, както и часовниковата кула на Биг Бен, всичко това бе заместено от грамада бетон и стъкло.
	Филип изсумтя.
	— Виж само докъде ни докараха нашите управници. Замениха майката на всички парламенти с бункер. Ужас! Централната банка в Сити също е укрепена по подобен начин. Но Лондон си е Лондон. Хората все така прииждат на тълпи от предградията сутрин и поемат по обратния път вечер, ден след ден. Но сега никой не излиза без документи и пропуски, а според планираното за деня учение носят маски срещу черния пушек или револвери…
	Басово жужене изпълни въздуха и сякаш се пропи в материята на моста, после неясна сянка се плъзна по водата. Вдигнах глава и видях огромен цепелин, истински кит в небето. Върху корпуса му ясно се различаваше орелът на Имперска Германия.
	След като прекосихме реката, повървяхме по Странд, после минахме напряко през Ковънт Гардън. Националните знамена се вееха навсякъде, имаше плакати с образа на краля и на героите от новото военно правителство — на самия Марвин, на Чърчил и Лойд Джордж. Ала улиците бяха мръсни, боята по фасадите на къщите се лющеше, просяци имаше на всеки ъгъл. Ръцете им, протегнати за някоя дребна монета, бяха като мръсни цветя.
	Останах поразена колко много хора в униформи срещахме по улиците — и не само полицаи или войници. Всяка обществена сграда си имаше охрана, дори хотелите и ресторантите бяха облекли персонала си в униформи с еполети и пиринчени копчета. Лондон се превръща в Берлин, помислих си аз. И в тази връзка осъзнах, че твърде често чувам около себе си английски с немски акцент.
	Стигнахме до Трафалгар Скуеър и там видях с облекчение, че поне Нелсън, чиято колона дори марсианците не бяха съборили, още не е заменен от ухилената статуя на Брайън Марвин, героя от Уейбридж. Продължихме по Чаринг Крос Роуд, който ми се стори най-малко променен в сравнение с другите лондонски забележителности досега — беше си все същият лабиринт от книжарнички и двуколесни ръчни колички, натоварени с опърпани книги. Като момиче обичах да ме водят в Лондон не заради тоалетите, кафенетата или театралните представления, а заради книгите, винаги заради книгите. Чувството, че съм попаднала на фрагмент от миналото, беше толкова силно, че едва не се разплаках. Филип, който беше по-чувствителен, отколкото изглеждаше, ме подкани да го хвана под ръка и двамата продължихме в мълчание. Но времената не бяха подминали и Чаринг Крос — на видно място във витрините беше изложена нова книга — „Генерал Марвин и защо трябва да водим безкрайна война“, от Артър Конан Дойл.
	Минахме по Оксфорд стрийт и Портланд Плейс. На Марилбоун Роуд подминахме без внимание носачи на плакати, които ни насърчаваха да посетим музея на Мадам Тюсо, където нова диорама показвала „истинския ужас“ на марсианските хранителни навици. Филип каза, че изложението се радвало на голяма популярност.
	Изпитах облекчение, когато се озовахме сред зеленината на Риджънтс Парк, макар денят да захождаше към края си. Но дори и тук бяха настъпили промени. Тревата на много места беше изместена от зеленчукови парцели, които да насърчат и подпомогнат хората да отглеждат зеленчуци на собствените си морави у дома. А вместо да карат колелета и да пускат хвърчила, сега децата маршируваха в колона по двама, копаеха дупки в земята и дори разиграваха въображаеми сражения.
	По-късно щях да науча за промените, които Марвин беше наложил в образователната система. Мотото на новото движение бил един стар цитат на Уелингтън по повод игра на крикет в „Итън“: „Тук расте материалът, който спечели Ватерло“. Е, сега „Итън“ и другите училища произвеждаха единствено офицери, а по-малките братя и сестри на гимназистите бяха насърчавани да се включват в новото движение на „Младите пионери“, създадено от лорд Баден-Пауъл — пет-шестгодишни деца копаели окопи и се учели да превързват несъществуващи рани. Всичко това било част от общото изчистване на националния характер, както го наричали поддръжниците на Марвин. Аз, като непредубеден наблюдател, току-що прекосил Атлантика, не можех да повярвам на очите си. Това ли бе бъдещето на Британия — невръстните войници?
	Минахме покрай Зоологическата градина — сега затворена и без животни, — после пресякохме Албърт Роуд и изкачихме Примроуз Хил. Гледката се разгърна наоколо ни по познатия начин, хълмът сякаш се издигаше от зеленината на Риджънтс Парк, отвъд който се виждаше величественият релеф на града с ранения купол на „Сейнт Пол“, новата бетонна грозотия на Уестминстър и Уайтхол, ефирните проблясъци на Кристъл Палас и възвишенията на Съри в далечината.
	Намирахме се пред мястото, където беше паднал седмият марсиански цилиндър, ядрото на най-големия марсиански строеж по време на войната. И тук участъкът беше ограден, също като ямите в Съри. Но от трите бойни машини, които Уолтър бе видял в онзи горещ летен ден в края на войната през седма, едната бе оставена непокътната, с все триножника си. Смущаващият й силует се бе озовал в центъра на панаир, имаше въртележка с кончета, голяма латерна, стрелбища, състезания с балони. Така около краката на зловещия монумент играеха деца. Вдигнах поглед към качулката на бойната машина, онзи механичен компонент, който толкова много прилича на глава.
	И в този момент получих онова, което Филип по-късно наричаше „пристъп“.
	След като дойдох на себе си — поседях на една пейка, а Филип кръжеше притеснено около мен, — взехме такси до централното полицейско управление край Барбикан, където се отнесоха към мен с хладна ефикасност. Което не означаваше, че го направиха бързо — минаваше девет вечерта, когато най-после ме пуснаха да си ходя.
	Позволих на Филип да ме изпрати до хотела, където се оттеглих веднага в стаята си. Поръчах да ми донесат нещо за хапване, после си легнах, но спах зле, макар че се опитвах да не мисля за пристъпа си на хълма и какво го бе предизвикало.


	Следващият ден беше на мое разположение. Имах нужда да видя нещо от истинския Лондон, далече от любезната, но задушаваща прегръдка на Филип, далече от военния цинизъм на другите. Имах стари приятелки в града, затова се обадих от хотела на две от тях и се разбрахме да се срещнем.
	Излязох от хотела рано, за да не се засека с Филип и останалите.
	Обядвахме в едно ресторантче в Ламбет. Там бях със своя приятелка от училище, която въртеше социална трапезария.
	Въпреки грандоманските си планове и съмнителните успехи в укрепването на националната сигурност Марвин беше потопил страната в икономическа криза. От приятелката си разбрах, че макар профсъюзите отдавна да бяха обявени извън закона, имало сериозно недоволство и раздвижване в мините, в железниците и дори във военния завод в Улуич, който произвеждаше голяма част от мунициите в страната, но бунтовете се потушавали в зародиш и с груба сила. Безработицата растяла и моята приятелка имала много клиенти. Имала съм късмет, че съм дошла в Лондон през март, каза приятелката ми, и че се срещаме на място като Ламбет, защото през лятото вредителите нападали града.
	Същата вечер, търсейки различна гледна точка, се обадих на друга стара приятелка, съпруга на банкер. Срещнахме се в една чайна, пропита с прекрасните аромати на кафе, чай и цигарен дим, и сред тракането на плочки за домино Хилда предложи да ми заеме рокля за вечерта, след което двете отидохме в „Савой“ на Странд. Подкачих Хилда, че „Савой“ е великолепен почти колкото „Лузитания“. Поръчахме си хайвер, раци, гъбена салата и бутилка бяло рейнско вино. Мястото беше пълно с обичайните заподозрени — истинска менажерия от невъзпитани младежи, разпасани девойки, дърти женкари и студенти, страните им зачервени от алкохола. Танцувахме под звуците на оркестъра и позволихме на красиви немски офицери да ни ухажват.
	Навалицата ми се стори някак рехава като за „Савой“, но Хилда ми напомни, че сезонът още не е започнал. Членовете на висшите класи още не били изпълзели от влажните си домове в провинцията, но това щяло да се промени през лятото. Щяха да налазят Лондон като вредителите в Ламбет, помислих си аз. Моралистката Великобритания на Марвин беше възскучновата. Генералът така и не бе събрал смелост да забрани алкохола, но пък го бе обложил с високи данъци и цените му бяха скочили до тавана. Правителството беше забранило повечето спортове (не следях никой от тях така или иначе), с изключение на крикета, който Марвин смяташе за „мъжка“ игра, и футбола, но той беше разрешен само за войници в градски отпуск. Е, в Лондон все още имало места, където да си похарчиш парите, ако ти се намират излишни. Заможните хора, по думите на Хилда, приемали без особени възражения новите правила, дразнело ги само развъждането на диви свине в английската провинция, подето заради германците, които обичали да ходят на лов за _Schwein_.
	В интервалите между танцовите парчета из залата обикаляше механизиран сервитьор. Е, буташе го жив човек, но сръчните метални пипала на машината умело наливаха питиета и дори смесваха коктейли — хитроумно приложение на марсианската технология и вероятно поглед към автоматизацията на бъдещето, но на мен ми се стори нелепо. Нагиздените хора в салона обаче се смееха и ръкопляскаха възторжено…
	След „Савой“ се гмурнахме по-надълбоко в лондонските потайности… Отидохме в един салон за танци в Сохо, където американски оркестър свиреше популярни джазови парчета, а танците бяха луди като музиката…
	Всичко това ми изглеждаше някак нереално и колкото по-надълбоко затъвах в тези глупави приключения, толкова по-сюрреалистично ми се струваше, като представление с марионетки по склоновете на вулкан. Постоянно се сещах за думите, с които Уолтър така точно бе уловил настроението от онези последни дни с Каролин в Уокинг, преди да се появят цилиндрите: „Всичко изглеждаше така мирно и спокойно“.
	Не споделих с никого какво бе предизвикало „пристъпа“ ми на Примроуз Хил. В сумрака на онази мартенска вечер, докато невръстни лондончанчета играеха в краката на гигантската извънземна машина, _на мен ми се стори, че марсианецът обръща глава_.


>>	8.
>>	Среща в Отършоу

	На следващата сутрин, макар и с лек махмурлук, аз бях готова за Филип, Ерик и Кук и пътуването ни до Съри. Беше двайсет и пети март, четвъртък.
	Малко след пладне най-после стигнехме до Отършоу, на три мили северно от Уокинг, където Уолтър и Каролин Дженкинс бяха живели някога. Макар да беше само на два часа път пеша от мястото, където бе паднал първият марсиански цилиндър, Отършоу се намираше извън периметъра на Коридора.
	Събрахме се в дома на Марина Огилви, отколешна приятелка на Каролин. Двете се бяха запознали покрай съпрузите си. Бенджамин Огилви се славел като уважаван любител астроном със своя собствена малка обсерватория в Отършоу. През онова зловещо лято на седма година двамата с Уолтър наблюдавали през телескопа на Бенджамин червените искри върху диска на Марс, изблиците на газ, които, както се разбра по-късно, съпровождали изстрелването на цилиндрите. Колко ли вълнуващо и страховито е било за Уолтър и Бенджамин да го видят със собствените си очи! А и появата на първия цилиндър на Хорселската мера, толкова близо до дома му, сигурно е била върховият момент в живота на Бенджамин, любителя астроном, неоспоримото доказателство, че хобито му не е просто губене на време. Това, както и реакцията на кралския астроном, който лично бе дошъл в Хорсел. Уви, този върхов момент се бе оказал и лебедовата му песен, защото Бенджамин бе загинал скоро след това, в първите часове от сблъсъка на човечеството с марсианците.
	Въпреки това злополучно развитие на нещата — или може би заради него — Марина бе останала да живее в къщата, запазила бе и обсерваторията на съпруга си, и двете оцелели непокътнати през войната. Дори бе позволила на местна група от любители астрономи да използва обсерваторията, а такива групи се бяха нароили като охлюви след дъжд сега, когато нощното небе представляваше арена на невидима заплаха за човечеството. Е, няколко години след това правителството на Марвин беше забранило любителските наблюдения на Марс със ЗЗРК, Закона за защита на кралството, от 1916-а. В момента знаменитият телескоп на Бенджамин беше със свалени огледала и събираше прах.
	Така или иначе, Марина се бе съгласила да ни приеме в дома си за телефонната среща с Уолтър. Ако не друго, нейният телефонен номер бе сред малкото, които Уолтър беше запазил. Изгубил бе контакт дори с Каролин, бившата си съпруга. След развода Каролин бързо бе продала къщата на Мейбъри Хил. Струва ми се, че причината за разпадането на брака им е очевидна за всеки, който е чел книгата на Уолтър. Но беше някак в реда на нещата да се съберем отново тук, толкова близо до мястото, където започна всичко.
	И ето ме тук, с Филип. Тук бяха също Ерик Идън и Бърт Кук, които ме бяха последвали по петите, така да се каже, било разтревожени, било заинтригувани от новината, която Уолтър бе обещал да ни съобщи.
	Разбира се, бившият ми съпруг също бе неизбежно поканен на срещата — Франк Дженкинс. Така марсианците, тези междупланетни сватовници, ни събираха отново, защото именно те бяха причината да се запознаем по време на голямото бягство от Лондон. По онова време Франк учеше медицина, а аз, на деветнайсет и с няколко години по-малка от него, исках да стана журналистка. И за известно време нещата се получиха. Франк завърши университета и стана общопрактикуващ лекар — явно амбициите му никога не се бяха простирали отвъд това — и двамата си купихме къща в Хайгейт.
	Ала у Франк имаше нещо от братовото му усещане за съдбовност. Макар и отдаден на практиката си, той често се отклоняваше от „правия път“. Грижеше се за беднотията в Ийст Енд и аз предпочитах да наричам тези му занимания „мисионерска“ работа. А през шестнайсета година, след като правителството прокара Закона за защита на кралството, Франк изневиделица се включи в новите програми на Марвин за военна служба. Записа се в Териториалната армия, резерв от доброволци, който Марвин, с характерния си усет за театрална драматичност, прекръсти на „Фърд“ — англосаксонското опълчение от древни времена — като поклон пред корените на нацията.
	— О, за бога! — бях възразила аз енергично. — Нормално е гимназистите да си падат по маршируването и униформите, но ти… Ти си лекар!
	— Лекувам хората — отвърна той. — Марсианците бих _убивал_. Спомни си, че при Хай Бърнет от разбойниците ни спаси братовият ти револвер, както и боксовите ми умения от училище, а не медицинските ми познания от университета, нито твоята смелост. Има моменти, когато човек трябва да се сражава…
	Е, аз не си падах по ничии напъни за величие. Освен това — трудно ми е да го напиша в прав текст, но то се оказа сериозното различие помежду ни — освен това аз не исках деца. Не и след ужасите на войната. Уолтър не беше единственият с трайни поражения върху психиката. И други оцелели от войната реагираха като мен — Ерик Идън например така и не се ожени. Добре, че останалата част от човечеството не споделяше нашите страхове; всъщност след войната раждаемостта във Великобритания скочи рязко.
	Мисля, че Франк разбираше проблема ми, макар да не споделяше страховете ми. След развода ни се беше оженил повторно и имаше дете. Радвах се за него. Ала се чувствах някак неудобно сега и тук, сред реликвите на бурното ни минало, а смея да кажа, че същото се отнасяше и за него.
	И така, шестимата се събрахме в ранния следобед, доволно заситени с чая и сандвичите на Марина — аз, Каролин, Филип Парис, Франк, Ерик Идън и Бърт Кук. Беше незабравима сцена; лицата ни грееха като луни в светлината на единствената слаба крушка — в обсерваториите по правило осветлението е приглушено. Помня миризмата на машинно масло и политура за мебели, и особеното ехо, което куполообразният таван придаваше на тихите ни гласове. Самият телескоп, ръбат в сенките, изглеждаше по марсиански зловещ, дотолкова, че гледах да не го изпускам от поглед. Беше и студено, освен това. Усещах как вътрешното ми напрежение расте, напрежение, което ме държеше в лапите си, откакто Уолтър се бе свързал с мен в Ню Йорк.
	Когато телефонът най-после иззвъня, всички се стреснахме.


>>	9.
>>	Обаждане от Германия

	Бърт Кук притежаваше известни технически умения и с помощта на кутията за инструменти в обсерваторията и едно счупено радио успя да спретне малък високоговорител, така че всички да чуваме слабия глас на Уолтър, предаван от Германия. Уолтър помоли да разговаря най-напред с Филип, но той, като почтен човек, настоя да даде слушалката на бившата му съпруга.
	— Уолтър? Аз съм, Каролин. Добре съм. Всички сме добре, събрали сме се тук…
	— Каролин? Аз…
	— За какво е всичко това, Уолтър? И къде си, за бога?
	— В Берлин съм. Обадих се на Джули от Виена, но вече не съм там. Предвид извънредните обстоятелства ми позволиха да напусна санаториума и ме докараха тук.
	Попитах, повишила глас, за да улови слушалката думите ми:
	— Какви извънредни обстоятелства? И кой те е пуснал?
	— Джули! Радвам се, че си дошла. Първо отговарям на втория ти въпрос — иде реч за звездна група от хора тук, в Академията на науките, събрана от цяла Германия, от цяла Европа всъщност. Хора, привлечени в този доста добре екипиран бункер под тенискорта на академията. Между другото, със сигурност знам, че голяма част от коронованите глави се намират в подобни бункери из целия свят — кайзерът, императорите на Китай и на Япония, а без съмнения и американският президент. Колкото до нашичкия крал Джордж и семейството му, те са дълбоко под земята в Балморал. А хората, събрани в нашия бункер, са нещо като мозъчен тръст, към който ме прикачиха заради книгата ми, макар че лично аз се чувствам като шута в някоя пиеса на Шекспир — ролята ми е да смъквам напрежението с комичната си персона. Аз съм Бъстър Кийтън на марсианските проучвания! Тук са Айнщайн, Шварцшилд и Ръдърфорд, експерти по един или друг аспект на атома и заключените в него енергии. Хохман и Циолковски анализират и предсказват междупланетни траектории. Довели са дори един тип… как му беше името… който преди време написал шеговито, но провокативно есе за бъдещето на човечеството и случайно налучкал каква ще е физиологията на марсианците. „Човекът от милионната година“, май така се казваше есето му. Може и преди да сте ме чували да говоря за този тип. Вече не е млад, почти на моите години е всъщност, чудак и нервак с писклив глас, но иначе пълен с идеи. Постоянно пристигат телеграми за наблюденията в Хейл в Уисконсин, Лик в Калифорния и Ница във Франция — макар че онези места сега са под германски контрол, — всичко това е организирано и провеждано от екипа на Лоуел във Флагстаф; жалко, че старецът не е жив да види резултата. Включи се дори ватиканската обсерватория в замъка Гандолфо…
	Филип взе слушалката и каза остро:
	— Карай по същество, Уолтър. Наблюдения на какво? За какво говориш? Какво наблюдават всички онези хора, човече?
	Стомахът ми се сви, същото напрежение виждах отразено и по лицата на другите.
	Ала Уолтър назова планета, чието име никой от нас не очакваше да чуе: _Юпитер_.
	Спогледахме се озадачено. Юпитер!
	Филип пръв не издържа:
	— Уолтър, проклет да си! Какво за Юпитер?
	— Ами, върху облачното му лице е забелязан символ.
	— Символ?
	— Изображение, ако щеш, печат. Намира се в така нареченото Голямо червено петно, но се вижда ясно от Земята. Дайсън от Англия твърди, че е виждал подобни символи върху по-големите луни на Юпитер, но не е доказано.
	— Символ? — повтори Ерик Идън. — Като петната, които бяха забелязани върху Марс и Венера след войната?
	— Точно така, да — отвърна Уолтър след краткото забавяне на международния разговор. — Лесинг потвърди наблюденията и лично ми каза, че…
	— Ако си спомням правилно, образите върху Марс и Венера бяха идентични, след като се отстранят разликите в мащаба.
	— Естествено, че ще са идентични. Авторът им е един и същ.
	— Марсианците?
	— Те, разбира се! Същият печат за притежание щеше да се появи и върху Земята през седма година, но не им остана време да го довършат.
	— Сериозно? Знак върху Земята? Не бях чувал за това — каза Ерик, видимо объркан. (Същото важеше и за мен — Уолтър имаше предвид геометрията на марсианските ями, модела на приземяването им, но за това, както вече споменах, щях да науча повече в бъдеще.) Ерик продължи: — И този юпитериански символ…
	— Доста по-различен е, очевидно. Почти идеален кръг…
	Франк избухна:
	— За бога, Уолтър, не можеш ли да говориш по същество? Какво общо има това с нас и с твоите учени глави в Берлин?
	— Всичко — намеси се Бърт Кук. — Той просто ни рисува по-голямата картина. Нали, Уолтър?
	— Бърт Кук? — възкликна Уолтър. — Колко странно е да чуя отново гласа ти.
	— Задобря ли на покер?
	— А ти — на шах? Но иначе си прав. Това наистина е по-голямата картина. Контекстът на жалкия ни живот. Защото, ако може да се вярва на небуларната хипотеза, миграцията между световете е неизбежна, ако искаме животът да оцелее…
	Както е ясно за повечето хора днес, небуларната хипотеза на Кант, Лаплас и Максуел твърди, че колкото по-далече се намира една планета от Слънцето, толкова по-стара е тя, следователно толкова по-отдавна там е възникнал живот и интелигентност. Ала след появата си животът се сблъсквал с много предизвикателства. Най-добрите ни физици вярват, че година след година слънцето става по-студено и точно затова марсианците били принудени да погледнат към Земята — защото на родния им свят се възцарявала ледникова епоха. Един ден собствената ни планета ще бъде застигната от същата съдба, океаните ще започнат да замръзват от бреговете навътре, дъждовете ще намалеят, висшите форми на живот ще измрат, а низшите ще еволюират в спящи спори. Какво ще стане с човечеството? Една зряла, но обречена цивилизация не би имала друг изход, освен да потърси нов дом на по-младите планети. Такава е космологичната логика, така трябва да бъде.
	— Това показва — продължи Уолтър, — че марсианците непременно ще се върнат на нашата по-млада Земя. О, те са забили знамето си на Венера, а тя е заветната цел на далечното бъдеще, не само за тях, а и за нас. Отвъд Венера е само Меркурий, още по-млад, но на този етап твърде горещ. Да, Венера е заветната цел.
	— _Но…_
	— Но там, в покрайнините на Слънчевата система, клечи Юпитер, най-голямата планета и седем пъти по-стара от Марс. И _юпитерианците ни наблюдават_. Символът върху планетата им го доказва! Той очевидно е нарисуван върху Голямото червено петно в отговор на марсианското нашествие тук и на Венера. Тази древна и гигантска планета вероятно е домът на…
	Франк грабна слушалката.
	— По дяволите и Юпитер, и Едуин Хабъл, и всичките! Не си ни довлякъл тук от цялата страна и през океана, за да си говорим за Юпитер. Нито кралят на Англия се крие в миша дупка под земята заради тях. Изплюй най-после камъчето, братко!
	Ала — колко типично за него! — Уолтър продължаваше да се колебае сякаш си събираше мислите.
	— Видяхме изстрелите — каза накрая той почти нежно. — Оръдейните изстрели от Марс.
	Най-после!
	Но Уолтър си беше такъв, разбира се. Ако сте чели книгата му, значи знаете, че той не е човек, който се движи по права линия. По време на Първата война той бе тръгнал от руините на Уокинг към Ледърхед да търси жена си, а се бе озовал на Примроуз Хил, сред най-голямото сборище на марсианци в Англия. Както тогава, така и сега бе поел по заобиколния път, чрез съобщения от втора ръка, презокеанско пътуване и теории за Юпитер, за да се окаже накрая, че отново сме изправени пред марсианците.
	Напрежението се отля от гърдите ми, сякаш бях получила лоша, но очаквана диагноза за тежка болест. Отново се сетих за онази самотна бойна машина на Примроуз Хил, която сякаш бе помръднала глава в очакване. В онзи момент видяното ме бе потресло дълбоко, сметнала бях, че ми се привиждат неща, но сега… Възможно ли бе онова чудовище да е знаело, да е уловило знак с някаква своя машинна телепатия?
	Филип се ядоса и с основание.
	— Имал си такава новина, а дърдориш за Юпитер? _Кога?_ Кога са започнали изстрелите? На двайсет и седми февруари? Ако са се придържали към същия график като предния път, тогава трябва да са изстреляли цилиндрите си, предвид че противостоянието е на двайсет и първи април…
	Кук изръмжа:
	— И ако е така, правителствата са си замълчали…
	— Не — тихо каза Уолтър. — По-рано. Явно този път са заложили на различна стратегия, но защо и как, още не е ясно. Изстрелите от оръдията са били засечени по-рано, девет дни по-рано, на осемнайсети февруари.
	Вече и Франк беше ядосан, не по-малко от братовчед си.
	— Казваш, че изстрелите са започнали през февруари! Това означава, че цилиндрите ще кацнат скоро, след колко… броени дни? И ни предупреждаваш едва сега, събра ни на това нелепо рандеву, някои от нас прекосиха Атлантика…
	— Съжалявам — все така тихо отвърна Уолтър. — Трябва да разберете, че информацията ми е частична, събрана от тук и там, а и охраната тук е сериозна, беше много трудно изобщо да се свържа с вас, пък и мина време, докато се съберете. Сигурно съм могъл да го планирам и по-добре. Но направих всичко по силите си, Франк, за да ви предупредя. Всичко.
	Може и да е странно, но му повярвах.
	А Кук, артилерист по призвание, веднага долови ключовия детайл.
	— Каза „оръдия“, Дженкинс. Че „оръдията“ са започнали да стрелят. А не „оръдие“.
	— Точно така. Този път не е само едно, Бърт. Оръдията на Марс са повече от едно.
	Спогледахме се с ужас, ние, ветераните от Първата марсианска война.
	Уолтър продължи със слаб и уморен глас:
	— Смятаме, че сме засекли изливането на новите топове, точно както сега знаем, че сме видели нещо и от изливането на първия при противостоянието от 1894-та, когато астрономите в Ница и Лик забелязали аномален проблясък върху повърхността на Марс. Предния път марсианците направиха едно оръдие. _Сега са десет._ Или поне десет сме засекли ние в момента на изстрелването. Разположени са като пояс около планетата. Димът при изстрелването се разлял като тъмно петно и бързо обхванал голяма част от планетата, което затруднило наблюденията. Въпреки това нашите астрономи успели да картографират последователността на изстрелванията според каналите на Скиапарели. Както знаете, тези канали са грандиозни строежи, някои дълги хиляди мили, и се пресичат на групи от три до пет, с геометрична прецизност, във „възли“, както ги нарече Лоуел. Най-големият възел се намира в Солис Лакус, Езерото на слънцето, нещо като нервен център на цялата планета, откъдето може да се стигне до всяка друга точка на повърхността. Но има и други — при Кръстопътя на Харон, Фонтана на Циана, Цераниус.
	Индустриалецът Филип се обади:
	— Тези кръстопътища на транспортната система вероятно са гъсто населени градове и промишлени центрове. Ако искаш да построиш междупланетни оръдия…
	Кук кимна.
	— Ще го направиш именно там. Добре. Значи сега оръдията са десет. Предния път имахме едно оръдие, което произведе десет изстрела…
	— Този път са сто, Бърт. По десет от всяко оръдие. Преди беше флотилия, сега е цял флот. Или по-скоро два флота, защото по всичко личи, че пътьом се разделят на две групи от по петдесет или нещо такова…
	— Чакай малко — намесих се. — Ами противостоянията? Защо идват сега, четири години преди следващото максимално приближаване? — Гласът ми прозвуча пискливо, признавам си. Като всички други в наше време, и аз се взирах в небето при всяко противостояние с Марс, дори най-неблагоприятното. Знаех обаче, че ще минат години до следващата най-вероятна дата за нашествие. А не сега! Не беше честно! Ето така реагирах аз, емоционално и нелогично.
	Уолтър, от своя страна и по свой начин, имаше логично обяснение.
	— Предния път дойдоха през 1907-а, две години преди тогавашното максимално приближение. Вероятно са били планирали последващо изстрелване при оптималния перихелий през девета година, но после са се отказали. А междувременно са развили технологията си така, че да достигнат Земята и при по-неблагоприятни опозиции, защо не?
	— Всъщност — каза Ерик — сериозният военен анализ показва, че второ нашествие не би трябвало да има. Така де, първият им опит даде трагични резултати. Марсианците не могат да оцелеят дълго при атмосферното налягане и гравитацията на Земята, а бактериите ни им видях сметката — на тях и на червения им бурен. Били са обречени от самото начало.
	— Онова е било само разузнавателна мисия — прошепна Уолтър. — Все отнякъде трябва да се започне. Спомнете си Колумб и Америките. А той дори си е мислел, че е в Азия! Помислете си колко трудно е да се наблюдава Земята. Гледана от Марс, тя е вътрешна планета — каквато е Венера от наша гледна точка, — тоест намира се по-близо до Слънцето. Едва ли са знаели много за нашия свят, когато са изстреляли първия цилиндър. И все пак са знаели _нещо_. Помните ли интервалите на изстрелване? Десет изстрела, всеки точно в полунощ по гринуичко време; десет цилиндъра, паднали също в полунощ. Марсианският ден е по-дълъг от нашия с приблизително половин час и „полунощ“ там, по време на изстрелванията, не съвпада с нашето полунощ тук, в Британия. Значи графикът им, по причини символични или други, е бил прецизно съобразен не с тяхното време, а…
	— А с нашето — тихо довърши Идън. — Не само времето на кацане, а и на изстрелване! Не се бях сетил за това.
	— Както и никой друг преди мен. Колкото до другото, помислете си колко различен е нашият свят от техния, колко много са научили и колко бързо! Техните морета са плитки и покриват само една трета от повърхността на планетата, а нашите дълбоки океани се простират на два пъти по-голяма площ, поради което логично са се превърнали в предпочитания ни начин на придвижване. Марсианците по необходимост се придвижват предимно по суша.
	— Нищо чудно, че реагираха така на корабите ни — каза Франк. — С очите си ги видях как се шашнаха при Тилингам, когато онзи наш торпедоносец им се опъна. Ами земните бактерии и вируси? Те също са били нещо ново за тях.
	— Още един сериозен пропуск в подготовката им, да. Предполагам, че някъде в далечното си минало са унищожили билиони болестотворни микроорганизми, вероятно по времето, когато са трансформирали и собствените си тела. Било е толкова отдавна, че просто са забравили за тази заплаха, така както един образован римлянин от втори век не би очаквал да го нападне вълк в сърцето на града. Но вече знаят за тази опасност и следващия път ще дойдат подготвени.
	Кук се наведе напред.
	— Да, но стои и въпросът с разузнавателната информация. Комуникации, изпращане на съобщения. Това ще ти го каже всеки войник. Марсианците, които дойдоха тук първия път, са мъртви, всичките. Как тогава са предали на своите информацията за корабите, бацилите и прочее?
	В гласа на Уолтър се прокрадна напрежение:
	— Размишлявам по този въпрос още в книгата си. Наблюдавал съм марсианците отблизо, по-близо от всеки друг — да, продължавам да твърдя това, майор Идън! Твърдя и друго, въз основа на онова, което видях с очите си, а именно умението им да изпълняват сложни съвместни задачи, без да си разменят и една дума — за мен това е безспорно доказателство за някакъв вид телепатия. Директна връзка между умовете. И нима не е логично? Марсианците са се отървали от всичко излишно в телата си, подчинили са всичките си функции на мозъка. И щом могат да си говорят без думи от двата края на яма в Англия…
	— Тогава защо не и между планети? — довърши Кук и потри брадичката си.
	Филип, гласът на разума, изпръхтя.
	— О, стига. Това са пълни измишльотини.
	— Такава е била и идеята за нашествие от Марс, преди марсианците да се появят, братовчеде — изтъкна със съжаление Уолтър.
	Беше ред на Ерик да възрази:
	— Но ако е така, тогава защо са им символите, знаците върху планетите?
	— Това е лесно — каза Кук. — По същия начин корабите от военноморския флот плават под националното си знаме, нищо че си контактуват по безжичния телеграф с другите кораби, а не със знаменца като по времето на Нелсън.
	— Или пък — предположи с несмела усмивка Ерик — е нещо като печат. Знак за хората от Юпитер да стоят настрана.
	— Или обратното — прошепна Уолтър. — Точно това се опитвах да ви кажа…
	Докато разговорът течеше, въртейки се около телепатията на марсианците и други екзотични хрумвания, аз погледнах към Каролин, бившата съпруга на Уолтър, за която сякаш всички бяха забравили след началото на телефонния разговор. Тя седеше с прегърбени рамене и безизразна маска на лицето; не долавях горчивина, а по-скоро примирение.
	— Е — каза Кук, — този път няма да ни хванат неподготвени. Стига да придвижим тежките оръдия, преди онези да са изпълзели от цилиндрите си. Може ли да се предскаже къде точно ще кацнат?
	— Възможно е да не се приземят в правилна последователност — изтъкна Уолтър. — Със сигурност ще има ограничения от геометрично естество.
	Тези му думи ме озадачиха — явно отново говореше за любимите си „символи“ — но както щях да разбера по-късно, именно в тях се криеше ключът към цялата история.
	— Знаем обаче — продължи Уолтър, — че и миналия път цилиндрите не паднаха произволно от небето. Необходимо е било най-малкото да убият скоростта си, за да не се разбият при приземяването като метеорити. Мнозина астрономи са забелязали зелени проблясъци по времето, когато цилиндрите са навлизали в атмосферата. Самият аз също ги видях. Циолковски и другите предполагат, че има нещо като двигател, ракета може би, която забавя и насочва траекторията на цилиндъра.
	— Каква противна мисъл — тихо каза Кук. — Значи не можем да предскажем нищо, макар да знаем кога са изстреляни. Могат да се приземят където си поискат и когато си поискат.
	— Така е — потвърди Уолтър. — И макар да са изстрелвали по десет цилиндъра на нощ, нищо не им пречи те да се изчакат в космоса, да се съберат и да продължат заедно към Земята. Можем само да чакаме и да наблюдаваме. Разполагаме с глобална мрежа от дежурни телескопи, които следят небето. Телескопи международни и строго секретни. В най-добрия случай ще получим няколкочасово предизвестие. — Въздъхна. — Но за мен дестинацията им е очевидна, както неведнъж се опитвах да убедя властите. _Те непременно ще се върнат в Англия._
	Шестимата се умълчахме за миг-два, смилайки това страшно, но и някак логично предупреждение. Мисля, че го бях очаквала. Та нали бях видяла марсианеца на Примроуз Хил! И въпреки това се стреснах.
	Ерик не изглеждаше убеден.
	— Уолтър, не оспорвам преценката ти, но нещо не се връзва. Ако съм разбрал правилно аргументите ти, предния път марсианците са дошли в Англия, защото Лондон е най-големият град на света, гледан от Марс. При противостояние те виждат най-ясно дясната половина на нашата планета, а градовете ни сигурно греят като светулки. Марсианците навярно са приели, че човечеството е една обединена цивилизация, каквато навярно е тяхната, и логично са се насочили към световната столица с идеята да обезглавят съпротивата с един удар. Дотук добре. Но сега могат да кацнат навсякъде по света. Защо отново да идват в Англия?
	— Заради онова, което видях в Шепъртън. Мисля, че и ти го видя, Бърт. Когато оръдията на Марвин свалиха една от бойните машини, останалите се _върнаха_ за нея след края на битката и я отнесоха обратно в ямата при Хорсел. Да, лесно е да говорим за марсианците като за създания зли, неморални и прочее. Не бива обаче да съдим за етиката им по това как се отнасят с нас, защото за тях ние сме вредители… или добитък, в най-добрия случай. Не, трябва да ги съдим по това как се отнасят един към друг. Говорят си, съдействат си, върнаха се за ранения си другар. И точно затова пак ще дойдат в Англия. Заради загиналите.
	Помислих си с ужас за изложения във формалдехид марсианец във фоайето на Природонаучния музей в Кенсингтън.
	Най-накрая Филип каза:
	— Значи затова ни се обади.
	— Давам си сметка, че накарах някои от вас, Джули например, да дойдат отдалеч и да оставят зад гърба си относителната сигурност на друг континент.
	— Остави това. Постъпил си правилно, Уолтър — заявих решително аз. Вече мислех напред, планирах. Бих могла да се обадя на снаха си, с която бяхме избягали от марсианците първия път…
	Ерик погледна към Кук.
	— Аз мисля да се върна в стария си полк, в казармите Инкерман. А ти, Бърт?
	Кук присви очи.
	— О, ако марсианците се върнат, знам _точно_ къде искам да съм аз.
	Франк се размърда.
	— Аз ще заведа съпругата и сина си на сигурно място и в този смисъл ти благодаря за предупреждението, Уолтър. Колкото до самия мен, ако марсианците наистина дойдат, ще изпълня дълга си на лекар и войник във „Фърд“.
	— Как иначе — подхвърлих студено аз.
	Уолтър прошепна:
	— А… Каролин?
	Тя вдигна глава.
	— Значи все пак се сети за мен?
	— Винаги съм… Знаеш, че тогава… преди… мислех, че съм те загубил.
	— О, Уолтър.
	— Филип?
	Братовчед му вдигна глава на свой ред.
	— Тук съм.
	— Разчитам на теб да се погрижиш за нея, както го направи преди…
	— Ах, ти, глупако — избухна Каролин, грабна слушалката и изкрещя в нея: — Проклет глупак! — И я стовари върху вилката.
	Марина Огилви взе ръцете й в своите.
	Филип поклати глава.
	— Права си, глупак е. И никога не говори направо. Винаги е бил такъв. Но се питам дали всичко това, като оставим настрани щуротиите му за Юпитер, дали цялата тази история няма единствено за цел да предпази теб, Каролин.
	— Той наистина те обича — предпазливо вметнах аз. — Винаги те е обичал.
	— Знам — каза с безизразен тон Каролин. — Прочетох за това в книгата му.


>>	10.
>>	Към Станмор и Лондон

	Онази нощ всички останахме да преспим в Отършоу.
	Уолтър се обадил повторно след полунощ, Марина говорила с него, след това събуди и нас да ни съобщи новината. Уолтър бил получил потвърждение за вероятната дата, когато ще се приземят цилиндрите — полунощ по гринуичко време на двайсет и осми срещу двайсет и девети март, понеделник. Моделът на изстрелване и приземяване и интервалът помежду им приличаха на тези от 1907-а. Все още никой не беше направил публично изявление по въпроса.
	В понеделник, значи. Срещата ни в Отършоу се беше провела в четвъртък. Времето ни притискаше. В петък сутрин, след като закусихме и се сбогувахме набързо, ние се пръснахме в различни посоки.
	Смятах да ида най-напред в Станмор, където живееше снаха ми. След смъртта на съпруга й през седма година — моя брат Джордж, — на когото тя бе разчитала за всичко, Алис, слабохарактерна по природа, съвсем се отнесе и увисна на шията на приятели и роднини, за чиято помощ се отплащаше с глупави и егоистични приказки, подправени с фрази като „ако скъпият ми Джордж беше тук…“. Признавам, че една от причините да избягам в Америка бе да се махна от нея. Алис беше само с пет години по-голяма от мен, но с мрънкането и досадната си прилепчивост приличаше на склерозираща леля, за която да се грижиш. И все пак се бях прибирала няколко пъти, за да я вадя от поредната сериозна криза — болест или друго. Признавам обаче, че се е случвало и тя да ми помага на свой ред.
	Франк веднага одобри намерението ми, защото и сам бе виждал Алис да се срива при опасност, като се започне с най-голямата от всички — когато двете бягахме към Лондон по време на войната и съдбата го постави на пътя ни. Но станеше ли въпрос за Алис и грижите около нея, той винаги предпочиташе да прехвърли тази отговорност на моите рамене.
	Самият Франк все още живееше в старата ни къща в Хайгейт, северно от Лондон, там беше практиката му, а сега и домът на втората му съпруга и техния син — беше изкупил моя дял от имота. Смяташе да потегли директно към Хайгейт с колата си и предложи да ме откара до Станмор, което нямаше да го отклони много от пътя му. Съгласих се, но настоях да платя половината от бензина. Пазарлъкът ни беше уж на шега, но с усещането за подводни камъни — какво друго може да се очаква всъщност от приятелски развод като нашия?
	Сбогувахме се с Отършоу и приятелите си. Филип, братовчедът на Франк, се връщаше при семейството си, което се бе установило на южния бряг, след като домът им в Ледърхед бе разрушен по време на войната. Бърт Кук и Ерик Идън го помолиха да ги откара до гарата, за да хванат влак до Лондон, откъдето да се придвижат към съответната си военна част. И двамата не бяха на редовна служба от години, но вярваха, че ще ги приемат радушно в светлината на новата ситуация. А по думите на Кук, Лондон много скоро щял да се превърне в „гигантска разпределителна гара“ за войски и оборудване, които да потеглят към мястото, където ще се приземят марсианците.
	Марина Огилви беше решила да остане в Отършоу, само на няколко мили от Хорселската мера, където бе паднал първият нашественик през седма година. Каза, че „светкавицата никога не удря два пъти на едно и също място“. Оказа се права за това, както щях да се убедя лично, когато двете се видяхме отново.
	И така, двамата с Франк потеглихме на север с колата му.
	Отказахме се от прекия път, който щеше да ни прекара през милитаризирания Коридор с всичките му проверки и усложнения, и вместо това заобиколихме. Отклонихме се на запад чак до Багшот и прекосихме реката при Уиндзор. Запомнила съм пътуването ни през градчета и села, потънали в ежедневния си ритъм — всичко изглеждаше мирно и обикновено, ако не броим необичайното изобилие от знамена и военни униформи. Уиндзор, с кралския дворец в средата, приличаше на военна зона, толкова сериозна бе охраната му.
	Обядвахме набързо в една странноприемница край Слоу. Седяхме близо до шумна група млади майки, имаше и работници, които си говореха за предстоящия четвъртфинал за купата между морски пехотинци и сапьори, тук-там по масите седяха самотни клиенти, които се наливаха с бира и разлистваха „Дейли Мейл“. Денят беше прекрасен, окъпан от светлината на ясно небе. Пролетта беше закъсняла и Франк каза, че този бил кажи-речи първият слънчев ден за годината. Значи бяхме извадили късмет.
	— Късмет! — повтори Франк и се усмихна горчиво. — Не е ли зловещо, че сме сред шепата хора в Англия, които знаят истината.
	Сложих ръка върху неговата.
	— Справихме се преди. Ще се справим и сега.
	Той кимна. После издърпа смутено ръката си.
	Преди да си тръгнем от странноприемницата, Франк се обади отново у дома, макар сутринта да бе говорил със съпругата си от Отършоу да я предупреди, без да навлиза в подробности. Този път отсреща вдигна прислужницата и обясни, че съпругата му и детето вече са потеглили с втората кола на семейството.
	— Пътуват за крайбрежната ни вила в Корнуол — обясни ми Франк. — Точно по тази причина я купихме, между другото. Като място за бягство в случай на… ами, в случай като този. Близо е до Фалмаут, ако се наложи да напуснем страната с кораб като последния път.
	— Трябва да отидеш при тях — решително казах аз.
	Той поклати глава.
	— Имам дълг. След като те оставя, ще тръгна към Хайгейт да заключа къщата. Прислужницата ни има сестра в Уелс — ще я кача на влак, преди цял Лондон да е налазил железниците. А това непременно ще стане веднага щом Марвин направи изявление, нали така? После, още днес вечерта, ще потегля към Блумсбъри. — Говореше за апартамента на Гауър стрийт, където бе живял под наем в студентските си години и който по-късно беше купил, воден от носталгия, а и за да отсяда там, когато задълженията му го задържаха в столицата. Е, не беше точно апартамент, по-скоро таванска стая. — Оттам е много близо до казармите на Олбани стрийт.
	— Каквото и да кажа, няма да променя решението ти, нали? Той се ухили.
	— Ти си журналистка. Сериозно ли очакваш да повярвам, че след като се погрижиш за снаха си, ще се завреш в някоя дупка, докато наоколо ти се разгръща най-великата новина на столетието?
	— И двамата сме идиоти. Или пък не сме?
	— Наздраве за това — каза той и вдигна халбата си.
	Остави ме в Станмор без инциденти.
	Имах ключ за къщата. Установих, че снаха ми вече е заминала — от съседите разбрах, че е тръгнала за минералните бани в Бакстън със своя приятелка. Това би трябвало да я държи далеч от предстоящите неприятности, стига те наистина да се съсредоточаха в Лондон. Макар че, пак според съседите, смятала да се върне след няколко дни. Така или иначе, за момента не можех да направя нищо повече за нея.
	Онази петъчна нощ останах да преспя в къщата в Станмор. Чудех се каква да е следващата ми стъпка. Бих могла да тръгна за Лондон, целта на предишното нашествие. Или бих могла да избягам — с малко късмет можех да се върна в Америка.
	И докато още се колебаех, около обяд на следващия ден нацията най-после бе уведомена — чрез специални издания на вестниците, чрез плакати и прокламации, чрез автомобили с високоговорители и от самия Марвин, чийто глас стигна до всеки дом по радиоапаратите. Изявлението му гласеше, че нов „полет“ на марсиански проектили е бил забелязан и вече е потвърдено, че се насочва към централна Англия. Страната моментално премина на извънреден режим, обявена бе мобилизация на всички редовни войски, запасняци, онези от „Фърд“ и прочее. Изявлението на Марвин завърши с един от бодряшките маршове на сър Едуард Елгар. Дори за мен, една от малцината привилегировани, които знаеха за нашествието предварително, това студено потвърждение дойде като тежък удар.
	Вече знаех какво трябва да направя. Бях журналистка и трябваше да отида на мястото на събитието — в Лондон. Събрах си набързо багажа с надеждата, че не съм закъсняла и ще успея да се кача на някой влак.
	Малко преди да тръгна, Франк се обади по телефона. Помня ясно думите му, защото, макар по-късно да научих какво е станало с него от собствения му разказ и от подробния дневник, който бе съумял да си води, онзи разговор по телефона щеше да бъде последван от неизвестност, продължила повече от две години.
	— Мили боже — каза той. — Брат ми е бил прав!


>>	11.
>>	В Лондон

	Както щях да науча по-късно от него, Франк останал в апартамента си на Гауър стрийт през по-голямата част от съботния ден. Там го намерил пощальонът, който очаквано донесъл призовката му да се яви за мобилизация на следващия ден, в неделя.
	Франк се бил подготвил предварително, още преди новината да бъде оповестена и Лондон да пощурее. Напазарувал бил дреболиите, необходими на всеки войник, дори на медицинско лице като него — пакети бисквити и сушени плодове, манерка за вода, чорапи за смяна, лепенки и мазила за пришки по краката и други подобни. Никога не бе пушил, защото бе убеден, че въпреки всеобщото мнение този навик е вреден за здравето, но все пак бе купил цигари с идеята да ги използва като разменна монета с другите войници. Изтеглил и значителна сума пари, докато банките още работели. Снабдил се също така с обикновена тетрадка, от най-дебелите, с моливи, писалки и мастило. Именно тази тетрадка, купена за няколко пенита, щеше да се превърне в неговата хроника за следващите години, ситно изписана с преживяванията му.
	Когато отново излязъл навън след официалното обявяване на новината, Франк с изненада установил, че вече са в сила ограничения за количеството на продуктите, които хората могат да купуват.
	В късния следобед на съботния ден той тръгнал пешком — не видял нито свободно такси, нито омнибус — през града, който се стягал за война. При големите железопътни гари, на Чаринг Крос и Ватерло, вече били поставени барикади от бодлива тел, а входовете се охранявали от войници и полицаи. Едва шепа цивилни били допускани до влаковете, което предизвиквало гневни пререкания и сълзливи сцени. Зад бодливата тел се виждали цели армейски полкове, които се качвали на влаковете, за да бъдат превозени от една точка на страната до друга. А на гара Виктория Франк видял как придвижват към пероните тежки оръдия. Както винаги, Лондон бил в центъра на всичко, гигантската разпределителна гара на страната, точно както бе предсказал Албърт Кук.
	Всъщност войници имало навсякъде.
	Лондонските паркове били превърнати във временни военни лагери, депа за транспортни средства, а тревата им — в паша за конете на кавалерията. По улиците марширували колони от войници в приповдигнато настроение, посрещани и изпращани с викове от малчуганите и въздушни целувки от разхождащи се момичета. Франк видял дори едно отделение от доброволческия резерв на кралския флот да марширува към своето си бойно поле в морето. А на стъпалата на „Сейнт Пол“, под купола на катедралата, който още носел белега от топлинен лъч, един висш офицер, полковник май, тормозел множеството, като посочвал мъже в цивилни дрехи и им подвиквал: „А ти ще се включиш ли? Набираме доброволци!“.
	В онази събота Франк не доловил истински страх у хората. Вместо тревога и лоши предчувствия се усещало вълнение.
	В известен смисъл изглеждало сякаш всички са очаквали този момент от седма година насам. Което би могло да се смята за победа на Марвин и неговото правителство въпреки съмнителната мотивация на предприетите мерки — дългогодишните милитаристични напъни на правителството вървяха ръка за ръка с отнемането на свободи и налагането на жесток контрол върху населението. И макар че общото въодушевление много скоро се оказа безпочвено, в такива моменти е по-добре да си оптимист, по-добре е да си целенасочен, отколкото скован от страх.
	Малко по-късно Франк щял да запише в дневника си, че макар да било събота, пощите работели и не било ли това чудесно! „Явно така става, когато се обяви общонационална тревога“ — написал той.
	Вечерта Франк извадил униформата си. Не бях го чувала да се хвали с чина си, но макар и само доброволец във „Фърд“, лекарят Франк имаше почетен чин капитан в медицинския корпус на кралската армия. По-късно щеше да сподели с мен, че бил горд да носи излъсканата значка — жезъла на Асклепий — върху тъмносинята си барета.
	Казва, че спал добре онази нощ въпреки врявата отвън. На много места в града хората празнували шумно в тази последна нощ, а въпреки официалните рестрикции, мнозина се опитвали да напуснат града тайно и набързо.
	Нямах причина да не му вярвам, макар самата аз да спах зле в тихия и спокоен Станмор.


>>	12.
>>	Мобилизацията


	Франк се събудил в шест от кънтежа на църковни камбани, както се събудихме всички из цялата страна в онази неделна сутрин. В Лондон камбаните били последвани от викове, свирки и екливия звук на мегафони.
	Франк бил приготвил закуската си от предната вечер, защото очаквал, че неделният ден ще започне рано. Не включил радиото, макар да подозирал, че по този начин нарушава някакво дребно разпореждане. Измил се, обръснал се, навлякъл униформата, ботушите, шинела и синята барета, прибрал несесера с тоалетните си принадлежности в раницата, стегнал кобура със служебния си револвер на кръста, после изключил газта и електричеството, взел си документите и напуснал апартамента.
	Улицата пред сградата била неузнаваема.
	Полицаи и военни били плъзнали навсякъде. Нови плакати по стените, по стълбовете на уличните лампи и патрулиращите автомобили оповестявали налагането на нови правила — военно положение, вечерен час, дажби и различни ограничения върху придвижването на цивилните граждани. Момче продавало вестници пред сградата на Франк, поредното извънредно издание на „Дейли Мейл“ — в неделя — с голяма снимка на Чърчил, министъра на войната, заснет как си запретва ръкавите.
C>
N	__ДРЪЗНАХА ДА ДОЙДАТ ПАК,__
N	__НИЕ СМЕ ПОДГОТВЕНИ,__
N	__ИМАМЕ ПЛАН,__
N	__НЯМА ДА НАДВИЯТ,__
N	__ДА ДЕЙСТВАМЕ!__
C$
	Франк не си направил труда да си купи вестник. Нито се впечатлил особено от помпозните изявления на едно правителство, което най-вероятно вече било избягало от столицата. Може би единствено Чърчил правел изключение, защото бе участвал в Първата марсианска война.
	Пешеходци имало навсякъде, но по улиците се виждали много малко лични автомобили. Причината за това скоро се изяснила, когато Франк стигнал до собствената си кола и открил на предното стъкло уведомление, че колата му е реквизирана за военни цели, както и квитанция, с която да си я прибере на по-късен етап. Франк само се изсмял и прибрал квитанцията в джоба си. Оказа се, че успял да опази въпросната квитанция през цялата война, но така и не видял колата си след края й, нито получил някаква компенсация за нея.
	Имал много време, а и пътят до Олбани стрийт, където трябвало да се яви по служба, не бил дълъг дори пеша. Атмосферата в града нямала нищо общо с масовата паника преди години, която бе повлякла и нас, докато марсианците се придвижваха към Лондон. Франк останал с общото впечатление, че също като него, хората знаели къде отиват и какво трябва да се правят — усещала се целенасоченост, а не хаос и безредие. Не още.
	Сякаш воден от спомени, той се отклонил към Грейт Ормонд стрийт с идеята да прекара няколко минути в параклиса на болницата за сираци там — все пак било неделя. В двора на болницата джазов оркестър свирел военни маршове. Франк знаел, че много от момчетата, които минават през тази болница, често свършват в армията, заменяйки една институция с друга, и се зачудил колко ли пораснали бивши пациенти се готвят в този момент за сблъсък с марсианците. Влязъл във величествения двуетажен параклис, където вече течала служба. Имало съобщение, че служби ще се провеждат през целия ден.
	Оттам, без повече отклонения, Франк потеглил право към Олбани стрийт.
	На тази широка улица, оградена от високи, долепени една до друга жилищни сгради (сега със заковани набързо прозорци), той се озовал сред гъста навалица. Било като да се влееш в тълпа от футболни запалянковци на път за стадиона, само дето всички били или в униформи, или приятелки, майки и деца, излезли да изпратят униформените. Повечето били редовни войници, но имало и запасняци от „Фърд“ като Франк. Някои били с традиционни полички — войници от Високопланинската пехота на Аргайл и доброволци от Лондонския шотландски полк. Имало и едно отделение от така наречената гвардия, както Франк научил по-късно, дори и морски пехотинци в своите сини бойни униформи.
	Създадена била организация. Военни полицаи, въоръжени със списъци и моливи, преглеждали набързо повиквателната на всеки новодошъл и го насочвали към съответния сборен пункт — него или нея, защото сред тълпата имало и много жени в униформа. Тъжна морална победа за суфражетките!
	Така Франк се озовал сред множество от медици на пресечката на Олбани стрийт и Албърт Роуд, офицери със сини барети като неговата и жени от Имперския сестрински корпус с характерните си къси пелерини и касинки. Присъединили се към колона, която се събирала в Риджънтс Парк. Трябвало да се придвижат през парка към Бейкър стрийт, откъдето да бъдат транспортирани до „очаквания фронт“, както се изразил един военен полицай. От думите му Франк си извадил заключението, че мястото, където ще се приземят марсианците, вече е предсказано с голяма точност.
	Млада жена в униформа и пелерина се приближила смело към Франк.
	— Вие трябва да сте капитан Дженкинс?
	Франк се поизправил малко.
	— Е, доброволец съм във „Фърд“, така че не съм истински капитан, но иначе — да, аз съм.
	— Казвам се Верити Блис. Повериха ми ръководството на онези там. — И посочила група смутени жени, скупчили се зад нея. Верити изглеждала на двайсет и няколко, имала енергично и чувствително лице, кестенявата й коса била подстригана късо. — А онзи човек там — посочила един от военните полицаи — казва, че вие отговаряте за нас, поне докато не слезем от влака. — След това се поколебала. — Случайно да знаете… накъде ще потеглим с въпросния влак, сър?
	Франк се ухилил.
	— Дори не знаех, че ще се качваме на влак. Вие сте от ДПК, нали? — Доброволческият помощен корпус приемаше цивилни жени, готови да помагат на квалифицираните медицински сестри без заплащане, мобилизирани чрез Военното министерство и Червения кръст.
	— Точно така, сър. Ние работим във фабриката за муниции в Улуич. Организирахме се и се записахме в корпуса.
	— Браво на вас. Само че… не ме наричайте „сър“, моля ви. Не е редно някак. Хайде да минем на малки имена, поне докато не слезем от влака, става ли? Франк и Верити?
	Тя се усмихнала широко, но казала:
	— Не и пред военните полицаи, сър.
	Колоната им била вече почти готова. Висш офицер — вероятно бригаден генерал, макар че Франк бил твърде далеч да различи нашивките му, но човекът изглеждал достатъчно възрастен да е участвал в Кримската война и със сигурност в Първата марсианска, — та този висш офицер се качил на един сандък и извикал със силен глас:
	— Е, настъпи и вашето време, мъже… и жени. Знам, че повечето сте запасняци и доброволци от „Фърд“, но с вас има взводове от гвардията, а да се служи рамо до рамо с такива мъже е чест. А сега да чуя победния ви британски вик и на добър ви път! — Всички извикали, разбира се.
	А после Франк и Верити, заедно с останалите лекари, медицински сестри и доброволките от ДПК, поели през парка.


	Дошъл ред на Франк да го изпратят тържествено — ученици развявали знаменца, девойки пращали въздушни целувки. Франк беше на трийсет и осем по онова време. Личният му досег с войната беше свързан с ужасни спомени, а като повечето образовани британци, и той питаеше здравословен скептицизъм към войнолюбието на Марвин и повсеместната милитаризация на британското общество. Ала въпреки това изпитал чувството, че онзи миг ще остане завинаги в съзнанието му като върховна проява на национална гордост.
	При сборния пункт на Бейкър стрийт — станцията на метрото — колоната им се включила в сложна игра от изчакване пред входовете на подлеза и при въртящите се бариери към самите перони, които, както знаем, пропускат само по един човек наведнъж, обикновено чиновници, бързащи за работа. Самата гара ехтяла гръмовно — трясък и бумтеж на мотриси, писък на свирки, хиляди развълнувани гласове като врявата, която вдига ято чайки. Ала зад целия този привиден хаос имало усещане за организация. В известен смисъл, както щеше да ми сподели Франк по-късно, за него ефикасността и редът на железниците, включително и на метрото, са едно от най-висшите изражения на нашата цивилизация. По време на Първата марсианска война железниците бяха продължили да функционират дори след като правителството би отбой, а сега отново били на линия, жизненоважна част от отбраната на нацията.
	В ранния следобед Франк вече бил истински уморен от висенето и чакането, когато най-после ги качили на влакче по резервна линия.
	Във вагона на Франк един войник акомпанирал с хармоника на неприличните песнички, а от друг вагон, по-напред в композицията, се чували пронизителните звуци на гайда. Настроението било приповдигнато, но военните полицаи, прикрепени към всеки вагон, държали нещата под око.
	Скоро подминали Хампстед и излезли на повърхността, минали през Уембли и Хароу. Влакът им не спирал на междинните спирки, но намалявал скоростта си заради местните хора, събрали се на пероните да изпратят войниците с аплодисменти и знаменца, те подтичвали успоредно на вагоните и подавали през прозорците храна, ябълки и дори пощенски картички. Войници висели наполовина през прозорците в опит да грабнат някоя бутилка бира. А след като влакът им напуснал пределите на града, Франк видял колони от маршируващи войски, гаубици и оръдия, теглени от коли и коне. Зачудил се дали не са реквизирали животните на фермери и кръчмари, защото в онези дни войната се нуждаела от много коне.
	Като цяло войските се придвижвали на северозапад, към Мидълсекс и Бъкингамшир, което не останало незабелязано от по-опитните войници във вагона на Франк, които говорели с най-разнообразни акценти, най-вече от богатото лингвистично гърне на Лондон.
	— Тоз път май некой знае дека ше паднат.
	— Ми да, от ония, аст… астро… астролозите.
	— Предния път кацнаха в Съри, нал тъй? Сега ше пробват нящо различно, чини ми се — заключил един по-възрастен мъж, целият в белези.
	— И кво? Големите оръдия можеха да им видят сметката и преди, ше ги гръмнат и сега, ако стигнат навреме.
	— Нема да е като преди. Сега ше паднат на друго място, види се. Щом туй е различно, и друго ше е различно. Ше опитат нящо ново, казвам ви. Щот тогаз загубиха, нали? Научили са си урока.
	— Бе, не знам. _Ние_ невинаги си го учим.
	Последното предизвикало смях и непочтителни коментари за уменията на един или друг командващ офицер.
	Само белязаният не се разсмял.
	— Кои са умни, ще се поучат. Вижте немците. Размазаха франчолята през 1870-а, а през четиринайсета ги удариха още по-здраво и пак спечелиха. — Никой нямал отговор на това.


>>	13.
>>	На път към Аксбридж

	Влакът спрял в Икънхам и всички слезли. Франк знаел, че това е предпоследната гара по линията, точно преди Аксбридж.
	Франк и Верити подбрали малкото си стадо от военни лекари, сестри и доброволки, така и не слезли до селото, а продължили почти веднага през нивите. Чули да се споменават родове войски от цяла Британия — Четвърти батальон, Пета лека пехота, Втори батальон, Кралски Ливърпулски полк, Първа Шропширска лека пехота на Негово Величество. Имало и специализирани части със съответното оборудване — артилерийски батареи, Кралския инженерен корпус, свързочници с безжични предаватели и навити на макари кабели за телеграфни съобщения на бойното поле, а също банални неща, като походни пещи за хляб, или екзотични, като сглобяеми понтонни мостове и наблюдателни балони с изпуснат въздух, теглени по селските пътища в конски каруци и в каросериите на камиони — всичко това в посока югозапад, към Аксбридж.
	Верити докоснала Франк по ръката и му посочили войници на мотоциклети, които се придвижвали на запад по пътищата и през нивите.
	— Разузнавачи — казала тя.
	— Сигурно.
	Момичето потръпнало, вероятно от мисълта, че тези мотоциклетисти ще са сред първите жертви на военния сблъсък… макар че перспективата за сражение все още оставала някак нереална.
	Не след дълго войсковата колона се разделила и групата на Франк била насочена към няколко походни болници — опънати насред полето големи палатки. След като ги завел там, военният полицай им обобщил набързо заповедите, които прочел от един лист хартия.
	— Настанявайте се. Осигурена ви е вода и маслени отоплители, така пише тук. Палатките са тук, леглата — ей там, по-дребните неща — от другата страна. Превръзки, кръвни банки, упойки, хирургически инструменти…
	Не всичките му подопечни имали медицински опит и на Франк не убягнала реакцията им при изреждането на тези страховити за необученото ухо термини.
	— Достатъчно, ефрейтор, схванахме идеята — побързал да прекъсне той самодоволната рецитация на военния полицай.
	— Тогава се хващайте на работа — троснал се ефрейторът и козирувал небрежно на Франк, преди да им обърне гръб.
	— Чакайте малко — спрял го Франк. — Ами останалото?
	— Какво останало?
	— Цял ден сме на крак.
	— И аз цял ден обикалям и крещя на хората, сър, но не се оплаквам.
	— Яли сме само веднъж…
	— Походните кухни са ей там — посочил полицаят. — Сами си направете графика кой кога ще се храни. Клозетите са там — и посочил отново.
	Франк се огледал за пореден път. Имал неприятното чувство, че пропуска нещо очевидно и че всеки миг ще се изложи на всеослушание.
	— Да, но… къде ще спим, ефрейтор?
	Военният полицай го погледнал в очите и се ухилил.
	— Тая нощ никой няма да спи, капитане. Лайната ще се разхвърчат в полунощ. Или по-точно, нещо голямо и тежко от Марс ще се приземи в полунощ. После ще имаме деветнайсетчасов прозорец да направим нещо по въпроса, а след това… ами, след това по един или друг начин ще си полегнем за продължителна дрямка.
	В полунощ, помислил си Франк. Значи щели да дойдат в полунощ, точно както преди и точно както бе предсказал Уолтър. Обходил с поглед младите и разтревожени лица около себе си, повечето на хора, които са били деца по време на първата марсианска инвазия, и се опитал да прикрие силната си тревога.
	Деветнайсетчасов прозорец… какво бе искал да каже с това военният полицай?
	Било късно следобед и слънцето вече залязвало. Разбрал, че няма да измъкне нищо повече от ефрейтора, Франк наредил на доброволките и по-младите лекари и медицински сестри да се заемат с оборудването на полевите болници, като се надявал, че създава впечатление на човек, който знае какво прави, след което тръгнал да търси „някой висшестоящ“, както щял да запише по-късно в дневника си.
	Открил нещо като команден център — множество висши офицери, разтегателни маси, отрупани с карти, и разнообразно свързочно оборудване — полеви телефони, радиостанции и телеграфи, — както и голям самовар за кафе. Минало известно време, преди един млад офицер на име Феърфийлд, с чин подполковник, да се смили над него.
	— Простете, докторе… ъъ, капитане. Проблемът е, че полагаме неимоверни усилия да се организираме в движение, а не е съвсем ясно къде попадат вашите медици в командната структура. — Едва ли бил прехвърлил трийсетте, тоест поне с десет години бил по-млад от Франк, изяждал срички като типичен възпитаник на общинско училище, а в тона му се долавяла иронична шеговитост. — Кафе?
	— Не, благодаря ви, сър.
	— Знам какво си мислите.
	— Така ли?
	— Добре е, че не вали, защото ще затънем в кал, прав ли съм? Макар че много скоро от небето ще завалят марсианци.
	— Къде, сър? _Къде_ ще падне цилиндърът? Знам, че ги следим с телескопи.
	Феърфийлд вдигнал вежди.
	— Цилиндърът не е един, докторе. Но онзи, който представлява интерес за нас, вероятно ще цопне право в центъра на Аксбридж, лош късмет за прекрасното градче. Населението вече е евакуирано, между другото, така че не се тревожете за тях. — Вдигнал поглед нагоре. — Като наближи полунощ, ще вдигнем самолети, даже и един цепелин, доколкото разбрах, благодарение на кайзера. Това би трябвало да ни даде известно предимство. — Измерил с поглед Франк. — Откровено казано, не знам доколко са ви инструктирали.
	— По-скоро никак. Един военен полицай…
	— Защо ли не се учудвам. Важно е да знаете, че медицинският корпус към армията вече създаде организация за обработка на ранените. Ще има постове за бърза помощ на самия фронт, тоест там, където ще падне цилиндърът според последните ни изчисления, а по-назад, на разстояние, което може да бъде изминато на носилка, ще има пунктове за оценка на нараняванията, а още по-назад ще чакат линейки, които да откарат пострадалите към полевите болници, където се включвате вие. Както виждате, докторе, не сте изтеглили късата клечка — хората от медицинския корпус вече са на спешните постове.
	Франк кимнал.
	— Благодаря. Вече разбирам. Онзи полицай спомена и други неща. Нещо за деветнайсетчасов…
	— Разприказвал се е, значи. Доколкото знам, след като първият цилиндър паднал близо до Уокинг през Първата война…
	— На Хорселската мера.
	— Минали деветнайсет часа, преди марсианците да отворят цилиндъра си и да изкарат топлинния лъч и бойните машини. Следователно сега трябва да се възползваме от този прозорец и да засипем цилиндъра със снаряди, докато още е безпомощен.
	Нещо в самоуверения тон на младежа подразнило Франк.
	— _Стига_ всичко да протече като предния път…
	— Аз, разбира се, се надявам, че ще довършим онова нещо за два часа, а не за двайсет. Има ли нещо друго, докторе?
	— Споменахте, че цилиндърът не е един. Предния път идваха поединично.
	— А, да. Това е нещо ново. Астрономите са категорични по този въпрос, макар да позакъсняха с информацията си. Едва ли можем да ги виним, предполагам. — Погледнал Франк в очите. — Повече от петдесет цилиндъра летят към тази част на страната.
	Петдесет. Франк си спомнил братовите си думи за множеството оръдия по повърхността на Марс, които стреляли нощ след нощ, и за флотилиите от цилиндри, които се събирали в космоса. И сега смъртоносните им формации били преодолели междупланетното пространство и до броени часове щели да паднат _тук_. Цели петдесет! А ако се съдеше по казаното от Уолтър, щяло да има още толкова на следващата…
	Подполковникът го плеснал по рамото.
	— Ние обаче имаме грижата само за един. — Погледнал часовника си. — А сега, ако нямате други неотложни въпроси…
	— Благодаря ви, сър.
	— Довиждане, капитан Дженкинс.
	След като слънцето залязло, часовете до полунощ изглеждали безкрайни.
	Хората на Франк били подготвили полевата болница, доколкото го позволявали обстоятелствата, нямало и неприятни изненади с доставките и оборудването. Той убил известно време с проверки, но след като приключил с това, оставало единствено да чака.
	Около седем часа с благодарност приел предложението на Верити да се поупражняват с доброволци, които се правят на ранени, транспортирани от фронта. Жените от доброволческия корпус се включили с ентусиазъм, макар и неумело. Във фабриките за муниции се случват ужасни злополуки, но въпреки това Франк останал с впечатлението, че доброволките нямат почти никакъв опит в обработката на рани.
	Към девет предложил на хората си да подремнат на болничните легла. Някои се възползвали от предложението му, но малцина успели да заспят.
	В десет наредил на всички да хапнат и да пийнат кафе или вода. Хванал един от младите лекари с манерка на кръста, конфискувал я и я заключил в един сандък, като обещал да я върне след „битката“, както я наричали. Освен ако не се окажело, че някой ранен има по-голяма нужда от хубавото бренди вътре.
	В единайсет наредил на хората си да минат през тоалетните, по график. На Верити прошепнал: „Макар че очаквам мнозина да оцапат гащите, преди нощта да е свършила“.
	Към полунощ двамата клечали зад барикада от чували с пясък и гледали към светлините на опразнения Аксбридж. Носели медицински чанти през рамо и стоманени каски на главите. Небето било ясно в онази неделна нощ, само рехава мъглица прибулвала звездите.
	Чакали мълчаливо. Верити изглеждала прекалено уплашена, за да говори. От малкото, което казала за себе си, Франк научил, че е неомъжена и наскоро се е изнесла от дома на родителите си. Наела била апартамент близо до Улуич с още няколко работнички. Той се опитал да я разсее, като й разкаже за себе си. Тя, разбира се, била чувала за Уолтър.
	— По онова време бях само на дванайсет — казала тя. — Бяхме на гости при роднини в Мидландс, когато започнаха да пристигат новините от Лондон. Татко ни качи на кораб до Ирландия, от Ливърпул. Така че не видях нищо от войната. Но книгата на вашия брат… описал е всичко така истински и живо. Веднъж го видях, между другото. Излязло беше илюстровано издание и той дойде в книжарницата на „Фойлис“ на Чаринг Крос Роуд да го представи. Помня, че се оплакваше от илюстрациите. Даде ми автограф.
	— Не се и съмнявам — процедил Франк през зъби.
	— Капитане, вие сте видели как един от тях пада, нали? Цилиндър. Миналия път.
	— Да. Шестия, онзи, който падна в Уимбълдън. И тогава се случи в полунощ. — Погледнал часовника си. До полунощ оставали пет минути.
	— Как изглеждаше?
	— Цилиндърът ли? Като падаща звезда, която се плъзга по небосвода. Зелени проблясъци.
	— Зелени? Значи и сега да гледаме за зелени проблясъци — казала тя, вдигнала малкия си бинокъл пред очите и го насочила към небето.
	Потънали в мълчание. Франк си представял голям кръг около Аксбридж, в центъра му — тихото и изоставено градче с включено улично осветление, а около него пръстен от притихнали в очакване войски с оръдия, полеви болници и бинокли. Отнейде долетял глас със силен лондонски акцент, припяващ популярна мелодийка: „Защо чакаме? Защоо чакаме?“. Чул се смях, последван от тиха команда певецът да млъкне.
	— Капитане, полунощ мина. Моят часовник е със светещ циферблат… Дванайсет часът и десет секунди. Петнайсет вече. Не виждам никакви зелени проблясъци…
	Чул се трясък и взрив високо във въздуха. После ослепителна светлина се сринала от небето точно над тях. Бяла светлина, нищо зелено нямало в нея. Устремена право към тъмната земя.
	— _Залегни!_
	Воден от чист инстинкт за самосъхранение, Франк се проснал по корем на земята и натиснал врата на Верити да наведе главата й.
	А после ударната вълна ги застигнала.


>>	14.
>>	Приземяването на Първата вълна

	По-късно разбрах, че наблюдателите в обсерваториите по света са изтълкували правилно част от нещата — поне броя на проектилите и приблизителното място на падането им. Ала никой не бе очаквал да паднат по този начин.
	В онази нощ петдесет и два цилиндъра се приземиха в централна Англия. Циолковски и сътрудниците му по-късно изчислили, на база сравнение с нападението от 1907-а, че цилиндрите са изстреляни в пет групи, всяка от по десетина проектила — първата на осемнайсети февруари, следващите на двайсети, двайсет и втори, двайсет и четвърти и двайсет и шести.
	(Цилиндрите, които паднаха на следващата нощ и които в онзи момент още са пътували към Земята, са били изстреляни на нечетните дати, от деветнайсети до двайсет и седми февруари.)
	Точно както бе предположил Циолковски, марсианците очевидно са използвали двигатели по време на междупланетния си полет, за да внасят малки промени в траекторията и скоростта си, така че да се съберат в група и цилиндрите от първата вълна да паднат едновременно — поне според докладите на военните наблюдатели, които следели за появата им — в полунощ в понеделник, двайсет и девети март. Последният цилиндър, изстрелян на двайсет и шести февруари, който прекосил космоса, без да внася промени в траекторията и скоростта си, изминал разстоянието от Марс до Земята за четири седмици и четири дни, точно колкото било необходимо и на цилиндрите от 1907-а.
	(Междувременно, както скоро щяхме да научим, цилиндрите от втората вълна координирали пътьом приземяването си.)
	Онези първи петдесет и два паднаха едновременно в голям кръг с диаметър двайсет мили, чийто център се намираше близо до градчето Амершам в Бъкингамшир. Кръгът се простираше до Хай Уайком на югозапад, до Уендоувър на северозапад, Хемел Хемпстед на североизток… и минаваше през Аксбридж на югоизток, там, където бил изпратен Франк. Цилиндрите паднаха в разтеглена верига, всеки на малко повече от миля от своите съседи. Този път нямаше зелени проблясъци, нито опит да се намали скоростта на корабите — ако изобщо бяха кораби, а не просто инертни снаряди с малки двигатели за промяна на курса.
	Целта на тази първа вълна, за разлика от целта на първия Хорселски цилиндър и неговите побратими от първото нашествие, очевидно _не беше_ да доставят марсианци и тяхното оборудване непокътнати до Земята. Сега единствената им цел беше унищожение.
	В анализа си на събитията от 1907-а Денинг и другите експерти по кинетика на метеоритите изтъкват, че като са смекчили приземяването си, марсианците всъщност са се лишили от предимството на по-високата позиция — предимството на небето над земята. И наистина, ако съдим по свидетелския разказ на Уолтър за щетите, които нанесъл един от цилиндрите при падането си в градския район на Шийн през Първата марсианска война, можем да си изградим представа колко разрушително може да бъде дори едно сравнително меко приземяване. Баринджър, който изследвал междувременно Дяволския кратер в Аризона, изказал теорията, че кратерът се е появил не в резултат на вулканична активност или други подобни явления като парни експлозии, както се предполагало доскоро, а от падането на богат на желязо метеорит с диаметър няколко десетки метра, тоест с приблизителните габарити на марсиански цилиндър. Дупка в земята, широка половин миля и дълбока двеста метра — това причинява сблъсък от подобно естество. (Между другото, един автор на научнопопулярни четива, онзи, който написал „Човекът от милионната година“ и с когото Уолтър се запознал в Берлин, безотговорно подхвърлил, че кратерът на Баринджър всъщност е резултат от падането на цилиндър, ранна марсианска визита от далечното минало.)
	Такава явно е била по-простата и по-безцеремонна тактика на марсианците, с която да открият второто си нашествие срещу нашата планета — да смажат с един удар съпротивата с помощта на суровата кинетична енергия на снарядите от първата вълна. Което обяснява събитията, стоварили се върху Англия в онази мартенска нощ.
	Представете си сблъсъка с един цилиндър. В последните секунди на съществуването си Аксбриджският цилиндър явно е внесъл корекции в траекторията си, навлизайки под ъгъл от запад на изток над Атлантическия океан. Минал през земната атмосфера за част от секундата, възпламенил въздуха около себе си и оставил следа от вакуум по пътя си. И когато ударил земята, цялата му кинетична енергия се преобразувала в топлинна. Самият цилиндър вероятно е бил напълно унищожен, според Денинг. Тесен конус от нажежен до бяло скален прах се изстрелял нагоре по траекторията на цилиндъра, назад във въздушния тунел, създаден от снаряда в последните му мигове — хората, видели явлението от по-голямо разстояние, го оприличават на лъча на гигантски прожектор. Около този централен бял „лъч“ се оформила значително по-широка периферия от натрошена на ситно скала с маса стотици пъти по-голяма от масата на самия цилиндър, пулверизирана, завихрена и издигната от разширяващия се кратер. След това — ударни вълни, стихиен вятър и изпепеляваща горещина. Самата земя се тресяла и нагъвала от нанесената й рана — кратер с диаметър една миля.
	Същото се случвало по целия периметър на гигантския пръстен, прицелната мишена — погледнати от въздуха (както ги видяхме на следващия ден от направените фотографии), пораженията представлявали кръг от нажежени ями, всяка по-впечатляваща от аризонския кратер, всичките подредени спретнато в сърцето на английската провинция.
	И всички военни подразделения, намирали се в рамките на миля от попаденията, били изгубени.
	Мнозина не вярваха, че Англия може за втори път да привлече вниманието на марсианците, ала имаше достатъчно, които смятаха, че това е възможно, и още повече, които се страхуваха от тази възможност, и това принуди властите да се подготвят за нея. В резултат се стигна до базисни промени в икономиката и военните сили, в международните ни отношения, в структурата на самото общество. Всичко това направи армията ни много по-ефективна и когато атаката от космоса най-после дойде, мобилизацията, планирана и подготвяна с години, се проведе бързо и ефикасно.
	Ала в резултат на тази бърза мобилизация още в първите минути на нападението бе унищожена почти половината от новата британска армия (в жива сила, оборудване и доставки), като от повечето загинали войници не остана и следа. Дори онези в периферията на сблъсъците, като Франк, пострадали жестоко.
	Унищожението било немислимо, невъобразимо. Франк лежал по корем със заровено в пръстта лице, покрил с ръце главата си. Имал чувството, че самият свят се разпада, че земята се срива, цепи и подмята безмилостно крехкото му тяло. Вълни от нагорещен въздух помитали окопа, после нещо като градушка, вероятно парчета нажежена скала, завалели отгоре му.
	Контрастът с реда и добрата организацията допреди миг бил удивителен. Сега всичко било погълнато от неведом хаос, сякаш Франк се бил родил наново в някакъв непознат първичен свят, отреждащ му ролята на безпомощна прашинка.
	Едва когато земята спряла да се тресе, вълните от жега и трясък отминали, а градушката от нажежени скални парчета оредяла, той дръзнал да надигне глава и да погледне над чувалите с пясък. Ала на светлината на фенера му се виждали само валма прах, сякаш целият свят бил заличен.
	Лицето на Верити било бяло в сумрака, изопнато от шок и дезориентация. След миг-два тя попитала задавено:
	— Какво беше това? Топлинният лъч?
	— Не… не знам. — Франк се изправил на крака. — Ужасна катастрофа. — Огледал се. Нощта била станала по-тъмна; светлините на Аксбридж ги нямало. На блясъка на няколко оцелели фенера Франк видял, че лагерът е нагоре с краката, шатрите били издухани и дори голямото оръдие лежало преобърнато на една страна. Леглата на полевите болници били пръснати, оборудването и провизиите — също. — Ще се наложи да поразчистим. — Думите прозвучали глупаво в собствените му уши. Как биха могли хора да се справят с това?
	Чул се рев на мотоциклетен двигател. Верити посочила.
	— Вижте.
	Разузнавач с очила и маска на лицето и с включена лампа на шлема подкарвал мотоциклета си към врящия дим, право към зоната на попадението. Последвали го и други, светлинките им потъвали в завесата от мрак, отвъд която бавно се събирало червеникаво сияние, там, където преди се намирал Аксбридж.
	— Там трябва да отидем и ние — казал Франк. — Където са ранените… ако изобщо има оцелели. Хайде. Вземи си чантата.
	— Ама, болниците…
	— Тук има достатъчно хора да оправят кашата. Нашата задача е да намерим пациентите си.
	Франк прескочил чувалите с фенер в ръка, Верити го последвала. Сложили си газовите маски, предназначени да защитават от черния пушек, но сега очилата и филтрите пазели очите и дробовете им от прахта. Франк погледнал през рамо и видял и други да тръгват след тях, лекари, сестри и доброволки, понесли факли и фенери. Искрици в мрака.
	Теренът под краката им бил разоран като от исполинска вълна. Навсякъде се валяли преобърнати оръдия, автомобили и човешки останки. Крак тук, откъсната от китката ръка там, глава без торс. Труповете около окопите не били толкова разчленени. „Дизартикулация“, този медицински термин изплувал в зашеметения мозък на Франк. Разчленяване. Повечето от труповете дори не били обгорени, а просто разкъсани. Хората му спирали тук и там да проверят страшните останки за признаци на живот.
	Верити стояла до Франк, затиснала с ръка устата си.
	— Всичко това сигурно изглежда много малко, ако го гледаш от Марс.
	Видели двама войници да излизат от прашната пелена, единият подкрепял другия, който имал тежки изгаряния по лицето и влачел единия си крак, вероятно счупен. Франк и Верити хукнали към тях и с общи усилия положили ранения войник на земята.
	— Добре съм — изломотил мъжът, речта му била изкривена от лицевите наранявания. — Дреболия. Нищо ми…
	— Не говори — прекъснала го Верити и се заела да огледа раните му. — Кърви обилно. Трябва да сложим турникет на крака. Студена вода за изгарянията по лицето. Да наместим и шинираме крака… — Вдигнала глава към Франк и смущението си проличало въпреки маската. — Ако сте съгласен, докторе.
	— Разбира се. Действай.
	Тя се заела с пациента, а Франк станал и се огледал отново. Прахолякът започвал да се сляга. Откъм мястото на сблъсъка все още се излъчвала жега, а червеникавото сияние ставало по-ярко — каквото било останало от Аксбридж, явно горяло в пожари, помислил си той, а също нивите и горите около градчето.
	Нови хора прииждали откъм лагера, основно медицински персонал, но също обикновени войници, подофицери и дори офицери, за да посрещнат шепата мъже и жени, които се измъквали със залитане и накуцване от зоната на сблъсъка. Един по-възрастен мъж, опитен военен лекар, се превил на две и повърнал. После се изправил, изтрил устата си и изстенал:
	— Какво можем да направим тук? Това е кланица. Какво можем да направим? Какво можем да направим?
	— Да бъдем лекари — твърдо казал Франк. — Хайде, елате с мен. Разпръснете се. — Посочил. — Сякаш видях движение ей там…
	Така намерили пациенти сред мъртвите. Повечето легла в полевата болница останали празни. Но през цялата нощ Франк и хората му упорито се връщали в разораната земя, отново и отново. Спорадично грейвали светлинките на факли и фенери; човешки силуети се връщали на групи, едва видими сред пелената от сажди и дим.


>>	15.
>>	Понеделник в Лондон

	Никога не съм обичала понеделнишките сутрини. Особено ако си заробен от рутината на канцеларска работа и всекидневно пътуване до службата, когато заблудата на мързеливата и мирна неделна вечер е станала на пух и прах, претупаната закуска тежи като камък в стомаха ти и нямаш друг избор, освен да се влееш като работна мравка в гигантските мравуняци на централните градски части. Ала едва ли има по-ужасна понеделнишка сутрин от онази на двайсет и девети март в Лондон, освен може би дните на Първата марсианска война или в Париж през 1914-а, когато германците влезли в града. Макар че мнозина от нас вероятно са дочакали утрото будни — самата аз не бях мигнала от полунощ насам, когато бе паднал първият марсиански цилиндър.
	Придвижих се от Станмор до централен Лондон с цената на сериозни усилия. Отседнах в хотел на Странд. Наела бях стаята на безумна цена, защото в онези последни дни и часове всичко бе поскъпнало лавинообразно, но понеже бях журналистка, а и така неочаквано се бях отървала от бремето на снаха си, аз твърдо бях решила да проследя всичко със собствените си очи — историята на Лондон през Втората война, без значение дали марсианците щяха да стигнат дотук, или не, щеше да е най-важната история на нашето време. Откровено казано, очаквах хонорарът от „Сатърди Ивнинг Поуст“ да увеличи значително спестяванията ми.
	В неделя вечер астрономите вече бяха свършили своето, след което правителството и военните се заеха да уведомят населението чрез извънредни издания на вестниците, по радиото и с качени на коли високоговорители, че марсианците идат и че този път са се насочили към Мидълсекс и Бакс, доста далече от столицата, че армията се придвижва натам и е готова да се справи със ситуацията. Те се връщаха! Беше ужасно; беше и вълнуващо — стига наистина да бяхме готови за тях, както твърдяха властите. Истината бе, че ние, обикновените цивилни граждани, нямахме представа дали е така и доколко.
	И ето ме мен, в полунощ, облечена, в очакване на голямото шоу. Какво очаквах да се случи тази нощ? Може би да зърна една-две падащи звезди, както Франк през седма година бе видял падането на шестия цилиндър при Уимбълдън в една ясна и кратка юнска нощ, докато аз и снаха ми сме спели — зелен проблясък, спускащ се безшумно зад хълмовете — а после да чуя трясъка на далечна артилерия, закъснялото отмъщение на нашите войници.
	Нищо такова не се случи. Както щеше да се изрази по-късно Чърчил, проклетите марсианци се върнаха на игрището, но отказаха да изиграят мача по правилата.
	Стоях пред прозореца и се взирах напрегнато на северозапад — бях се постарала стаята ми да гледа натам и да е на висок етаж, шестия, — и видях нещо като внезапно извила се буря, страховити бели светлини, които разсичаха въздуха отвисоко като светкавици и се забиваха в земята. Зараждаха се много високо в атмосферата, сякаш на мили над повърхността, и нямаше нищо зелено в тях, нямаше и звук, само зловещо безмълвие.
	Звукът се появи цяла минута по-късно — оглушителен трясък на гръмотевица, захлупил целия град. Чу се звън на счупени прозорци. Хотелът се разтърси сякаш от основите си, усетих неимоверни енергии да пулсират през земята като вятър през въздух. (Както научих по-късно, намирала съм се на тринайсетина мили от най-близката точка на сблъсък с марсиански снаряд.) Всичко приключи за броени секунди, после хоризонтът бавно почервеня от далечни пожари.
	В завърналата се тишина писна противопожарната камбана на хотела. Чух забързани стъпки по коридорите, разни хора крещяха всички да се евакуират — гостите да слязат по стълбите, не с асансьора. Подозирах, че това е излишно, но бях готова да тръгна. Грабнах раницата си, натъпкана както винаги, излязох от стаята, пъхнах ключа в джоба си и се влях в навалицата, която тичаше по стълбите.
	На улицата отвън имаше неочаквано голям трафик, най-вече автомобили, но също и файтони с конски впрягове, повечето насочили се на изток към Олдуич, далече от „бурята“, без да спазват лентите за движение въпреки усилията на двама полицаи, които се опитваха да наложат някакъв ред. Значи хората вече бягаха от Лондон. Заедно с мен на тротоара се беше изсипала тълпа от гости на хотела, повечето по нощници и пижами и наметнати с палта, защото мартенската нощ беше доста студена. Ала хората изглеждаха смутени и дори засрамени — грандиозното светлинно шоу, оглушителният звук и земните трусове вече бяха отминали. Ако не броим подозрителния червен оттенък на небето западно от Лондон, нямаше какво да се види. Хората гадаеха какво ли се е случило — дали марсианците не са били обстреляни и унищожени още във въздуха? Припомняха слуховете за супероръдията на немските цепелини и други подобни измишльотини.
	Но един възрастен мъж с дълги и завити мустаци надвика останалите:
	— Ще ви кажа какво _не_ чуваме. Артилерийски огън. Бях в Рай по време на битката за Париж през четиринайсета и дори от онова разстояние се чуваше лаят на немските гаубици. Мидълсекс е много по-близо. Не знам каква беше онази буря, но нашите момчета явно не стрелят в отговор. Какво става в такъв случай? Всичките ни оръдия вече са извън строя, така ли?
	Показателно е за настроението на уплашените лондончани в онзи ден, че съпругата на мустакатия побърза да го сръчка в ребрата, а останалите отклониха решително погледи, някои дори се огледаха за полицаите или за друг с власт, който да сложи край на деморализиращите му приказки.
	Понеже шоуто очевидно бе свършило и хотелът нито се бе сринал, нито гореше в пламъци, от управата ни приканиха да се приберем. Повечето хора обаче бяха твърде развълнувани и не искаха да се връщат по стаите си, затова управителят прояви инициатива и нареди да отворят баровете и ресторантите; наливаха се питиета, а скоро бяха поднесени и студени предястия с кафе и чай. Чух персонала да мърмори, че са ги вдигнали от леглата. „Ще ми се тъпите марсианци да бяха дошли, докато бях на смяна, а не след края й.“
	Постоях известно време, пиех силно кафе и се опитвах да разбера нещо ново. Навсякъде имаше радиоапарати, разбира се, но те не излъчваха нищо интересно, само постоянно уверяваха населението, че марсианците са се приземили точно там, където са предсказали астрономите, и че нашата войска е влязла в сражение с тях. Нищо конкретно, само еднообразни съобщения, прекъсвани от бодряшка патриотична музика. Опитах се да открия по телефона свои познати в Мидълсекс, но линиите явно бяха прекъснати. Обадих се дори в „Обзървър“, защото този вестник бе отпечатвал мои статии за културни събития в Ню Йорк през годините, но дежурният редактор ми каза, че телеграфните линии също са прекъснати, а по радиовълните не пристигат новини.
	Накрая напълних джобовете си със сандвичи, с което предизвиках сърдитите погледи на персонала, и се оттеглих в стаята си. Решила бях да остана там до заранта, дори да се опитам да поспя малко. Легнах си с дрехите — свалих само палтото и обувките. Поне се стоплих. Не се чу нищо повече от бойния фронт, ако имаше такъв. Никакви оглушителни детонации, нито артилерийски огън.
	Възцарила се бе тревожна тайнственост, която не отговаряше на очакванията ни. Сякаш не марсианците, а някакъв страшен и непредсказуем бог бе ударил земята.
	Небето вече просветляваше през отворения ми прозорец, когато ме събуди миризма на дим.
	Това бе краят на нощта за мен. Измих се набързо, грабнах палтото и багажа си, допих остатъка от студеното кафе, което си бях донесла от ресторанта по-рано, излязох от стаята, забързах отново по стълбите и скоро се озовах на улицата.
	Небето на изток светлееше. На запад обаче слабо червеникаво сияние се конкурираше със зората. Лекият вятър духаше от тази посока и именно той носеше миризмата на дим. Помислих си, че сигурно целият Мидълсекс е обхванат от пожари, и както се оказа, предположението ми е било в голяма степен вярно.
	През изминалите няколко часа улицата бе претърпяла промяна. По протежение на Странд бяха издигнати блокади и временни пропускателни пунктове, обслужвани от полицаи от специалните подразделения, повечето цивилни и само с превръзки над лакътя и стоманени каски, които да ги отличават от обикновените граждани. Никакви превозни средства не се движеха по улицата, а малкото паркирани коли имаха на предните си стъкла уведомления за военна реквизиция. Явно бяха наложени нови правила, някаква нова фаза от добре отрепетиран план.
	Ала въпреки ограниченията хора имаше навсякъде. Някои приличаха на обикновени служители и работници, станали рано с мисълта, че ги чака поредният нормален работен ден в центъра на град, чиито предградия горят. Докато други очевидно се изнасяха от Лондон и броят им бе нараснал спрямо предишната вечер — водеха със себе си деца в колички и старци в инвалидни столове, мъкнеха куфари и вързопи с багаж. Всички те се придвижваха на изток, по-далече от сиянието на западния хоризонт. Тази гледка отново ми напомни за ужасните летни дни на 1907-а.
	Но този път, поне засега, нещата изглеждаха различно. Правителството още не се беше предало. Специалните полицаи, пожарникарите и другите държавни служители си вършеха работата и дори приканваха хората да се върнат по домовете си и да изпълнят дълга си. Отделяха този и онзи от навалицата.
	— Ти, човече, ето ти превръзка за ръката на пожарникар доброволец. Отивай към „Св. Мартин“. Ще ти дадат свирка и кофа с пясък. Там ти е мястото сега, а не да бягаш като подплашен заек.
	Мнозина се опитваха да спорят, включително набеденият пожарникар доброволец:
	— Я слез на земята, Тед. Ти си портиер в „Риалто“, а не проклетият Уинстън Чърчил. Правителството ми конфискува колата, взеха ми и двуколката, а ако се бяха сетили, сигурно щяха да реквизират и инвалидния стол на тъщата. Не, не, майко, не ставай, няма да ти го вземат. Ама не могат да ми реквизират краката, а ти, освен ако съвсем не си откачил, ще хвърлиш тая каска и ще тръгнеш с нас.
	Дори на мен ми направиха забележка, че не си нося газовата маска. Всъщност я носех, но прибрана в раницата.
	— Ще съжалявате, че не ви е била подръка, когато дойде черният пушек, госпожо.
	Щом това се случваше в Уест Енд, значи се случваше в целия град и в жилищните квартали около него — властите се опитаха да задържат хората в Лондон и да поддържат някакъв ред с помощта на правила, регулации и доброволчески труд. Никакви превозни средства не се движеха по улиците, освен тези на военните и на различните държавни служби. Ала погледнато от въздуха, със сигурност се виждаха рехави потоци от хора, тъмни точки, които упорито се придвижват по улици и булеварди, пеша и тежко натоварени, упорито пълзящи в една посока — към шосетата на юг и на изток от Лондон, възможно най-далече от предстоящата марсианска атака.
	Но дори и на Странд, въпреки ранния час, сред навалицата от евакуиращи се столичани видях и хора, които очевидно идваха отдалече към Лондон. Личеше си, че са много уморени, дрехите им бяха опърлени, лицата — потъмнели от сажди. Бяха цели семейства с все децата и старците, придвижваха се пешком и до един бяха много по-леко натоварени от лондончани, които едва сега започваха пътешествието си. В хотела имаше медицински пункт и доброволките се опитваха да помогнат според силите си на тези страдалци. Сервитьори и пикола им носеха чаши с вода. Журналистката в мен копнееше да поговори с тези бежанци, да ги разпита за личните им истории, но полицаите не ми позволиха, явно от страх, че ще плъзнат слухове, които ще подкопаят бойния дух на гражданството.
	Нетърпелива и неспокойна, аз обърнах гръб на хотела и поех на свой ред по Странд, но на запад, към Трафалгар Скуеър.
	Гарата на Чаринг Крос беше затворена, входовете преградени с бодлива тел — железопътните линии, както и шосетата, бяха отворени само за военни цели. Въпреки ранния час някои магазини вече работеха. В една бакалия някакви хора се биеха. Пред банковия клон в съседство се виеше опашка, макар вратите му да бяха заключени. Скоро щях да науча, че Националната банка вече е прекратила плащанията, което бе принудило и търговските банки да затворят врати. Това беше първият знак, че марсианската атака има своето глобално отражение — затварянето на лондонските инвестиционни пазари, през които минаваше голямата част от парите на света, щеше неизбежно и бързо да доведе до финансови кризи по цялата планета.
	Стигнах до Трафалгар, изкачих стъпалата на Националната галерия и погледнах оттам, заедно с Нелсън, към площада, където се събираха големите булеварди на Лондон. Широките улици гъмжаха от пешеходци и само тук-там военни и полицейски автомобили си пробиваха път през навалицата и пътните блокади. И тук под просветляващото небе бе започнало преселението на изток, инстинктивното бягство от загадъчното западно сияние.
	Към осем вестникарчетата се появиха с първите специални издания за деня и моментално се превърнаха в център на внимание. Цели състояния от дребни монети смениха собственика си за броени минути. Останах настрана от блъсканицата около момчетата, изчаках десетина минути и после взех от земята един захвърлен и леко поомачкан брой на „Мейл“. Отпечатан набързо, с големи заглавия и малко снимки, вестникът все пак съдържаше автентични новини, поне според моя професионален поглед. Възхитих се на издателите, че са дръзнали да нарушат правителствената забрана върху истината сега, когато тя наистина беше от значение. Истеричните заглавия носеха новини от самия фронт.
C>
N	УЖАСНА КАТАСТРОФА
N	В МИДЪЛСЕКС И БАКС
N	ПОЛОВИНАТА АРМИЯ ПОГУБЕНА В МИГ
C$
	Няколко изречения и шепа факти, които на пръв прочит звучаха пресилено, но както щях да се убедя по-късно, обобщаваха ситуацията правдиво и по същество.
	Имаше и изявление на началника на полицията, който призоваваше хората да спазват реда. Парламентът и министерският съвет заседавали постоянно, поддържал се непрестанен контакт с висшите офицери на бойното поле. Кралското семейство било напуснало Лондон — още в средата на предната седмица боен кораб бил отвел краля на сигурно място в Делхи. Чух доволни реплики по този повод от други хора, които четяха вестника — „Добре, че поне те са далече оттук. Бог да ги благослови“. За мен кралят бе просто глупак върху пощенска марка, но в онези дни се убедих, че Сакскобургготите се радват на пламенната лоялност и на най-низвергнатите си поданици, дори онези, които презираха управлението на Марвин.
	Започнало било голямо придвижване на войски и оборудване от Алдършот, където се намираше генералният щаб на армията и казармите на три дивизии, както и от Колчестър, северно от Темза, а специални влакови композиции превозвали оръжия и снаряди от завода за муниции в Улуич. Бакалиите в целия град вече били опразнени заради паническо презапасяване и правителството пренасочвало новите хранителни доставки към специални складове, откъдето продуктите да бъдат раздавани на гражданите в ограничени количества.
	Прочетох вестника два пъти, после го дадох на един човек, който ме помоли да го прегледа на свой ред.
	Тръгнах без определена посока, оставих се на инстинкта си да ме води.
	Насочих се към крайбрежната улица, и по-точно към тесния тротоар, все още отворен за цивилни, след това пресякох Темза по Уестминстърския мост. Видях военни съдове да се придвижват срещу течението. Някои приличаха на баржи, натоварени с войници, стори ми се, че различих и характерния нисък профил на торпедоносци — като незабравимия „Гръмотевични“, благодарение на който бях оцеляла преди тринайсет години. Дадох си сметка, че за разлика от другите бойни кораби торпедоносците могат да минат под мостовете на Темза и да се придвижат навътре в провинцията. Видях също тежки военноморски оръдия, разглобени и транспортирани по реката с помощта на по-малки кораби и баржи.
	Продължих по Бридж Роуд и след това южно от Ватерло. По тесните улички на Ламбет паника почти не се забелязваше, макар и тук правителствените прокламации да бяха налазили стените и уличните лампи като в Уест Енд. Явно колкото по-малко имаш, толкова по-голяма е неохотата ти да го изоставиш. Но на Ню Кат стрийт бакалиите бяха затворени, а една беше със строшена витрина и разграбена.
	Пред грозноватото великолепие на театър „Олд Вик“ видях шепа деца на стъпалата, боси и протегнали ръце за милостиня. Дадох им дребни, макар че какво ли можеха да си купят с тях от затворените магазини? Чудех се колко ли време ще е необходимо на Марвин да приведе в действие плана си за разпределение на хранителните дажби. Дано да е скоро, мислех си аз, защото на места като това гладът е само на ден разстояние. По време на Първата война, докато марсианците вилнееха в Съри, полицията беше заета с потушаването на гладни бунтове в бедните квартали на Лондон. Имало бе и дълготрайни последици; Франк се бе включил в първите медицински екипи, които влязоха в Ийст Енд след войната, и бе продължил да помага на обитателите му. А полицаите, обръгнали до коравосърдечие, така и не смекчиха отношението си към градската беднотия. Тази история обаче не бе влязла в книгата на Уолтър Дженкинс.
	Зачудих се какво ли е станало с Франк, моя бивш съпруг. Знаех, че е някъде в Мидълсекс. Започвах да се питам дали е оцелял.


>>	16.
>>	В Кордона

	Както щял да запише по-късно Франк в дневника си, призори в понеделник сутрин — седем-осем часа след приземяването на първата марсианска вълна — той и хората му били уведомени, че ще бъдат преместени.
	Франк сметнал, че оцелелите подразделения ще бъдат изтеглени обратно към Лондон, накъдето вече били потеглили ранените — някои в линейки, други пеша, всички били евакуирани, освен безнадеждните случаи, които останали да чакат смъртта си в походните болници насред полето. Вместо това, както лично ги уведомил подполковник Феърфийлд, част от подразделенията щели да бъдат придвижени на запад, _вътре_ в Кордона.
	— Така кръстихме гигантския кръг разорана земя, който марсианците сътвориха за броени секунди. Или май трябва да кажа „марсорана“ земя — добавил със самодоволна усмивка Феърфийлд, привел в действие куцото си чувство за хумор.
	Тримата — подполковникът, Франк и Верити — стояли в горещия, силно замърсен въздух. Димът прииждал през цялата нощ откъм пожарищата, хората се били опитали да поспят с противогазите на лицата и дори сега Франк примигвал постоянно заради ситния прах, който му влизал в очите. Аероплани жужали като комари в небето. Франк бил успял да се изкъпе и да смени окървавените си дрехи, но не и да поспи. Имал странното чувство за нереалност, сякаш сипващата се зора била някаква измама. Трудно му било да следи какво казва Феърфийлд.
	Подполковникът им показал снимки от въздуха, на които се виждал пръстен от петдесет и два кратера.
	— Рани, нанесени с хирургична прецизност — казал Франк.
	— Подходящо сравнение — кимнал Феърфийлд. — Но е трудно от една снимка да си представиш истинския мащаб на пораженията. Снимката е композитна, между другото. Момчетата работиха цяла нощ, докато наслоят изображенията и изработят карти на новия терен. Да не споменавам рисковете, които поеха летците ни, за да направят тези снимки. Кратерите се с диаметър приблизително една миля. Това петно тук — забучил пръст в центъра на кръга той — е Амершам, град със средни размери. Виждате ли колко малък изглежда в рамките на пръстена? Това дава най-ясна представа за мащабите. Така, а сега за втората вълна. Ето какво ни чака. Първата е била само да разчисти терена.
	— Втората вълна — повторил замислено Франк, спомнил си думите на Уолтър, че към Земята летят стотина цилиндри; в полунощ се бяха приземили само половината. — С нея ще дойдат бойните машини, нали? Като цилиндрите от първото нашествие. Но къде ще паднат те? Ясно ли е вече?
	— Според предварителните изчисления ще се появят след осемнайсет часа. Някои ще паднат във вътрешността на Кордона. Но останалите, които ще са и първите пристигнали, ще се приземят… — Феърфийлд посочил с пръст няколко кратера от пръстена. — Тук, тук, тук… Във вече съществуващите ями по периметъра. Не във всички кратери, но в доста голяма част от тях ще падне нов цилиндър.
	Верити изглеждала объркана.
	— Защо им е да се приземяват на терен, който вече са съсипали?
	— Защото се надяват да са сломили съпротивата с пораженията от първата вълна — обяснил Франк. — Така ще могат спокойно да отворят цилиндрите от втората.
	— Именно — кимнал Феърфийлд. — Само че в стратегията им има слабо място, дефект. Нанесоха ни жесток удар, да, но не ни унищожиха докрай и сега разполагаме с достатъчно време за реакция, време да придвижим още войска и оръдия от тила и резервните дивизии. Да ги обградим, преди още да са кацнали.
	— „Да ги обградим“ — повторила Верити. — Значи затова ни изпращат навътре.
	— Да. Ще вкараме войската вътре в Кордона, от другата страна на кратерите, в зоната на по-малките разрушения. Така, когато цилиндрите се появят, ние ще ги посрещнем с духовата музика — обкръжени от всички страни. Междувременно резервите ще се придвижат насам, за да запушат излазите по външния периметър. А вие, медиците, ще дойдете с нас. Така че ви чака доста ходене. Ходене и копаене на траншеи. Разстоянието не е толкова голямо, но теренът е труден. Разузнавачите и траншейниците вече тръгнаха. — Подполковникът измерил Верити с поглед. — Тази заповед не е задължителна за вас, госпожице. Вие сте от доброволческа част. Ако решите да се изтеглите назад към…
	Верити го прекъснала храбро:
	— Точно когато започва интересната част? За нищо на света, подполковник.
	Феърфийлд се усмихнал широко.
	— Действайте, тогава. — Козирувал енергично и продължил нататък.
	— Много смело от твоя страна — тихо казал Франк.
	Тя изсумтяла.
	— Защото не знаеш каква е алтернативата. Ако подвия опашка и се прибера у дома, ще трябва да се изправя лице в лице с майка ми, която се хвали наляво и надясно, че се е ръкувала с Флорънс Найтингейл. Предпочитам марсианците, благодаря. Хайде, доктор Франк, да си съберем нещата.
	Франк винаги се бе поддържал в добра физическа форма. След сбиването при Хай Барнет през Първата война, когато придобитите в училище боксови умения се бяха оказали така полезни, той започна редовно да посещава боксовата зала, а по-късно се включи с охота в тренировките, които „Фърд“ организираше за своите доброволци. Въпреки това, както щеше да запише в дневника си, бил на границата на пълното изтощение, докато успеят да изпразнят, разглобят и натоварят на камиони и конски каруци полевите болници и медицинското оборудване.
	При това тяхната задача била значително по-лека от задачата на обикновените войници, които трябвало да се справят с тежките оръжия, мунициите и другото снаряжение.
	— Никога не съм виждал по-зле подготвени хора от британските редници — каза ми той по-късно. — Но дай им задача и те ще я изпълнят, макар че ще мрънкат през цялото време. Пушат, псуват и се оплакват на всеослушание, но всеки от тях е един мъничък Херкулес.
	Каза ми и друго обаче — че в онзи момент физическите усилия му донесли облекчение. Когато мускулите ти са заети с конкретна задача, временно забравяш за съдържанието на главата си.
	Починали си за кратко по пладне, колкото да хапнат хляб и студено месо, осигурени от полевите кухни. А после, в ранния следобед, колоната се строила да поеме на северозапад покрай руините на Аксбридж. Феърфийлд и другите офицери минавали, кога пеша, кога на кон, покрай колоната от хора и превозни средства, а разузнавачите кръстосвали напред-назад с мотоциклетите си въпреки разорания терен. Франк си представял картинката, погледната отвисоко, като фотографската мозайка, която им показал подполковникът — а защо не и от борда на марсиански цилиндър, спускащ се към земята? Представял си гигантския кръгъл белег върху пейзажа и придвижващите се отвсякъде хора, мъже и жени, коне и машини, пълзящи към и през периметъра на разрушението.
	Минали през Кордона между два от марсианските кратери. Слабият вятър разнасял валма дим. По периферията на кратерите разрушенията били частични. Минали покрай изкормена къща, от която стояла само едната стена, а плочите на етажите, останали без подпора, висели безпомощно. Прекъснати водопроводни тръби изливали съдържанието си в сърцето на руината.
	Земята под краката им била относително непокътната, но на места била осеяна с изтръгнати от корен дървета или разкъсана толкова надълбоко, че се виждали скални пластове с цвят на кост. В най-увредените участъци траншейниците били поставили дъски и брезент, но тези импровизирани мостове били предназначени най-вече за превозните средства. Франк и хората му, всеки натоварен с голяма раница, трябвало постоянно да си гледат в краката.
	Заобиколили били руините на Аксбридж, когато, близо до табелката за някакво населено място на име Денам, стигнали до разлив. Каналът Гранд Юниън, пострадал тежко при падането на цилиндрите, наводнявал околността. Траншейниците, тези изобретателни експерти по окопи, укрепления и прочее строителни работи, свързани с всяка война, били сглобили понтонен мост, по който да минат превозните средства, но пешаците трябвало да газят през лепкавата кал. Франк бързо установил, че най-големият проблем не е в мокрите му крака, а в податливия терен, който засмуквал ботушите му при всяка стъпка, и в калта, която полепвала на дебел пласт по подметките и изцеждала с тежестта си последните му сили. Оклепаните с кал пешаци наоколо му били като извадени от калъп — офицери и редници, доброволци и редовни войници, жени и мъже, всички изглеждали еднакво. Кални силуети, които с мъка се придвижвали напред.
	Франк и неговите хора стигнали до група войници, опръскани с кал и неразпознаваеми като всички други. Опитвали се да изправят една преобърната каруца, чийто кон чакал с отегчен вид настрани. Един от войниците извикал с изненадващ немски акцент:
	— Бихте ли ни помогнали?…
	Франк погледнал за разрешение към Феърфийлд и след като подполковникът кимнал, тръгнал към преобърнатата каруца с двама млади лекари и шепа доброволци. Използвали възможността да си починат за по цигара и глътка вода от манерките; стояли в калта и оглеждали каруцата. Не се виждало нищо счупено, каруцата просто лежала на една страна, след като едното й колело попаднало в дупка, скрита под рядката кал, а товарът й — голяма картечница — бил паднал във водата.
	— Даже бързо да я извадим — казал германецът, който ги бил помолил за помощ, — пак ще отиде цял ден, докато я почистим. Но трябва да се направи, защото имаме среща с марсианците. — Протегнал ръка на Франк. — Аз се казвам Швайциг. Хайко Швайциг. Фелдфебел-лейтенант. Отговарям за тази прекрасна картечница G8 и за хората, които я обслужват. Ние сме отделение от имперската армия…
	Отделението на Швайциг охранявало немското консулство в Лондон — в последно време техните представителства се охранявали строго дори в приятелски градове като британската столица. Когато се разбрало за марсианската заплаха, неговото отделение, наред с други, изявило желание да се включи в борбата с повереното си оръжие.
	— Така де, марсианците не водят война с Британия — изтъкнал Швайциг. Говорел английски добре, въпреки силния си акцент. — Те са заплаха за цялото човечество. Нормално е и ние да се включим.
	Верити оглеждала със съмнение в очите изпадналата картечница.
	— Физическа сила… точно това ни трябва сега.
	— Нужда от помощ? — обадил се енергичен женски глас.
	Франк се обърнал и видял едра жена около петдесетте, силна на вид, с широко и обветрено лице. Прошарената й тъмна коса била прибрана назад с кърпа, обута била с нещо като непромокаем риболовен гащеризон, а отгоре носела кожено яке. Зад нея, с включен двигател, чийто рев се сливал с общата врява, стоял голям трактор.
	Швайциг се усмихнал широко.
	— Госпожо, вие сте най-малко калният човек, когото виждам днес.
	— Така и трябва, иначе съпругът ми има да се цупи с години, задето съм му окаляла риболовните гащи. Не че е имал много време за риболов, откакто го мобилизираха в резерва и аз трябваше да поема фермата. — Посочила с палец. — Фермата ни е на няколко мили в тази посока, близо до Абътсдейл, ако сте го чували. Точно заради такива каши като вашата реших да изкарам Беси и да ви пресрещна.
	— И добре, че сте го направили — казал Швайциг и се здрависал с фермерката. Тя се представила с името Милдред Тритън.
	В опитните ръце на Милдред тракторът Беси измъкнал за минути картечницата от калта, после с общи усилия я натоварили на каруцата и поели отново на път. Феърфийлд без колебание мобилизирал трактора и ентусиазираната му собственичка за други неотложни задачи от същия вид.
	Верити изпратила с жален поглед и въздишка селскостопанската машина.
	— А аз, глупачката, се надявах да ни качи. Е, няма значение. Продължаваме пешком, капитан Франк…
	Вече били близо до местоназначението си, поне според сплесканата с кал карта на Феърфийлд. Медиците не били първите, пристигнали там — нивата вече била полазена от войници, които копаели окопи и клозети и трупали чували с пясък от едната страна на окопите, за да подсилят защитата им по външния периметър.
	Вече били достатъчно далече зад Кордона и теренът бил непокътнат, типична английска провинция със зелени хълмове, долчини и селца. Тук-там водни птици кръжали ниско над вировете наблизо. Стадо крави било натирено набързо от нивата и добичетата мучали възмутено.
	Било все още относително рано, едва в средата на следобеда. Изминали били само няколко мили от предишната си позиция, ала всички били много уморени заради безсънната нощ.
	Впрегнали ги на работа веднага и въпреки умората хората се включили охотно. Долавяла се неотложност в движенията им, усещане за изтичащо време. „Ще дойдат в полунощ…“ — това си шепнели навсякъде, в окопите, в набързо организираните полеви кухни, в медицинските екипи на Франк, лекари, санитари, сестри и доброволки. „В полунощ марсианците ще дойдат пак. Трябва да сме готови…“ Всички те били видели с очите си катастрофалните разрушения, нанесени с лека ръка от марсианците предната нощ. Всички били информирани какво може да последва — черният пушек и топлинният лъч. И въпреки това били тук, първата отбранителна линия на Англия и на цялото човечество. Франк чувал Феърфийлд и другите офицери и подофицери, които минавали по окопите, да предупреждават и съветват хората, макар че според него това било излишно. Всички те знаели.
	Вечеряли в шест, на крак.
	Въпреки деветнайсетчасовия „прозорец“ след приземяването на следващата вълна, в който, на теория, артилерията би трябвало да унищожи нашествениците, преди те да са изпълзели от цилиндрите си, войската се готвела за сражение и медиците били пратени да си изкопаят свои защитни окопи. Полевите болници се намирали доста зад фронтовата линия и мястото, където би трябвало да се приземи „техният“ цилиндър — отбелязан като №12 на картата на Феърфийлд, — но от войната през 1907-а се знаело, че топлинният лъч има ефективен обсег от няколко мили. Затова — окопи. Хапнали набързо, после продължили да копаят и да влачат чували.
	В седем и половина слънцето вече било залязло. Франк и Верити направили една последна обиколка на своя участък.
	— Изглежда по-зле отпреди — казала Верити. — Но тогава оборудването беше докарано по нормални пътища, а не влачено в калта. Това важи и за самите нас, впрочем.
	— Ще направим всичко по силите си — отвърнал бодро Франк, прикривайки съмненията си.
	Тя се засмяла.
	— Типична лекарска реплика! Успокоителна и лишена от съдържание. Май страдаш от професионално изкривяване, доктор Франк…
	Паднал мрак, часовниците отмервали последните часове до полунощ.
	При последната си обиколка преди крайния срок Феърфийлд махнал с ръка и се изсмял на растящата им тревога.
	— И преди съм участвал в сражения — казал той. — В Судан ме простреляха в рамото. Знам какво е да чакаш реда си за оня свят. Е, сега е ваш ред за скалпела на хирурга, докторе!
	Франк отишъл до тоалетната в десет и после пак в единайсет, когато вече имало опашка. Това неприятно му напомнило за предишната нощ, сякаш бил попаднал в капана на зле написана пиеса, която трябвало да репетира до припадък.
	Последна чаша кафе, която отнесъл до мястото си в окопа. Слязъл по късата дървена стълба и седнал зад парапета от чували с пясък, като се чудел дали изобщо ще излезе някога оттам. Всъщност, оказало се почти невъзможно да си представи време и реалност отвъд този отрязък до полунощ. В пръстта край него валчесто парче кремък, светло отвън и черно отвътре, отразявало светлика на газените лампи, увесени по протежение на окопа.
	— Земята тук е варовита, докторче — чул се познат глас. — Всеки траншейник ще ти го каже. Половин геолози са те, казвам ти.
	Франк се обърнал, стреснат.
	— Бърт Кук!
	Кук бил с униформа на резервист, кална като на всички останали. Лицето му чернеело под стоманената каска, намазано със сажди от овъглен корк. Офицерите ги посъветвали да се маскират по този начин, но повечето войници не си бяха направили труда, защото марсианците не използваха снайпери.
	— Здрасти, докторче — поздравил Кук. — Чух, че си тук, с това отделение. Обиколих целия периметър да намеря приятелско лице. — Погледнал часовника си. — Точно навреме за късната прожекция, а?
	— Защо ли се изненадвам, Бърт? Точно ти никога не пропускаш шоуто.
	— „Както врабчето следва човека“, нали така го е написал брат ти, цитирал ме е. — Звучал ентусиазирано и развълнувано… но и някак пресметливо, помислил си Франк. — И ето ме тук, точно под тях. Точно това чаках още откакто гадинките измряха през седма… чаках да дойдат и да довършат започнатото.
	— Казваш го така, сякаш е нещо хубаво. Не мога да те разбера, Бърт, истинска гатанка си ти.
	— Нека аз ти задам една гатанка. Зелено, свети и лети като птица в небето, що е то?
	Франк го гледал мълчаливо.
	Кук се ухилил и посочил нагоре.


>>	17.
>>	Цилиндър №12

	Не веднага и не без помощта на други оцелели Франк успял да сглоби смислен и последователен разказ за онова, което последвало. Когато се почувствал готов да опише станалото, разполагал и — както се оказало — с предостатъчно време за тази цел.
	Цилиндър №12 от списъка на Феърфийлд се появил точно в полунощ, излязъл на сцената с ярък зелен блясък в небето, последван от силно сътресение.
	Франк, сгушен в окопа, усетил приземяването като земен трус и въздушна вълна, която го оставила без дъх. Дъските по пода на окопа скърцали и стенели, сринали се чували с пясък, чули се викове и хленч. Не било толкова зле като катастрофалния сблъсък отпреди едно денонощие, но _почти_.
	А после, секунди след приземяването на цилиндъра, Франк чул крясъците на офицерите:
	— Напред! Напред!
	— Изкарайте оръдията, за бога!
	— Дайте светлина насам!
	Франк се покачил на едно стрелково блокче и надникнал над парапета от чували. Видял зеленикаво сияние от една яма, зейнала в разораната земя, буци пръст се валяли навсякъде, по периметъра горели малки пожари — всички дървета и постройки, дори тревата, били обхванати от пламъци. Силуети на хора и оръдия се очертавали на фона на зловещото зеленикаво сияние и треперливия светлик на факлите, всички устремени към новообразуваната се яма.
	Някъде отзад долетяла характерната кашлица на артилерията — големите оръдия стреляли иззад линиите. Планът бил тежките им гюлета да смажат цилиндрите, преди наземните сили да са стигнали до ямите.
	Новият приятел на Франк фелдфебел-лейтенант Швайциг и неговият картечарски отряд — бързи и добре обучени като всички немски войници — били сред първите, стигнали периметъра на новата яма. По-късно Швайциг разказал на Франк какво видели там. Цилиндърът стърчал забит вертикално в земята, гигантска колона от стомана с диаметър трийсетина метра (и без съмнение стотина на дължина, каквито бяха цилиндрите от първото нашествие). Швайциг и хората му подготвили своята G8, в случай че нещо в цилиндъра оцелее след обстрела на по-малките полеви оръдия, които вече били придвижени и прицелени в мишената. Нямало закъде да бързат, разполагали с цели деветнайсет часа, преди марсианците да предприемат нещо. Така поне смятали.
	Само че правилата на играта се променили отново.
	Чул се пукот, разляла се зеленикава светлина. По думите на Швайциг, светлината изригнала като зелена панделка около горния шев на цилиндъра, точно под плоския капак. А после този метален диск, сам по себе си тежък поне пет тона, се отделил внезапно и отлетял като захвърлена сламена шапка. Този път явно нямало да развинтват търпеливо капака с часове!
	Миг по-късно от цилиндъра се показало металическо пипало, което държало компактно устройство, подобно на кинокамера. Устройство, което било добре познато на Швайциг от инструктажите. Генератор на топлинен лъч. Швайциг се хвърлил по корем на земята. Зърнал лъч от призрачнобледа светлина да минава на няма и две педи над него, усетил как въздухът в обсега му се възпламенява.
	Лъчът обходил периметъра на ямата като струя на градински маркучи и онези, които закъснели с реакцията си, избухнали в бял пламък. Всичко това в рамките на броени секунди след отварянето на цилиндъра.
	Деветнайсет часа! Цилиндърът не останал инертен и достъпен за атака и деветнайсет _минути_.
	Подполковник Феърфийлд стоял по-назад, на едно малко възвишение, и следял оттам развитието на нещата. Нямало как да различи топлинния лъч, нито генератора, щръкнал над отворения цилиндър, ала съвсем ясно видял как хора, машини и коне пламват в светли зарева около ямата. А после съзрял още лъчи, този път насочени към небето и генерирани вероятно от устройства в самия цилиндър, лъчи почти невидими в задимения въздух. Погледнал озадачено нагоре… и видял взривове високо в небето, почти като фойерверки, както ги описал по-късно. Взривявали се артилерийските снаряди, изстреляни от големите оръдия на втора линия, същите, които трябвало да смажат марсианския цилиндър, преди той да се е отворил — такава поне била теорията. Нито един от тези снаряди не стигнал до земята, още по-малко до целта си. Няколко наблюдателни аероплана също попаднали под прицела на невидимите лъчи и изгорели като мушици в огън, мигновени искри в нощното небе.
	Феърфийлд погледнал отново към ямата и видял гигантска „качулка“ като бронзов шлем да се издига плавно върху три разгъващи се крака. Бойна машина, исполински трикрак механизъм за унищожение, върнал се на Земята след тринайсет години, който се въздигал сега сред дима и овъглените трупове на стотици мъже и жени.
	А от приземяването на цилиндъра не била минала и минута. Феърфийлд веднага разбрал защо е станало така. Щом ние сме стигнали до заключението, че марсианците са най-уязвими в часовете след приземяването, логично било те да са стигнали до същия извод и да са направили нещо по въпроса.
	Верити Блис, която се намирала в окопа заедно с Франк, била твърде далеч, за да види в подробности първите мигове на сблъсъка, но бързо придобила представа за общата картина, както щеше да ми разкаже по-късно. Гигантската качулка на бойната машина се виждала ясно и преминала в настъпление. Верити стиснала Франк за яката и го измъкнала насила от окопа.
	— Трябва да бягаме! Нищо друго не можем да направим!
	Франк вече чувал виковете на ранените и се канел бездруго да излезе от окопа и да помогне според силите си, заедно със своите хора. Ала сега разбирал, че Верити е права, че нямат никакъв шанс да задържат позицията си. Измъкнали се от окопа, като викали на подчинените си:
	— Бягайте, разпръснете се! Не можем да помогнем на никого при такива изгаряния!
	Но докато се отдалечавал на бегом от ямата — и така навлизал още по-дълбоко в марсианския кордон — Франк си дал сметка, че други хора тичат в обратната посока. Артилеристите се опитвали трескаво да пренасочат оръдията си, обикновените войници се мятали в окопите и стреляли с пушките си по марсианеца.
	Погледнал през рамо и видял марсианеца да напредва решително в зоната на обстрела с онази характерна и позната до болка трикрака походка, мобилна бойна машина без колела. Приличал на исполинско трикрако столче, което се придвижва с немислима за размерите си скорост — травматичен спомен отпреди тринайсет години, така ми го описа Франк по-късно. Ала въпреки скоростта си бойната машина поддържала горната си част неподвижна и тази кошмарна закачулена „глава“ се превръщала в идеална платформа за насочен обстрел.
	— Наведете се, глупаци такива!
	Някой блъснал решително Франк в гърба и го съборил на земята, Верити се озовала просната до него. Франк се извърнал и видял омацаното със сажди лице на Бърт Кук, ухилен до уши, зъбите му белеели в светлината на факлата, която Франк стискал в ръка.
	— Ще прощавате, че ви блъснах тъй, госпожице.
	— Бърт… — сопнал му се Франк.
	— Не мърдай бе!
	Натиснал ги надолу и ги държал така, докато втора бойна машина минавала право _над_ тях.
	Франк извил врат и видял как гигантски крак, почти трийсет метра висок, разсича въздуха над главите им, а качулката се върти наляво-надясно, сякаш оглежда терена за нови жертви. На светлината на пожарите, подпалени от топлинния лъч, Франк зърнал и металната мрежа върху „гърба“ на машината, още един детайл, свързан с болезнени спомени. Макар топлинният лъч да се стрелкал насам и натам, нито веднъж не се доближил до тях тримата. Франк оцелял — и тримата оцелели, — а марсианецът отминал нататък.
	— Схващаш ли принципа? — ревнал Кук в ухото му. — Целят се в оръдията и мунициите, както и в хората, които стрелят в тях. Но ако си кротуваш… е, може да те настъпят случайно, но…
	— Оставят ни живи — казала Верити.
	— Именно. Иначе щяха да пуснат черния пушек. И всички сме наясно защо, нали? — Той мляснал с устни, все едно е гладен. — Пазят си реколтата. И знаете ли защо? Защото вече сме победени. _Вече._ Опа… идва още една машина… наведете се, бре!
	Отново натиснал главите им в пръстта, а стотици тонове високоорганизиран метал раздвижили въздуха над тях. После от ямата с изящни движения се измъкнали още две машини.
	— Това е животът! — ревнал Бърт Кук през врявата. — Това е животът!


>>	18.
>>	Летящата машина над Лондон

	В нощта на понеделник спах зле.
	Бях се върнала в Уест Енд преди полунощ, когато се очакваше следващата партида марсианци, поне според твърденията във вестниците, а по всичко личеше, че информацията им е достоверна. Поразходила се бях по Странд, всъщност да подишам нощния въздух. Заради ограниченията на трафика в града липсваше обичайният шум на двигатели и аз ясно чувах гласовете на други хора, излезли като мен на улицата, както и дрънченето на един влак, който тъкмо потегляше от гарата на Чаринг Крос, вероятно пълен с войска. А някъде от север, може би при Ковънт Гардън, се разнасяха развеселените гласове на подпийнали купонджии, надвикващи се с пронизителните синкопи на оркестър, който свиреше рагтайм, после долетя и тънкият звук на полицейска свирка. Режимът на Марвин явно не бе успял да изсмуче докрай веселието от града; същото се отнасяше и за марсианците.
	Странно е, като си помислиш, в ретроспекция, колко добре осветен бе станал Лондон нощем в годините между двете Марсиански войни. Е, не беше чак Таймс Скуеър, но Уест Енд беше осветен през цялата нощ с електрически улични лампи, а дори по-бедните квартали на изток и юг от реката грееха, осветени къде с електричество, къде със старомодните газени фенери. Светлината бе достатъчна да скрие небето от погледа, сякаш британците, белязани веднъж от небесната заплаха, сега се опитваха да държат нощта надалече, да се преструват, че не съществува.
	Ала въпреки нощното градско осветление, в полунощ в понеделник срещу вторник аз ясно видях зелените проблясъци на северозапад — втората марсианска вълна пристигаше само двайсет и четири часа след първата, сравнително близо до Лондон и точно там, където се намираше моят бивш съпруг. Чу се кратък бараж като гръмотевична буря далеч отвъд хоризонта, стори ми се, че виждам проблясъци на бяла светлина като от силни експлозии. Ала всичко свърши само за няколко минути. Възможно ли бе битката да е приключила толкова бързо? Опитвах се да не обръщам внимание на догадките на хората наоколо, които също като мен не знаеха нищо. Просто стоях, чаках и се ослушвах.
	След като пълната тишина откъм фронта се проточи половин час и повече, реших да се прибера. Баровете в хотела бяха отворени и тази нощ, но гостите бяха забележимо по-малко от предната, персоналът — също. Напълних джобовете си със сандвичи, взех чаша горещ пунш и се оттеглих в стаята си. Както можеше да се очаква, по радиото нямаше никакви новини, а само патриотична музика, било тъжни балади, било енергични маршове. Изключих апарата и си легнах с надеждата да поспя.
	Призори отново излязох навън.
	Онзи вторник се очертаваше приятен и ясен, макар и доста хладен в ранната утрин, нищо че март почти бе приключил с нас. Небето беше синьо, само на запад белееха ниски облаци. Носех раницата си на гръб, побрала всичките ми вещи, защото не знаех какво ще донесе денят. Никой от нас не знаеше. Но не платих сметката си за хотелската стая на Странд — прибрах ключа в джоба си с идеята, че може и да се върна там. (Така и не го направих; сега, докато пиша, ключът лежи на бюрото пред мен.)
	Тръгнах към реката, сърцето на града. Не се смятам за лондончанка, но изглежда, някакъв инстинкт ме отведе там в онзи критичен момент. Реката е чудата гледка под светлината на ранното утро дори в обикновен ден, без марсианци наоколо, заради хората, които обикалят по калните брегове и търсят съкровища, изхвърлени от водите на канализацията — монети, запалки, цигари и дори бижута. Тези „кални чучулиги“ бяха симптом на завърналата се крайна бедност при управлението на министър-председателя Марвин, състояние, което помним от романите на Дикенс.
	Ала в онази сутрин водите на Темза ехтяха от звуците на двигатели, клаксони, камбанки и човешка глъч. Освен военноморските съдове, които помнех от предния ден, сред тях оръдейни платформи и торпедоносци, видях и немалко цивилни — фериботи, яхти и големи речни кораби, всички поели надолу по течението, към морето и по-далече от сраженията. Хората на палубите зяпаха любопитно калните чучулиги, мен и величествените сгради на столицата. Представих си големите къщи нагоре по течението, в Марлоу, Мейдънхед и Хенли, изоставени от собствениците си. Някои от тези заможни бежанци снимаха с фотоапарати.
	И тогава видях летящата машина.
	Отпървом я зърнах с периферното си зрение, като промяна в светлината на западния хоризонт. Погледнах натам и видях диск, плосък и широк, с обтекаем профил. Беше много голям и явно летеше много бързо, защото се издигна за секунди иззад облаците. И преди бях виждала такава марсианска машина в небето над Есекс от палубата на парахода, с който аз, Франк и Алис бяхме избягали във Франция през Първата война. Присвих очи с надеждата да различа някакви детайли, някаква разлика във формата и движението спрямо онова, което помнех отпреди тринайсет години. Гигантската летяща машина се движеше плавно и безшумно, с грацията на въздушно създание, като облак или дъга, свободно от оковите на земята. Всички марсиански машини се отличаваха с тази органична грациозност на движенията, така различна от тромавия ход и грозните звуци на нашите превозни средства.
	Редно е да отбележим, че от всички марсиански устройства, които хората проучиха след края на Първата война, летящата машина първа разкри тайните си. За разлика от нашите аероплани, които се държат във въздуха с помощта на въртящи се перки, марсианската летяща машина всмуква въздух, нагрява го до много висока температура, после го изпуска под налягане през набор от въртящи се клапани. Загряването на въздуха, изглежда, се осъществява с помощта на технология, близка до тази на топлинния лъч — енергийните генератори на двете устройства си приличаха. Според Рейли, Лилиентал и други летящите машини са адаптирани към условията на марсианския въздух, който е много по-разреден от нашия и с различен състав. Толкова разреден въздух не може да осигури нужната опора за крилете на летящ апарат, както се случва това при нас, на Земята. Много по-разумно би било да избереш форма, която да изтласква въздуха от пътя ти, обтекаема форма като на риба скат, с каквато марсианските машини често биват оприличавани.
	През Първата война летящата машина се бе появила сравнително късно и общоприетата хипотеза гласеше, че марсианците са я сглобили от компоненти, донесени с няколко цилиндъра. Ала сега машината беше излязла на сцената само няколко часа след приземяването на цилиндрите в Мидълсекс. Освен това в полета на летящите машини от първото нашествие винаги се бе долавяла известна неувереност, като при експериментален апарат, докато тази, сегашната, се движеше стабилно и повратливо. Явно Уолтър е прав, помислих си унило, че марсианците са научили много от първия си сблъсък с човечеството и са се върнали подготвени за нашия по-плътен въздух и другите характерни за Земята условия.
	Машината се появи от запад и пое над реката към Лондон, към мен. Машината над Есекс бе обгазявала терена под себе си с черния пушек, но този път не видях признаци да прилага същата стратегия. Мина точно над мен; аз приклекнах, но не отделих и за миг поглед от нея. Корпусът й бе бронзов на цвят също като качулките на бойните машини, долната му повърхност бе набраздена, вероятно за по-голяма стабилност във въздуха, а острият му ръб ми се стори странно назъбен.
	Чак сега видях, че летящата машина си има ескорт — два аероплана, които се стрелкаха като мухи под корема на носорог. Не приличаха на британски самолети, сигурно бяха немски или може би руски. Зачудих се какви ли щети биха могли да нанесат на марсианската машина тези аероплани, дори и единият от тях да се управляваше от Рихтхофен, Червения барон, героя от Руския фронт. И все пак ме ободри мисълта, че нашествениците не са пълни господари на небето.
	Проследих с поглед марсианеца и неговия ескорт надолу по Темза, докато блясъкът на изгряващото слънце не ги погълна. А после чух виковете на вестникарчетата с първото специално издание за деня.
	Обърнах гръб на реката и хукнах назад към града. Въпреки ранния час улиците се събуждаха за живот и аз с мъка си пробих път в навалицата около едно вестникарче. Срещу безобразната цена от един шилинг се сдобих с брой на „Дейли Мирър“.
C>
N	__ВЗРИВОВЕ В МИДЪЛСЕКС__
N	__ВТОРА МАРСИАНСКА ВЪЛНА__
N	__КРАТКО СРАЖЕНИЕ__
N	__СТРАХ ОТ НОВА КАТАСТРОФА__
C$
	И докато вестникарчетата печелеха поредното състояние, правителството действаше по собствените си пропагандни канали — оборудвани с високоговорители автомобили обикаляха улиците, нови прокламации се вееха от стълбовете на уличните лампи:
C>
N	__ЛОНДОНЧАНИНО!__
N	__СПАСИ СВОЯ ГРАД!__
N	__ВКЛЮЧИ СЕ В КРАЛСКИЯ ФРОНТ!__
C$
	Този нов призив се кипреше над портретна снимка на краля, който изглеждаше леко стреснат в красивата си военна униформа, но вече се бях убедила, че неговото лице има по-голям шанс да развълнува британците от снимката на Марвин.
	Всички „физически годни мъже между шестнайсет и шейсет години, които още не са се включили в съпротивата“, бяха приканени да грабнат кирка и лопата („носете си свои, инструменти не са осигурени“) и да се отправят към „Кралския фронт“ — отбранителна линия между марсианците и столицата. Приложена бе карта, която показваше Марсианския кордон там, където той минаваше най-близо до Лондон, близо до Пинър на северозапад. Отбранителната линия беше с форма на лък на пет до десет мили от Кордона и най-общо следваше главните шосета, но така, че да не пречи на трафика. Започваше от Ашфорд, продължаваше на североизток през Туикънхам и Ричмънд, после на север през Брентфорд, Ийлинг и Уембли до Хендън, след това на северозапад до Еджуеър, като другият й край стигаше притеснително близо до Станмор, където се намираше снаха ми, ако се беше прибрала междувременно от почивката си. Трактори и багери, както военни, така и цивилни, вече се придвижвали към Кралския фронт, така пишеше, чието изграждане се извършвало под надзора на кралските инженери. В завършен вид фронтът щял да представлява сложен комплекс от окопи, насипи, бункери и редути, обслужвани от войска, предислоцирана от Олдършот, и артилерийски батареи, подсилени с военноморски оръдия. По-късно британските войски щели да бъдат подкрепени, като жест на приятелство, от германски отделения, които вече пътували през Английския канал от окупирана Франция.
	До мен една жена на средна възраст, добре облечена, солидна на вид и с пенсне на носа, също четеше прокламацията.
	— Съпругът ми се би във войната с бурите — каза тя.
	— Така ли?
	— Там и загина. Бурите се сражаваха по същия начин, с окопи и бодлива тел, които да затрудняват вражеския напредък. Изглежда, сега ние сме в тяхната роля — борим се с марсианците, както бурите се бореха с британците. Бунтовници срещу превъзхождаща ги армия.
	— Бурите се съпротивляваха достойно.
	— Така е. Но тази отбранителна линия… — Жената с пенснето изсумтя. — „Физически годни мъже“, представете си.
	Усмихнах се.
	— Но не и жени?
	— По-скоро биха използвали немски войници, отколкото британски жени. — Измери с одобрителен поглед панталона ми, късо подстриганата коса и раницата на гърба. — Смятате ли, че тази отбранителна линия ще свърши работа?
	— А вие?
	— Ако марсианците изобщо ни оставят време да я построим… — Жената перна с пръст прокламацията и си тръгна.
	Онази сутрин явно принадлежеше на картите. На една от вътрешните страници на „Мирър“ имаше подробен репортаж за „Бягството от Лондон“ в понеделник. Главните пътища на юг и изток от столицата били пълни с цивилни, които се изнасяли към Саутхамптън, Портсмут, Брайтън, Хейстингс, Дувър и дори към Есекс, както бяхме постъпили навремето ние с Франк и Алис. Полицията и военните насочвали движението покрай шосетата, така че пешеходците да не пречат на придвижващите се към столицата войски и оборудване. А Червеният кръст, с разрешение на правителството, оборудвал временни бежански лагери на места като Кентърбъри, Люис и Хоршам. За разлика от предишния път сега явно имаше някакво подобие на ред. Въпросът бе докога ще издържи.
	Колкото до мен, инстинктът ми диктуваше да остана в централен Лондон, в окото на бурята. Джули Елфинстоун, военен кореспондент! Добре звучеше. Но имах и задължения от личен характер. Замислих се за Алис, напълно безпомощна, ако се бе върнала в Станмор, който оставаше малко извън Кралския фронт и където сраженията щяха да са най-тежки, ако марсианците повтореха германската стратегия и атакуваха по фланга ни. Може би трябваше да отида при нея.
	Още стоях и се чудех какво да правя, когато се появи ново ято вестникарчета с поредното специално издание още преди мастилото на предишното да е изсъхнало докрай. Този път новините идваха от наблюдателни аероплани, храбро прелетели над марсианския плацдарм в Мидълсекс. Бойните машини вече се били раздвижили и напускали Кордона.


>>	19.
>>	Първите часове в Кордона

	В ранните часове на вторник, след като марсианците разбили за нула време съпротивата на нашата армия, Франк, Верити и шепа от техните хора, както и войници, изпратени от отделенията си да ги пазят, се криели в набързо изкопани дупки и окопи.
	Оттам те гледали безпомощно как бойните машини се разхождат по разораната земя на Кордона и оглеждат отломките от бойните им укрепления. Още било много тъмно, но вражеските силуети се виждали сравнително ясно на светлината от горящи превозни средства и туби с гориво. Франк гледал краката им, дълги, грациозни, многоставни, как пресичат аления светлик на кладите. От време на време грейвал прожектор и обливал марсианците с бялата си светлина, ала бойните машини бързо откривали източника на дразнението и го изпепелявали в миг. Стрелба почти не се чувала, почти нямало признаци за съпротива, организирана или не.
	След няколко часа Верити прошепнала на Франк:
	— Стрелят по всичко, което се движи, всичко механично. Дори да не е оръдие. Сигурно ще стрелят и по полевите линейки, ако успеем да се доберем до някоя от тях. Но не закачат хората, освен онези, които проявят глупостта да стрелят по тях. Точно както каза твоят приятел Бърт Кук. Да, да, знам защо го правят, защото имат нужда от храна… Рано или късно ние също трябва да се нахраним, впрочем. Къде е Кук, между другото?
	— Тръгна си отдавна — отговорил Франк. — Търси марсианци. Бърт винаги е следвал собствения си дневен ред, а не този на армията.
	— Май започва да се развиделява.
	— Хм. За жалост, да.
	Верити погледнала към подопечните им, младите лекари и доброволките. Повечето се гушели на групички, за да се топлят, невинни като малки деца.
	— Виж ги само. Завиждам им, че могат да спят.
	— Изтощени са. Снощи повечето от нас не мигнаха, както знаеш.
	— Така е — съгласила се тя, после чула нещо и се надигнала да погледне над окопа.
	Франк също се надигнал предпазливо на лакти. На сивкавата светлина преди зазоряване видял поредната бойна машина да се придвижва бързо, но и внимателно през опустошението. А в краката й препускало нещо по-малко и овално, с множество крака, подобно на рак или паяк и с размерите на неголям автомобил.
	— Това пък какво е? — прошепнала Верити.
	— Работна машина. Има ги в музеите. Щом са изкарали работните машини, значи ще строят нещо, не само ще разрушават.
	— Може би ще строят крепост.
	— Да, нещо такова. Укрепление около завладяната зона, може би.
	Верити го стрелнала с поглед.
	— Значи наистина е кордон, и от наша, и от тяхна гледна точка.
	— Така изглежда.
	— И ние сме вътре в него…
	— Да. За добро или зло…
	Стреснал го ясен женски глас, така различен от техния шепот. Франк посегнал тромаво към револвера си, превъртял се по гръб и се свлякъл в окопа.
	Изцвилил кон, сякаш да му се присмее.
	Франк се озовал лице в лице с Милдред Тритън, която седяла на очукана стара двуколка, в която били впрегнати два едри коня.
	— Добрутро — бодро поздравила тя. — Не е толкоз тъмно, че да ме вземете за марсиански нашественик.
	Смутен от неуместната си реакция, Франк се изправил, макар инстинктът му да говорел, че е глупаво да излиза от прикритието на окопа.
	— Простете — казал той и побързал да прибере револвера си в кобура. — Изкарахме тежка нощ. С какво мога да ви бъда полезен, госпожо Тритън?
	— Милдред, моля те. Струва ми се, че по-скоро аз мога да ви бъда полезна. Вече два пъти изминавам пътя до периметъра тази нощ, този ще е третият, след като открих по трудния начин, че марсианците не стрелят по возила, теглени от коне. Е, освен ако не са натоварени с гаубица, предполагам. Целят се в машини. Видяха сметката на старата Беси проклетниците. На трактора ми. — Изкривила лице в гримаса. — Това няма да им го простя.
	— Горките марсианци! — обадила се Верити. — Спечелили са си страховит враг.
	— Два пъти сте изминали разстоянието до периметъра? — попитал Франк.
	— Да, качвам по пътя измъчени хорица като вас и ги карам у дома.
	— У дома?
	— В моя дом. Фермата ми е близо до Абътсдейл, селце на няколко мили в онази посока — и посочила с палец през рамо. — Първия път се смилих над неколцина от добро сърце. Втория качих вашия подполковник Феърфийлд. Приятно момче е той. Та, качих него и още един офицер от командването, който ми обясни, че макар телефоните и телеграфите да са извън строя — марсианците явно режат усилено жиците, — отделенията имат безжични телеграфи, които още работят, и с тяхна помощ командването се опитва да координира оцелелите. Онези, които са останали вътре в Кордона, трябва да се придвижат към периметъра и оттам до подходящи сборни пунктове. „Подходящи“ означава да са достатъчно далече от марсианските ями, а това не е лесно, защото цилиндрите са се приземили навсякъде из Кордона, не само по периферията му. Откарах Феърфийлд до Абътсдейл и той ме помоли да се върна за хората му. Мисля, че особено много държи да открия вас, доктор Дженкинс.
	— Франк, моля — натъртил той. — Искрено сме ти благодарни, че си се върнала за нас.
	— Да действаме тогава — подканила енергично тя. — Мога да кача десетина, а онези, които нямат нищо против разходка пешком, да тръгнат след нас. Ще се върна и за останалите, не се бойте. Нося ви закуска. Шунка, сирене, хляб и бидончета с прясно издоено мляко. Хайде двама-трима от младежите да разтоварят набързо. А, нося ви и вода за пиене. Предвид онова, което черният пушек може да направи на почвата, засега не е препоръчително да пиете от потоци и други такива.
	— Едва се зазорява — рекъл Франк, — но вече имам чувството, че на небето е изгряло слънце. Благодаря ти, Милдред.
	Тя само кимнала разсеяно, сякаш мислите й били другаде.
	След миг казала тихо:
	— Чак сега си давам сметка колко _млади_ са хората ти, докторе.
	— Така е. Май само младите са достатъчно глупави да тръгнат на война.


>>	20.
>>	Окупирана провинция

	След като закусили набързо и се натоварили в каруцата, Милдред дала знак на конете и те поели с търпелива и тежка стъпка през разорания терен. Франк седял на капрата до Милдред, макар и неохотно — чувствал се неудобно, че той се вози, а мнозина други вървят пеша, но по-опитните сред подчинените му настояли, че командващият офицер трябва да е в челото на колоната.
	Било изключително странно, нереално почти, да излязат на открито, нищо, че марсианци не се виждали никъде. Разговаряли тихо, Милдред го разпитвала за живота му. Особен интерес проявила към връзката му с Уолтър — била чела книгата му. По-късно Франк ми призна, че в онзи момент въпреки обстоятелствата го обзела типичната завист на по-малкия брат. В другия край на полето малко стадо крави мучало жално.
	— Надявам се Джими Роджърс да си издои добитъка въпреки марсианците — строго казала Милдред.
	Едното колело потънало в дълбока ровина и каруцата се разклатила опасно.
	— Виждам, че страниш от пътищата, Милдред — отбелязал стреснатият Франк.
	В отговор тя посочила напред, където хоризонтът се размивал в утринна мъгла. Чак тогава Франк различил две бойни машини в далечината, изненадващо високи въпреки разстоянието. Приличали на оживели църковни кули, тръгнали на обиколка из английската провинция.
	— Ето затова — пояснила Милдред. — Плъзнали са навсякъде, излизат от ямите по периметъра и от тези във вътрешността, разрушават пътища и железопътни линии, режат телефонните жици. По-добре да не им се врем в краката. Затова ще минем далеч от пътищата и ще заобикаляме селата. Теренът е пресечен, така че ще друса…
	Била права за последното. Дори обработваемите площи и пасищата били със силно пресечен терен, редували се хълмове и долчинки. Имало нещо клаустрофобично в пейзажа, Франк го оприличил на гигантска зелена уста, зейнала да ги погълне в студения мартенски ден. Макар да не бил военен от кариерата, и той се чувствал притеснен от скъсеното зрително поле.
	Милдред го измерила с поглед.
	— Нали си чувал за Чилтърнските стръмнини? Шейсет мили висока земя от дефилето на Горинг на югозапад, където минава Темза, до Хичинското дефиле на североизток. Точно с тях се занимават в момента военните ни стратези в Лондон, Олдършот и на другите места, сигурна съм. Камениста земя с много разположени нагъсто възвишения и тесни клисури между тях. По всичко личи, че марсианците не са избрали случайно да се приземят точно тук — мястото е идеално за плацдарм. Естествено укрепена зона, откъдето могат да ударят във всички посоки, най-вероятно към Лондон. А междувременно, всички ние сме в капан тук.
	— Ние ли? Кои „ние“?
	— Това е един от въпросите, които трябва да се обсъдят. На мен ми наредиха да оставя хората ти в Абътсдейл, а теб да те откарам в Имението. Не е далече.
	— Имението?
	— Там ще си почетният гост на вдовстващата лейди Бонвил. Емили вече прибра подполковник Феърфийлд и други старши офицери от тази част на Кордона, повикала е и първенци от Абътсдейл и околните села — местния полицай, началника на пощата, банковия управител, такива. Джими Роджърс, който е най-големият земевладелец по нашите места…
	— Господарката на имението си е поканила гости? — засмял се Франк. — Не е ли твърде средновековно, за бога?
	— Ми, огледай се. Возиш се на конска каруца през полето! Наоколо обикалят извънземни машини, но самите ние рязко се върнахме в Средновековието, не мислиш ли? Колкото до лейди Бонвил, подозирам, че тя по-трудно ще преглътне немците във войската ви, отколкото марсианците. От старата школа е тя. Работата е там, че трябва да измислим как да нахраним и подслоним невръстните ви войничета. Сигурно са стотици на брой.
	— По-скоро хиляди. Ако са оцелели.
	— Това са много хора и много празни стомаси. Едва ли сте си докарали достатъчно продоволствие.
	Франк се замислил над думите й.
	— Имаше полеви кухни, но… Не, едва ли са осигурили много храна. За два-три дни, предполагам.
	Милдред въздъхнала.
	— Очаквали сте кратка военна кампания в район с отлични транспортни връзки, а не обсада. В краткосрочен план ще трябва да разчитаме на запасите си. Но много скоро… тези ваши момчета. Повечето са младички, нали така? Силни, здрави и свикнали на дисциплина.
	— Последното може да се окаже не дотам вярно.
	— О, нямай грижа. Като ги хвана да орат нивите, бързо-бързо ще си спомнят какво е дисциплина.
	Франк примигнал сащисано. Само преди няколко часа се криел в плитък окоп под прицела на извънземни завоеватели, а сега тази забележителна жена му говорела за оране на ниви.
	— Измислила си всичко, нали?
	— За съжаление, няма как да използваме трактори, защото марсианците очевидно имат непоносимост към двигателите с вътрешно горене. Така че ни чака тежка работа. А и ще се наложи да разчистим част от пасищата, за да ги засеем.
	Франк плъзнал поглед по кроткия провинциален пейзаж наоколо си. Както щеше да ми каже по-късно, чувствал се като безполезен гражданин, който не разбира какво му говорят.
	— Мислех, че отглеждате достатъчно продукция, за да задоволите поне собствените си нужди.
	Тя се усмихнала.
	— Уви, не. Допреди трийсет-четиресет години се изхранвахме, но после започнаха да внасят евтино зърно от Европа и Америка и много фермери фалираха. Гората превзе част от обработваемите земи, други бяха превърнати в пасища за добитъка. Е, в обозримо бъдеще американското жито няма да стига до нас. Имаме късмет, че местните още помнят кое как се прави…
	Обсъдили и други подробности. Откъснатите от света войски разполагали с известни количества медикаменти и медицинско оборудване, но сред цивилното население също имало ранени, а наличностите в аптеките били ограничени. Разумно било да съберат на едно място всички лекарства и превързочни материали и да ги разпределят според нуждите. Електричеството така и не било стигнало до всички селца в района. Имението имало собствени генератори, но те се нуждаели от гориво, а то нямало как да се достави, така че щом резервите се изчерпят, и там светлините скоро щели да угаснат. Водата също щяла да се превърне в проблем, но в Абътсдейл имало стари кладенци, които можели да се отворят отново с цената на малко мускулна сила…
	Скоро Франк усетил, че умората започва да го надвива. Не бил спал две нощи поред. Побивали го тръпки, обаждали се болежки на странни места — неприятно подръпване в единия глезен, схванато рамо. Светът наоколо му бил зелен и ведър, ала усещането за нереалност се усилвало. Сякаш бил жертва на някаква измама, която ще се разпадне всеки момент и ще го захвърли обратно в среднощния кошмар на смазани тела и буксуващи умове.
	Милдред му хвърлил поглед изпод вежди.
	— Добре ли си?
	— Горе-долу. Не е нещо, което да не мине от чаша силно уиски… — отвърнал механично той и чул гласа си сякаш от разстояние.
	А после, за свой ужас, осъзнал, че плаче.
	Милдред дръпнала юздите. Повикала Верити, прошепнала й няколко думи и младата жена се качила на капрата до Франк. Каруцата продължила бавно напред. След известно време, поуспокоен от присъствието и окуражителните думи на Верити, Франк задрямал.


>>	21.
>>	В Абътсдейл

	Най-накрая стигнали селото. Франк местел глуповато поглед между църквата, която едва ли била на повече от петдесет години, новото училище и малката общинска мера. Абътсдейл се намирал далече от големите градове, но дори и той не бил подминат от социалния и технологичния прогрес на деветнайсети век.
	Каруцата намалила пред портата на имение с красива и стара къща в дъното на парцела. Отвън на купчина били струпани оръжия — пушки, револвери и дори сигнални пистолети — заметнати с брезент, който да ги крие от марсианските очи. Докато лекарите и доброволките слизали от каруцата, портата на имението се отворила. Оттам излезли двама съгледвачи на велосипеди и подкарали в посока към Амершам. Срещали известни затруднения с равновесието на две гуми, което предизвикало смях и насърчителни викове сред новопристигналите лекари.
	— Натискайте педалите, момчета!
	Милдред се обърнала към Франк от капрата:
	— Е, пристигнахме, за добро или лошо. И не се стряскай от шпаньолите, като влезем в къщата. Много са, но иначе са напълно безобидни…
	Франк се присъединил към Феърфийлд и другите офицери, събрани от лейди Бонвил на кафе в една великолепна, макар и поовехтяла трапезария. Феърфийлд се отделил от групата да поздрави Франк, останалите почти не му обърнали внимание, потънали в задълбочена дискусия.
	Видно било, че офицерите и техните адютанти вече са се хванали на работа. На голямата маса лежала карта на околността, маркирани били местата на марсианските цилиндри, включително и ямите от втората вълна вътре в Кордона. При Амершам, в самия център на кръга, имало плътна група от маркировки.
	Непосредствен приоритет били комуникациите. Простичък радиоприемник можел да улови излъчванията от станцията на корпорацията за безжични съобщения „Маркони“ близо до Челмсфорд, поне докато имало електричество, което да го захранва. Вече пристигали съобщения, насочени към хората, попаднали в капана на Марсианския кордон, които в общи линии гласели: „Не сте сами“. По план скоро щели да сглобят и така наречените „кристални“ радиоприемници, които нямали нужда от електричество, а се захранвали само от улавяните с антена радиовълни. Проблемът бил с излъчването на съобщения, защото полевите предаватели били с ограничен обхват. Един лейтенант от траншейния корпус предложил да прокопаят тунел под Кордона и да положат кабели.
	Часовете минавали и все повече новини пристигали отвън. Във вторник, първия им ден на Земята, марсианските нашественици вече разширявали владенията си. Бойните машини били напуснали цилиндрите си само шест часа след приземяването, призори, и така създали прецедент, който щеше да се повтаря и по-нататък в тази Втора война, както ще разкажа, когато му дойде времето.
	Раздвижването им било забелязано най-напред от войските, останали вътре в Кордона. Според докладите отвън, след като излезли от периметъра си, марсианците се разделили на групи и бързо се придвижили към конкретни цели. В момента из английската провинция крачели много бойни машини, вероятно повече от двеста, ако капацитетът на четиресет и осемте цилиндъра от втората вълна бил подобен на онзи отпреди тринайсет години. Всяка от щурмовите групи в онзи ранен етап на нашествието наброявала десетки машини.
	А че ставало дума за щурмове, било извън всяко съмнение. Марсианците се отправили към военните бази в Колчестър и Олдършот, невралгичните точки на британската армия. Насочили се и към Салисбъри, където армейският тренировъчен лагер бил превърнат в мобилизационен пункт за войските от резерва. Там се разразило истинско клане. (Вътре в Кордона вестници не стигали, разбира се, но след войната Франк останал шокиран от страховитите снимки, публикувани в „Мирър“ и запечатали една от бойните машини на марсианците, надвиснала над Стоунхендж.) Военноморските пристанища в Чатъм и Портсмут също били ударени, макар че немалко от големите кораби успели да излязат в морето преди това благодарение на Чърчил, който издал заповед в този смисъл, без да чака одобрението на Адмиралтейството. Навсякъде по пътя си марсианците прекъсвали шосета и железопътни линии, разрушавали мостове, режели телефонни и телеграфни жици, взривявали електроцентрали и газстанции, и дори възпламенявали складове с въглища. Срещали известна съпротива, няколко бойни машини дори били свалени от артилерията, но нищо повече. Марсианците били твърде бързи и сеели унищожение по пътя си. Били си научили урока, осъзнал Франк, и превръщали Южна Англия в свое владение, откъсвайки я от останалата част на страната и света.
	А после, в сряда сутринта, марсианците се отправили към Лондон. От всички нас, членовете на моето разбито и разпръснато семейство, изглежда, Франк е бил първият, който научил за това.


>>	22.
>>	Как марсианците напуснаха Кордона

	Като най-старши сред военните лекари, оцелели и придвижили се до Абътсдейл, Франк получил стая в господарската къща, но воден, както винаги, от хипертрофиралата си съвест, похвално качество, макар и досадно на моменти, в онази нощ той спал на сламеник в общината на Абътсдейл заедно с другите лекари, медицински сестри и доброволки. Мъжете били разделени от жените с помощта на голяма и стара брезентова завеса, обичайно използвана като декор за ежегодното театрално представление в селото. На нея бил нарисуван някакъв дворец от детска приказка, което изглеждало съвсем в реда на нещата след сюрреалистичните преживявания от последните дни. Известно време Франк се въртял в постелята си и слушал насилените шеги и уморения смях на хора изтощени и уплашени колкото него. Но после се стоплил под одеялото и шинела си и най-сетне потънал в мъртвешки сън.
	Събудил го звук на самолетни двигатели.
	Надигнал се стреснат. Било тъмно като в рог, само покрай пердетата на прозорците влизала треперлива оранжева светлина. Хората наоколо му също се раздвижвали. Като истински военен ветеран, в какъвто така внезапно се бил превърнал по принуда, Франк си бил легнал с панталоните и чорапите, което му спестило известно време сега, докато опипвал в тъмното за куртката, ботушите и револвера си.
	Басовият звук ставал все по-силен, прииждал сякаш от север и от изток. Самолети, без съмнение, звукът на пропелерите им не можел да се сбърка. Накрая някой дръпнал пердето на един прозорец, който гледал на север. Небето било пълно с оранжеви искри. Леки сигнални снаряди, които падали бавно към земята. Всички в помещението гледали натам, лицата им се къпели в оранжевия светлик.
	— Божке — чул се глас. — Някой пуска фойерверки.
	— В Амершам сякаш — казал друг. — Хей… вижте онова там! Голямата сянка, прилича на човек на кокили! Марсианците са се раздвижили!
	Някой сложил ръка върху рамото на Франк. Била Верити Блис, напълно облечена и със стоманена каска на главата.
	— Започнало е. Подполковник Феърфийлд ме прати да те заведа.
	Франк нахлузил ботушите си.
	— Да тръгваме тогава.
	Излезли навън. Въздухът миришел на дим. Мъже и жени стояли на улицата и сочели развълнувано. Ярко оранжево сияние висяло над Амершам, сърцето на марсианската зона. Сред войниците имало и местни хора, предимно момчета и момичета, уплашени, но и развълнувани, очевидно изкарали безсънна нощ, щом бяха излезли навън толкова рано, още преди зазоряване.
	Да, имало и бойни машини. Франк ги видял ясно сега, високи и величествени, хвърлящи дълги сенки в светлината на сигналните ракети. Събрали се във формация и поели на изток.
	— Дали да не преброим машините? — предложила Верити. — Една, две, три… Не, сенките пречат.
	— Не си правете труда — обадил се глас с ясната артикулация на образован човек. Подполковник Феърфийлд спрял до тях, представителен с фуражката и шинела си, макар краката му да бил обути във възголеми домашни чехли. — Разпратили сме съгледвачи. Опитваме се да излъчим съобщение към командирите извън Кордона.
	Франк посочил към светлинното шоу, в което тъкмо се били включили и топлинни лъчи.
	— Момчетата, които изстрелват сигналните ракети, привлякоха вниманието на марсианците.
	— Да. Смели мъже, до един доброволци. Решихме, че е важно да получим ясна представа за случващото се, без значение от цената. Защото по всичко личи, че не само „нашите“ марсианци са се раздвижили. Събират се от целия Кордон. Получаваме доклади на очевидци, от Слоу на юг и чак от Хемел Хемпстед на север. Машините се събират на групи и се придвижват натам, към Аксбридж. — Посочил на изток. — Боя се, че няма съмнение коя е целта им тази сутрин.
	— Лондон — изрекла със затаен дъх Верити.
	Шумът на самолетните двигатели станал толкова силен, че се налагало да викат, за да чуват гласовете си.
	— А там горе е другата причина — посочил Феърфийлд, — поради която осветяваме марсианските ями.
	Франк се ухилил, обзет от внезапно вълнение.
	— За да насочите бомбардировачите!
	И в същия миг ги видял да се приближават ниско от север, осветени изотдолу от оранжевия светлик на сигналните ракети. Вероятно били излетели от Нортолт, базата на Кралския военновъздушен корпус. Но не били британски — Кралският военновъздушен корпус не разполагал с такива големи, тежки, масивни аероплани. Не, тези били немски бомбардировачи, „Готи“ и „Гиганти“, разработени по спешност във врящия котел на Руския фронт, някои от тях истински исполини с допълнителни двигатели на крилете. Гледка, която никой не можел дори да си представи преди двайсет или дори преди десет години.
	Снаряди започнали да изпадат от търбусите им, големи и тежки бомби, поемащи по свой път през въздуха. _Тряс! Бум!_ Дори в Абътсдейл детонациите се усещали силно, като физически удари, и на Франк му се сторило, че вижда резултата от попаденията в марсианските ями, фрагменти от раздробени машини, разлетели се във въздуха. Видял бил с очите си преди години, че едно добро човешко оръжие, военноморско оръдие например, може да види сметката дори на бойна машина.
	Ала марсианците отвърнали на удара. Франк видял бледото сияние на топлинен лъч да се стрелва от долу нагоре, а бойните машини, отправили се към периметъра на Кордона, завъртели бронираните си глави. Немските бомбардировачи са тежки самолети и завиват бавно; един по един били уловени от топлинните лъчи и избухнали в пламъци, а някои се взривили в огнени топки, когато собствените им бомби се възпламенили във въздуха.
	— Като прилепи, които летят към огнехвъргачка — промърморил Феърфийлд.
	— Да, но идват още — казала Верити. — Идват още германци! Само като си помисля, че ако не се бях писала доброволка, щях да пропусна всичко това!
	Феърфийлд кимнал.
	— Е, и за вас ще има предостатъчно работа, като гледам как вършеят марсианците с топлинния лъч. Най-добре организирайте хората си, капитан Дженкинс. И вижте дали някой не говори немски, в случай че открием екипажи от самолетите. — Погледнал на изток, където небето просветлявало. — Нищо повече не можем да сторим за Лондон на този етап.


>>	23.
>>	Бягството ни от Станмор

	Докато зората се сипваше в сряда сутринта, марсианците се строявали във формация извън Кордона.
	По време на Първата война нашествениците се бяха придвижили от Съри към централен Лондон във формация „лък“ — полумесец от бронирани машини и огнева мощ с непробиваеми флангове, както гласеше заключението на военните анализатори, направено по-късно, стратегия, която до голяма степен наподобяваше пруската атака към Париж през войната от седемдесетте години на деветнайсети век.
	Сега отново оформили полумесец извън Кордона, като централната му част се придвижвала по шосе А40 през руините на Аксбридж, а раменете му се протягали назад до Уест Дрейтън на юг и Буши на север. И този път машините били много; преброени били поне петдесет в течение на деня, приблизително една пета от всички бойни машини, приземили се в сърцето на Англия с новата армада от цилиндри.
	Напредвали неумолимо. А във всички западни предградия на Лондон зазвучали сирени; войскови подразделения и оборудване се придвижвали под тревога към определените им позиции.
	А ние, аз и снаха ми, бяхме в Станмор, на запад от голямата импровизирана барикада, известна под името Кралския фронт. Не можех да видя какво се случва, но можех да си го представя — на запад от нас бяха марсианците, на изток беше британската отбранителна линия, а ние двете се намирахме помежду им, уловени в затварящ се капан!
	Алис наистина се бе върнала от Бакстън, където поне на първо време би била в безопасност, но инстинктът я накарал да се прибере у дома. Аз бях пристигнала в Станмор във вторник и оттогава организирах евакуацията ни според силите си. Решила бях да тръгнем с велосипеди, така че да се придвижваме възможно най-бързо, но това поставяше ограничения върху количеството багаж, което можем да вземем със себе си. Не бях разопаковала своята раница, а с цената на всевъзможни аргументи — на моменти се изкушавах да прибягна и до физическо насилие — принудих Алис да сведе багажа си до обема на един куфар. Ако оставех на нея, тя щеше да отдели място за семейните бижута и снимки на Джордж за сметка на бельо и дрехи, което е показателно за приоритетите й. И не спираше да говори за ваканцията си на минералните бани, кой какво и на кого казал. Така, в приказки и спорове, отлетя втората половина от вторника и стана твърде късно да тръгнем, а аз със завист и срам гледах как съседите се изнасят един по един, неколцина с автомобили, минали незнайно как между капките на всеобщата реквизиция, останалите — пешком.
	През целия онзи ден следях, доколкото бе възможно, новините за марсианските атаки срещу различни мишени в района — атаки бързи, прецизни и безмилостни.
	В сряда сутринта неспокойният ни сън бе прекъснат от звука на църковни камбани и сирени, полицейски камионетки с високоговорители насърчаваха жителите да се скрият в мазетата или да бягат по най-бързия начин. Когато научих, че марсианците се придвижват към Лондон, горко съжалих, че не сме тръгнали по-рано. Боях се, че каквото и да направим сега, ще е късно.
	С мъка изкарах снаха си от леглото.
	— Джордж не би искал да бягаме като зайци — подчерта тя, докато аз се опитвах да я убедя, че точно сега не е задължително да си прави прическа.
	— Трябва да тръгнем на север — разсъждавах на глас. — Ако стигнем до градчетата в Мидланд, може там да пътуват влакове до… знам ли, до Езерата или дори до Шотландия…
	— Двамата с Джордж… това беше неговият дом, библиотеката му още е тук, хирургическите му инструменти.
	— Джордж е мъртъв от тринайсет години! Сега ние решаваме, Алис. Трябва сами да се спасим, защото Джордж не може да ни помогне.
	— Франция.
	— Какво?
	— Не Шотландия. Франция. Джордж имаше един пациент там, мъж от Нант, дойде в Англия да се лекува. След седма година ми писа, че ако марсианците пак дойдат, да сме отидели при него във Франция.
	— Франция… — Нямаше причина да смятам, че Франция ще избегне съдбата на Англия, не и този път. Имаше ли изобщо безопасно място? А и за да стигнем до Франция, първо трябваше да се доберем до южното крайбрежие. Да минем през Лондон!
	— Алис, днес Лондон ще е врящ казан. Не можем да…
	— Трябва — настоя тя. — Другаде не отивам.
	И това бе компромисът, до който стигнахме; Алис не отстъпи и на йота. Да, щяхме да избягаме, но към столицата в този ден на хаос.
	Най-сетне излязохме от къщата в един безпредметно ясен и приятен пролетен ден, последния ден от март. Къщата е близо до гарата и аз няма да забравя прекрасните вили по пътя, всичките изоставени и заключени, с дръпнати завеси на самотните прозорци под косата светлина на слънцето. По думите на Алис, някои от съседите й се хвалели, че са заровили парите и бижутата си, точно като саксонците по време на викингското нашествие.
	Така започна нашето бягство. По мое настояване тръгнахме на север — знаех, че Кралският фронт свършва някъде северно от Еджуеър и там евентуално биха ни пуснали да преминем. След това щяхме да поемем на юг.
	А междувременно, на югозапад от нас марсианците наближаваха Кралския фронт.


>>	24.
>>	На Кралския фронт

	Докато марсианците овладявали своя кордон в Мидълсекс и Бъкингамшир, Ерик Идън, временно възстановен в майорски чин, се оказал извън периметъра вместо в капана му, и получил заповеди да изтегли хората си назад по най-бързия начин.
	Ала броени дни по-късно Ерик отново се озовал на предния фронт в марсианската война.
	Този път се намирал на Кралския фронт, в окоп, изкопан набързо през Уестърн Авеню, част от шосе А40, близо до кръстовището с Хангър Лейн, северно от Ийлинг. Стоял на стрелково блокче и надничал над парапет от чували с пясък. Гледал на запад, там, откъдето щели да дойдат марсианците. Полезрението му било ограничено от тежък противогаз, в ръцете си стискал пушка с щик на върха. Заради малките очила на противогаза и трясъка на артилерията, която вече откривала стрелба зад линията на фронта, той виждал и чувал много малко.
	Ала въпреки това се чувствал спокоен, защото знаел, че в неговия участък от фронта, там, където се очаквало марсианското настъпление към Лондон, съпротивата е подготвена по най-добрия начин.
	Лично Уинстън Чърчил, военният министър, минал на инспекция предния ден, още докато трескавите строителни дейности течали с пълна сила. Говорело се, че той е най-високопоставеният член на правителството, останал в столицата, и е сторил много да организира отбраната й. Четиресет и пет годишен, висок и плешив, той приличал повече на войник, отколкото на министър. Застанал пред окопите с юмруци на кръста и кал по обувките и казал:
	— Прекършете ги тук, мъже, разбийте рехавия им фронт, после ще ги бием навсякъде. Не са толкова много. А ако ви е писано да заспите съня на праведните, то _отнесете и един от тях със себе си_. Те са стотици, ние сме милиони; няма начин да загубим!
	Думите му предизвикали буря от екзалтирани викове. Бил човек, който да те поведе към победа или поражение, но поне умеел да _води_.
	Освен това Ерик знаел, че има и други поводи за оптимизъм извън насърчителната реч на Чърчил. Поради личния си опит с марсианците, Ерик бил сред малцината привилегировани, на които било казано, че малко зад Кралския фронт, като крайна мярка в случай на пробив, освен артилерия, картечници и войски в резерв, имало и оръжие, пазено в най-дълбока тайна.
	А сетне дошло времето всички тези набързо разработени планове да влязат в действие. Било още рано сутринта, когато стрелбата започнала.
	Започнало се с артилерийски преграден огън дълбоко от тила. Най-големите оръдия се намирали на мили зад фронта, част от тях военноморски, свалени от корабите и превозени с камиони и железопътни вагони. Снарядите им прелитали над хората в окопите и разтърсвали терена напред, на запад, като стъпките на гигант.
	Ерик надничал предпазливо над парапета на своя окоп и виждал как снарядите падат и вдигат фонтани от пръст, виждал пожарите, пламващи в изоставени къщи, горички, паркове и общински мери, всичко разорано и обхванато в пламъци. Знаел какъв е планът — „пълзящ“ преграден огън, постигнат с постепенно изместване на прицела на големите оръдия, така че пораженията от снарядите да пълзят назад, сякаш разчистват широка ивица земя. Както било добре известно от Първата война, марсианците не били неуязвими за подобен обстрел. Планът бил бомбардировката с тежките оръдия да свърши повечето работа, да разруши и повали гигантските бойни машини, а после пехотата да се включи с пушки и автоматични оръжия и да избие марсианците, докато излизат от повалените си машини.
	Ерик откъснал очи от оръдейната стрелба и погледнал вляво и вдясно от себе си. Линията на окопите се виела, докъдето му стигал погледът. Построена била на зигзаг, така че взривната вълна от евентуалните попадения да не се разлива на голяма дължина — урок, който британците били научили от бурската съпротива в Южна Африка. Окопите били пълни с войници, някои покачени на стрелковите блокчета, други в изчакване зад тях, всички готови да се прехвърлят през парапета от чували; наблюдателите се взирали през бинокли към стената от дим и огън. Истинска военна машина, осъзнал той, сложна система от хора, оръжия и укрепления, всичко това посветено на една обща цел и подготвено за броени дни.
	А после, най-сетне, се чули виковете.
	— Там!
	— И там!
	— Да, да, виждам ги… по целия фронт… идват!
	Вълна от раздвижване се разляла през окопите, мъжете върху стрелковите блокчета сочели развълнувано. Ерик изтрил калта от очилата на противогаза си и се вгледал напрегнато във валмата от дим.
	И тогава ги видял — всяка с по три тънки многоставни крака, които се завъртали, сгъвали и правели поредната крачка напред; качулката и подвижните метални пипала; и някъде там, вътре във всяка машина, по един жив марсианец. Сякаш се материализирали от самия дим, като видения в кошмар, прииждали в разтеглена линия, а зад тази първа линия се провиждали и други. Разликата в мащабите се набивала на очи — марсианците били като гиганти в мъглата, човешките укрепления бледнеели в сравнение с тях. Придвижвали се безшумно; чувал се само трясъкът на артилерията.
	Бойните машини отговаряли на преградната стрелба. Без да забавят странната си походка, те въртели насам и натам бронзовите си качулки, а сръчните им израстъци насочвали с мълниеносна бързина генераторите на топлинни лъчи. И един по един снарядите, пропътували мили от дулата на изстрелялите ги оръдия, се взривявали във въздуха, разпадайки се на безобидни шрапнели над своите мишени.
	Ала прицелът им не бил съвършен: дори марсианците са смъртни и правят грешки. Голям снаряд ударил една машина право в „лицето“. Оглушителен рев изригнал в окопите, мъжете размахвали юмруци. Бойната машина залитнала, качулката й била смазана и оплискана с нещо червено — вероятно кръвта на марсианеца. Извадена от равновесие и изгубила пилота си, машината се килнала и паднала върху съседа си. Двете политнали бавно и тежко към земята като отсечени вековни дървета.
	— Две! — извикал през противогаза си млад редник близо до Ерик. — Две! — Скочил на крака и заразмахвал юмрук.
	— Наведи се, идиот такъв! — Ерик го дръпнал надолу за дрехата.
	А когато марсианците се стоварили върху земята, детонацията била като от трийсеткилограмов снаряд, паднал на метри от окопа. Свит в прикритието си, Ерик усетил вълна от нажежен въздух. Огненият импулс помел онези, които не били потърсили своевременно прикритие.
	Когато отново дръзнал да надникне над парапета от чували, Ерик станал свидетел на поредния забележителен пример за взаимопомощ между марсианците, познат още от Първата война. Макар преградният огън на артилерията да кънтял неспирно, макар войниците в окопите да открили стрелба с картечници и гаубици, част от марсианските машини преустановили атаката си. Събрали се около ранените си другари, прикривайки ги с телата си, като едновременно с това продължавали да стрелят по връхлитащите снаряди. Били толкова близо до окопите, че Ерик чувал трополенето на малките шрапнели по корпусите им. Други се навели над повалените, подхванали ги с металните си израстъци и започнали да ги влачат назад, по-далече от сражението. Най-вероятно щели да ги влачат така чак до ямите си в Кордона, както постъпили с поваления си другар преди тринайсет години.
	Ала всичко това било само подробност от общата картина, бързо осъзнал Ерик. Оръдията започвали да замлъкват — нямало как артилерийският обстрел да бъде изтеглен назад, без снарядите да застрашат британския фронт. В голямата си част марсианската линия напредвала необезпокоявано.
	С други думи, преградният огън не постигнал целта си. Ерик чул мъже да си шепнат уплашено, усетил как и собственият му стомах се свива при вида на дългите метални крака, настъпващи към линията от окопи. Войските все още удържали позицията си, на повечето места поне, чувал се трясък на карабини и единични снайперистки изстрели, ала куршумите отскачали безобидно от краката на исполинските машини.
	Много скоро марсианците скъсили разстоянието достатъчно, за да се прицелят в линията на наземните укрепления. Бойните машини насочвали лъчите си по протежение на окопите, спокойно и систематично, както фермер промива дренажен канал със силна струя водя. Хора на метри от Ерик попадали в лъча и избухвали в пламъци.
	Самият той останал на мястото си, изтръпнал в очакване топлинният лъч да помете и него… но когато свирките и роговете най-после прозвучали и подофицерите започнали да крещят „Назад! Назад!“, той не се поколебал да изпълни заповедта.
	Ентусиазираният младеж, когото Ерик спасил в окопа, тичал до него.
	— При Шепърдс Буш — казал той. — Там ще ги спрем.
	Ерик, който разполагал с информация, недостъпна за повечето, отвърнал през противогаза си:
	— Може би, Том. Може би ще ги спрем.
	С изтеглянето на армията продължило и принудителното изтегляне на онези цивилни, които все още не били напуснали домовете си.


>>	25.
>>	Как започна отстъплението

	В онази кошмарна сутрин двете със снаха ми — Алис бе преметнала куфара си през рамо с парче въже — изминахме известно разстояние с велосипедите си, а после, когато шосетата се препълниха, зарязахме колелетата и продължихме пешком на югоизток, право към централен Лондон.
	Движехме се по Еджуеър Роуд, минахме през Колиндейл, Уест Хендън и Крикълуд. Пробивахме си път, понякога буквално, през поток от бежанци, поели в огромната си част на изток, а не на юг като нас. Имаше всякакви хора, включително по-заможни, които дори сега отказваха да се разделят с ценностите си, натоварени на колички или дори върху гърбовете на слуги; имаше и сърцераздирателни гледки, например една жена на средна възраст, която с мъка буташе болна старица в инвалидна количка, майки или леля навярно. Бих спряла да й помогна, но Алис не ми даде и сигурно е била права. А точно зад тази вълна от цивилни идваха победените ни войски — линейки, камиони и омнибуси, натоварени с ранени, както и няколко подразделения разчорлени, но иначе здрави войници, някои в строй, други подтичващи без ред.
	Така, с цената на много усилия и изгубено време, най-после стигнахме до централната част на града.
	От Падингтън поехме по претъпканите с хора улици южно от Марилбоун Роуд. Добрахме се до Марбъл Арч, където все още имаше някакво подобие на ред, макар сгъстяващ се поток от бежанци да прииждаше по Бейзуотър Роуд от запад на път към Оксфорд стрийт. На Марбъл Арч имаше полицаи, които се опитваха да поддържат реда, а войнишките полеви лагери в Хайд Парк сега приемаха бежанци, предлагайки чай, вода, храна, почивка и медицински грижи.
	Алис беше дълбоко впечатлена.
	— О! Духът на Лондон! Великият град още не е паднал на колене. Дали да не спрем за мъничко, Джули? Толкова много път изминахме. Чаша чай ще ми дойде добре!
	Ала аз чувах стрелба от запад, надушвах миризма на изгоряло във въздуха.
	— Времето ни притиска — отвърнах й. — Хайде, да се придържаме към плана. Трябва да продължим.
	Запънах се като магаре на мост и накрая Алис склони да не спираме.
	И добре, че го направихме, защото по това време — към десет сутринта — марсианците вече са били при Уърмуд Скрабс, голямата общинска мера край квартал Хамърсмит и Фулъм в западен Лондон, на крачка от централната част на града.


>>	26.
>>	Марсианците при Уърмуд Скрабс

	Войската вече се изтегляла по Уестърн Авеню, когато пристигнала заповед напредъкът на марсианците да бъде забавен на всяка цена, преди да са стигнали Скрабс. Ерик имал известна представа какво е заложено на карта. Предал на свой ред заповедта, после направил кръгом и тръгнал назад, като крещял и размахвал ръце на хората си да заемат позиции.
	Ала марсианците дошли отново, появили се от запад под грозно, натежало от дим небе, надвиснали над редиците от сгради. Качулките им се въртели небрежно и при всяко съприкосновение с топлинен лъч къщи, превозни средства и хора избухвали в пламъци. Вече били толкова близо, че Ерик различавал детайли в конструкцията им, чак до веригите от метални пръстени, от които били съставени сръчните им горни крайници, и тази гледка го изпълнила с ужас, била като ехо от дългите часове, които бил прекарал затворен в цилиндъра на Хорселската мера.
	Но въпреки това тръгнал към тази армия от чудовища, той, както и мъжете около него, стреляли с пушки, хвърляли гранати. Един войник скочил зад волана на изоставена линейка и я забил в краката на една бойна машина; марсианецът залитнал, но не паднал, а после изритал линейката през пътя, както дете рита консервена кутия, и продължил напред. Няколкосекундно забавяне на една-единствена машина, платено с цената на човешки живот.
	Когато марсианците стигнали до лабиринта от улички южно от зелената шир на мерата Уърмуд Скрабс, прозвучал сигнал за общо отстъпление. Ерик размахал ръце на хората си.
	— Назад! Назад!
	Войската се люшнала в отстъпление, а Ерик погледнал надясно и видял стените на едноименния затвор, построен в западния край на мерата. Затворът бил реквизиран по заповед на Чърчил долу-горе по времето, когато започнал строежът на Кралския фронт. Ерик видял големите му врати да се отварят. Група камиони с плоски каросерии излетели на скорост през портите. На каросерията на всеки камион имало устройство, покрито с брезент, както и мъже и жени със защитно облекло. Разпръсквайки като пилци войниците пред себе си, камионите се подредили в линия, преграждаща шосето пред марсианците. Веднага щом камионите заели позиция, шофьорите изскочили от кабинките и хукнали назад към защитата на затвора. Брезентите били махнати… и Ерик видял мъжете наоколо да зяпват невярващо.
	И нищо чудно, защото на плоските каросерии на камионите били наредени камери за генериране на топлинни лъчи. Стари, очукани, някои видимо закърпени, тези генератори били събрани от отломките на първото марсианско нашествие и прибрани на склад. При голям риск и с цената на немалко човешки животи — Ерик, привлечен в проекта като своего рода експерт по марсианска технология, знаел това от първа ръка — техници и инженери се били научили да работят с тях.
	И сега смелчаците на платформите завъртели тези генератори върху големите лафети, към които били прикрепени. Приличали на прожектори, помислил си Ерик. Прожектори, които един по един се насочвали към настъпващите марсианци.
	В последния момент Ерик се прехвърлил през една ниска стена в търсене на прикритие.
	Марсианците забавили крачка. Водещите бойни машини, или по-скоро техните пилоти, сякаш оглеждали с любопитство хората, техните тромави превозни средства и заграбените генератори на топлинни лъчи.
	А после…
	Нищо! Операторите се трудели трескаво над контролните уреди, свързани към генераторите, но те не им се подчинявали.
	След краткото колебание марсианците продължили невъзмутимо напред.
	На Ерик изведнъж му просветнало защо този план, тайното оръжие на Чърчил, не сработил. Както и че нещо такова е можело да се очаква. Но ако го бе съобразил навреме и бе предупредил командването, дали щяха да му повярват?
	Въпреки хвалбите на Уолтър Дженкинс, именно той, Ерик, най-вероятно бе човекът, наблюдавал марсианците от непосредствена близост през дългите дни на пленничество в хорселския цилиндър. Видял бе марсианците да работят като екип, да оперират с машините си. Също като Дженкинс, и той бе стигнал до извода, че марсианците общуват помежду си чрез някакъв вид телепатия, макар че според него тя била резултат от сложна технология, а не от естествено умение. Знаем, че марсианците са постигнали единство между биологичното и механичното, поне отвън — исполинските им машини са нещо като дрехи с различно предназначение. И ако са постигнали такова единство в телата си, защо не и в умовете?
	И ако един марсиански ум може да общува пряко с друг марсиански ум, защо да не се свързва по подобен начин и с машина?
	Изглежда, генераторите на топлинни лъчи не стреляха по марсианци. Предпазна мярка, логична и очевидна.
	— Прецакани от предпазен механизъм — измърморил той зад прикритието на стената.
	Ала не всичко било загубено, помислил си. От посещенията си в лабораториите, където се изучавали генераторите на топлинни лъчи, знаел, че те могат да се използват и по други начини. Все още имало време; марсианците още не били стигнали до камионите с плоските каросерии.
	Ерик събрал кураж, захвърлил пушката си и се прехвърлил през стената. Хората вече отстъпвали безредно пред краката на настъпващите бойни машини. Но Ерик не побягнал. Хукнал право към най-близкия изоставен камион и се покатерил на каросерията.
	Генераторите били тежки и той изгубил безценни секунди, докато ги обърне, но накрая все пак успял да насочи два един срещу друг така, че нито един от тях да не гледа към марсианците. Контролната кутия, конструирана от човешки инженери, не била сложна и за негово облекчение била снабдена с таймер. В разговора си с мен Ерик каза, че щял да довърши започнатото, дори да нямало такъв механизъм, и аз му вярвам, но все пак добави, че искрено предпочитал да нанесе удар по врага, без да плаща за това с живота си. Бойните машини вече били много близо до камионите, затова той нагласил таймера на трийсет секунди.
	След което скочил от каросерията и хукнал на прибежки към друга стена, ниска, но здрава.
	И оттам видял какво последвало.
	Марсианците не обърнали внимание на действията му — може би изобщо не ги видели — и се придвижвали право към двата генератора, които той бил преместил. Както винаги в подобни ситуации, държали да приберат технологичните си джаджи, а странностите на човечеството подминавали без особено внимание. Две бойни машини се навели над камиона; Ерик следял напрегнато секундната стрелка на часовника си.
	— Четири… три… две… едно…
	Планът му не бил сложен. Генераторите не стреляли по марсианци, но _може би биха стреляли по друг генератор_. Така поне се надявал той.
	И се оказал прав. Когато единият генератор произвел изстрел, топлинният му лъч се забил от упор в другия, стопил корпуса му със смъртоносно количество енергия, втечнил множеството тайнствени компоненти на камерата, вероятно пръснал на парчета кристалите и огледалата на механизма му… и със сигурност разрушил обвивката на мистериозното енергийно ядро, онази гладка сфера с размерите на топка за крикет, която според експерти като Айнщайн и Соди съдържала в себе си енергиите на атома.
	Ядрени енергии, освободени на лондонска улица. Детонацията погълнала трясъка на сраженията и се чула в целия град. Две бойни машини се разпаднали на парчета; три други пострадали, от които две понесли щети, които ги извадили от строя.
	Голяма част от събитията в началото на Втората война щяха да останат държавна тайна и минаха много години, преди да науча лично от Ерик (на борда на въздушен кораб над арктическата пустош, както ще разкажа по-нататък) какво е направил в онзи ден. Било дело на откачен доброволец, така щяха да казват хората, но истината е, че стореното от Ерик бе нанесло на марсианците повече щети от всичко друго, което армията бе хвърлила срещу тях в онзи ден. Самият той получил сериозни изгаряния, но оцелял.
	Ала не сполучил да спре марсианското настъпление.
	След като разчистили отломките от повалените си другари и ги пратили към ямите в Мидълсекс, останалите бойни машини, повече от четиресет, подновили придвижването си към центъра на Лондон. Сега, когато Кралският фронт бил пробит, а последният опит на армията да удари марсианците с изненадваща атака се провалил безславно, вече никой и нищо не можело да ги спре.


>>	27.
>>	Бягство през Централен Лондон

	Двете със снаха ми все така бягахме.
	От Марбъл Арч продължихме по Оксфорд стрийт и Риджънт стрийт до Пикадили Съркъс и Странд, а оттам към крайбрежната улица. Влачех Алис след себе си, а понякога тя влачеше мен, защото денят бе дълъг и страшен и за двете ни. Подробности почти не помня. Улиците бяха пълни с хора, които се щураха насам и натам, но всички потоци се отдалечаваха от марсианците. Беше като вълна, която се отдръпва от каменист бряг, детайлите — хаотични и непредсказуеми, но общата посока — очевидна. Толкова _много_ хора… За няколко дни от Лондон се бяха изнесли милиони, но и милиони бяха останали. Реката беше пълна с плавателни съдове, лодки, яхти и дори баржи се носеха по течението, само няколко военноморски кораба си пробиваха път в обратната посока.
	А междувременно марсианците настъпваха. Небето на запад, червенеещо грозно още отпреди зазоряване, сега беше лекьосано с пушек и пламъци, зловещо сияние, което пълзеше към нас. Погледнеш ли през рамо, виждаш марсианци тук и там, кошмарните машини крачеха през къщи, кантори и магазини както човек гази през коралов риф.
	Колкото до самите нас, двете с Алис имахме една основна цел: да се движим на югоизток и да стигнем някак до морския бряг, за да избягаме на континента, както го бяхме направили преди тринайсет години. Но как да пресечем реката? Мостовете бяха задръстени с хора и не виждах как ще си пробием път през плътната навалица.
	Точно тогава снаха ми взе нещата в свои ръце. Пое водачеството и ме повлече с бърза стъпка покрай реката, на изток покрай Темпъл и Блакфрайърс, покрай средновековната снага на Тауър, който още носеше белези от топлинните лъчи, облизали го през седма година, а после през кейовете и складовете на Уокинг.
	Накрая, за мое изумление, ме отведе до пътния тунел към Ротърхайт.
	Едри мъже, докери от пристанището, бяха блокирали входа на тунела с купчини метални отпадъци, а на спиралните стълби за пешеходци бяха сложили бариери. Един от тях се изтъпани пред нас със скръстени на гърдите ръце и каза:
	— Тунелът е затворен.
	— Така ли? — попита Алис, задъхана, потна, разчорлена, повлякла куфара си, но изпълнена с решимост.
	— Не си ли чула, ма? Марсианците са в града.
	— Но ние искаме само да минем. Ако просто се дръпнете…
	— Само местни. Без мангизлии.
	Затворих очи. Това оставаше, да падна жертва на класовата борба.
	Но Алис не се впечатли особено.
	— Фред Сампсън тук ли е?
	— Кой?
	— Сигурна съм, че го познавате. Местният профсъюзен водач. Фред, жена му Попи и децата им…
	— Кой пита?
	— Ами бъдете така любезен да му предадете, че госпожа Елфинстоун е тук, Алис Елфинстоун. Вероятно ме помни като дамата от „Фабиан“.
	Съобщението бе предадено и за моя огромна изненада Фред Сампсън наистина помнеше своята дама от „Фабиан“.
	Алис ми обясни, че от няколко години, откакто икономическата ситуация в страната се влошила под управлението на Марвин, тя и други дами от женския корпус на Фабианското общество — тази социалистическа по своето естество и произход организация, решена да подобри обществения ред с мирни средства, а не чрез революции, — ходели в Лаймхауз, Уокинг и другите пристанищни квартали и помагали според силите си на работещите бедни. Самата Алис, която поддържала връзки с медицинските среди покрай покойния си съпруг, успяла да помогне на най-малкото дете на Фред, чиято астма се обостряла от влажния и мръсен въздух край реката.
	Чакахме пред бариерата и аз току измервах с поглед Алис, виждах я с нови очи.
	— Дамата от „Фабиан“? Мислех, че са го забранили.
	— Не точно. Гледат на организацията с лошо око, но я търпят, така и не я обявиха извън закона. Аз въпреки това се включих в женския корпус. И постепенно… е, виждаш. — Погледна ме студено. — Знам, че ме смяташ за слаба и глупава. Точно такава ме е описал и девер ти в книгата си. Скицирал ме е набързо и жестоко. След войната и след като изгубих Джордж, а тази загуба я преживях много тежко, признавам, хората ме възприемаха точно според това описание.
	— Но ти така се държеше!
	— Нима хората имат само едно лице? Да, в онзи ден на бягство бях ужасена, изгубила бях ума и дума от страх, но всъщност не съм такава. Не си правя труда да го обяснявам на хора като теб. Предпочитам да търпя грубостта ти, Джули, защото ти точно така се отнасяш с мен, макар да съм ти благодарна за помощта, която ми оказа в годините след войната. Предлагам повече да не говорим на тази тема.
	Така се сблъсках с удивително разкритие от личен характер в онзи удивителен ден. Понякога се чудя дали има и един човек сред онези, споменати от Уолтър в злощастната му книга, който да не се чувства засегнат от портрета си.
	Малко по-късно ни вкараха що-годе любезно в тунел, който за броени дни бе превърнат в убежище, истински малък град под Лондон с храна, тоалетни и доставки на вода, дори с електрическо осветление, захранвано от малък генератор. Смятали бяхме да продължим нататък по пътя си, но благоразумието надделя над храбростта. Изтощени физически и емоционално, ние останахме там на завет и в безопасност.
	Едва по-късно щях да науча какво още са сторили марсианците в онзи ужасен ден.


>>	28.
>>	Падането на Лондон

	Марсианският авангард, пред който отстъпвало подразделението на Ерик Идън, се придвижил по Уестърн Авеню, после през Уайт Сити и Бейзуотър до Риджънтс Парк. Прекосили парка на път към Примроуз Хил.
	Както всички знаем, именно на хълма Примроуз марсианците през 1907-а бяха започнали гигантски изкопни работи, огромна яма, по която пълзяха работни машини и екскаватори точно преди чумата да ги избие до крак. Пак там беше оставена да стърчи една от бойните машини, мъртва като символ на поражението им. Или поне всички смятахме, че е мъртва. В онези последни дни, преди марсианците да се върнат на Земята, ми се беше сторило, че я виждам как потрепва, а сега мнозина се кълнели, че машината се движи, че са я видели как върти качулатата си глава, беззъба след демонтажа на генератора за топлинни лъчи, и се опитва да измъкне краката си от бетонния постамент. Определено може да се каже, че марсианските машини, дори привидно мъртви, запазват като последна искрица живот лоялността към своите господари.
	И сега, в последния мартенски ден на 1920 година, двайсетина бойни машини стърчали на Примроуз Хил, високи силуети, които се виждали от всички точки на града. А понеже топлинните лъчи са оръжие с голям обхват, всяка точка, от която се виждали марсианците, била уязвима за техния огън. Междувременно, останалите двайсетина машини се разделили по двойки и тройки и се отправили към конкретни цели в столицата.
	Именно с тези цели се занимавали марсианците през остатъка от деня и през нощта. След като сломили човешката съпротива, те се заели с най-великия град на света. И този път разрушенията не били плод на случайност или каприз. Били систематични, съобразени с разузнавателната информация от първото нашествие в града през седма година и с данните, събрани от летящата им машина в последните дни. Този път разрушенията били планирани и целенасочени.
	Лъчи, изстреляни от щурмовите групи в града или от плацдарма на Примроуз Хил, унищожили транспортните ни връзки, като започнали с главните железопътни гари — Юстън, Кингс Крос, Чаринг Крос, Лондонския мост, Ватерло, Виктория, Падингтън, всички. Военнопромишленият ни комплекс също бил смазан — фабриките за муниции в Чатам и Улуич вече били разрушени от бойните машини предния ден, сега бил ред на завода за експлозиви в Силвъртаун, който си отишъл с гигантска експлозия и ярка светлина като от изгряващо слънце, а трясъкът от взрива се чул чак във Франция. Много от емблематичните ни сгради също били сринати със земята, включително Олимпия, Уайт Сити и дори Кристал Палас.
	Разрушени били и символите на властта — генералният щаб на британската армия в Хорс Гардс, Уайтхол, седалището на правителството в новата грозна сграда при Уестминстър, която издържала на топлинните лъчи не по-дълго от своя елегантен предшественик. Заедно с Националната банка заминало и сърцето на световната финансова система. И досега се водят спорове доколко са разбирали марсианците предназначението на тези сгради — какво знае един марсианец за акции и облигации? Лично аз вярвам, че като се изключат местата с очевидно предназначение, като фабриката за муниции в Улуич например, марсианците са съдели за важността на една или друга институция по размерите и великолепието на сградата й и по степента на човешка активност около нея. Не е било необходимо да разбират специфичното й предназначение, за да преценят значимостта й.
	Продължило през целия ден.
	След като пожарите обхванали голяма част от Лондон, марсианците се насочили към по-малки цели — бензиностанции и катедрали (този път „Сейнт Пол“ била срината до основи), Албърт Хол пострадал зле, а кулите на църквите, построени от великия Кристофър Рен, служели на марсианците като мишени на тренировъчно стрелбище. Разрушена била дори болница „Барт“. Обстрелът на невралгични точки из града нерядко бил придружен и от косвени жертви — лодки с бежанци по реката се превръщали в горящи факли, хората по мостовете загивали в пламъци, преди самите мостове да бъдат разрушени един по един.
	Марсианците срещали и съпротива, разбира се. Из целия град имало артилерийски гнезда, някои от които, както научих по-късно, били част от по-ранна отбранителна стратегия, организирана като предпазна мярка срещу евентуален въздушен удар от страна на Германия. Военни кораби се били придвижили по реката чак до Гринуич — по-нагоре по течението има плитчини, които възпрепятстват навлизането на големи плавателни съдове — и обстрелвали тежко ранения град с едрокалибрените си оръдия в търсене на марсианци. Ала всички тези защитници рано или късно станали жертва на топлинните лъчи, освен това зле насочените им снаряди носели повече вреда, отколкото полза на града и неговите обитатели; само наистина отчаян човек би наредил военноморски оръдия да обстрелват центъра на Лондон.
	Още по-големи разрушения били нанесени от военновъздушните сили. Привечер в притъмняващото небе над Лондон — сякаш в отговор на паникьорските предсказания за неизбежна световна война, появяващи се периодично през последните десетина години в книги и вестникарски статии — се появили германски цепелини, не като враг, а в опит да помогнат. Излетяла от окупираните летища на Франция, тази величествена флотилия била предвождана от Хайнрих Мати, немския герой от въздушните нападения над Париж в разгара на битката за френската столица, в неговия L.31, известен като Суперцепелина. Дирижаблите летели високо и пуснали успешно бомбите си. Атаката им имала известен успех — още две бойни машини на Примроуз Хил се катурнали като кегли, а една била уцелена право в качулатата глава и излязла окончателно от играта. Във въздуха имало и британски самолети RFC Ве.2с, които излетели от базите си в Хаунслоу и Ромфорд и жужали като стършели около туловищата на цепелините.
	Ала марсианците бързо отвърнали и на тази атака. Със своите въртящи се глави и многоставни ръце били изключително ефективни в противовъздушния обстрел. Насочвали с лекота генераторите на топлинни лъчи и сваляли самолетите със същата прецизност, с която отстрелвали артилерийските снаряди. Лъч уцелил и кораба на Мати, докато той се опитвал да завие. Цепелинът избухнал в пламъци и лондончани с ужас гледали как пада бавно към земята като гигантска факла. Гледали и неизбежно си мислели за Мати и неговия екипаж, които изгаряли заедно с кораба си.
	Редно е да отбележа тук и още една проява на героизъм. Промъкнал се през невидимите панделки на топлинните лъчи, докато другарите му пламвали наоколо, един от нашите самолети, крехък Ве.2с, продължил упорито към гнездото на чудовищата на Примроуз Хил. Насочил се право към един от качулатите зверове, сякаш с намерение да се забие в бронзовата му глава, и изстрелял откос от запалителни куршуми, преди топлинният лъч неизбежно да разпилее и самолета, и пилота му на атоми. Ала запалителните куршуми стигнали целта си и поне един от тях явно уцелил някакво слабо място в качулката на бойната машина, която внезапно разцъфнала в пламъци. Това се видяло от всички точки на града. По-късно научих и държа да го отбележа тук, че смелият пилот бил лейтенант Уилям Лийфи Робинсън от Кралския военновъздушен корпус, двайсет и пет годишен.
	Така или иначе, това бил краят на военновъздушната ни съпротива, както и на всякаква организирана отбрана. Ала клането и унищоженията продължили още много часове.
	След войната се върнах на Странд и видях с очите си отблизо разрушенията, причинени от една-единствена бойна машина. Серия от удари бе помела най-напред Ексетър стрийт, сривайки театър „Гайъти“, след това театър „Странд“ на Катерин стрийт; третият и четвъртият бяха овършали Олдуич, а после марсианецът беше завил на север, поразявайки участъка между Олдуич и Ню Ин, след това Кралската съдебна палата и Кари стрийт. Параклисът на Линкълнс Ин, сграда на четиристотин години, била срината със земята. Ако посетите района днес, ще видите следи от преминаването на марсианската бойна машина десетилетия след онези разрушителни минути. И всичко това е резултат от действията на една-единствена машина в ограничен район. А сега си представете това унищожение, умножено и повторено из целия град! Но дори да успеете да го направите, едва ли въображението ви е достатъчно силно, за да си създадете представа за реалните събития от онази нощ, пищящите и тичащите хора, пламтящите газопроводи, разрушените водопроводни тръби, от които блика вода под налягане, хаоса, шума, светлината.
	_Хората…_
	Когато пиша или говоря за онзи период, разказът ми в най-голяма степен се приближава до стила на Уолтър Дженкинс. Уолтър, който вижда тълпа, а не група от ужасени индивиди; Уолтър, който упорито се придържа към идеята за хора и си затваря очите за конкретните ситуации. В този ред на мисли би могло да се каже, че дори жена му е трябвало да се състезава със свой идеализиран вариант за място във въображението на Уолтър. Уолтър е човечен в най-висша степен, да, но според мен възприятията му за човешкото са притъпени. Ала има моменти, когато се чувствам съпричастна с него — когато пишеш за масово и целенасочено унищожение, е по-лесно да изреждаш разрушените сгради, отколкото да погледнеш право в лицето човешкото страдание.
	Какво да кажем за лондончани в онова кошмарно денонощие, когато обичаният им град изчезвал в пожарища? В интерес на истината, въпреки всичките си недостатъци, правителството на Марвин бе научило уроците си от Първата война, беше изработило планове и ги беше привело в изпълнение доста компетентно. Затова, когато стана ясно, че евакуацията е неизбежна, в действие влезе планираната стратегия за опразване на града, включваща маршрути за изтегляне и дори временни убежища за бежанците. В по-бедните квартали бяха подготвени скривалища и укрития в мазета, подземни станции на метрото и дори в градската канализация. Лондончани бягаха и се криеха съобразно правителствените планове и макар мнозина да загубиха живота си, а още повече да бяха ранени, броят на жертвите не придоби катастрофални мащаби. Повечето жители на града оцеляха през онази нощ, за да посрещнат утрото на едно несигурно бъдеще.
	Но по онова време аз все още не знаех това. По онова време можех само да чакам в относителната безопасност на укритието си.
	По-късно щях да науча за един последен и забележителен щрих на атаката срещу Лондон. Бойната машина в Южен Кенсингтън, този район на музеи, изрязала внимателно отвор в покрива на Природонаучния музей, измъкнала от фоайето му консервирания във формалдехид труп на марсианец, този отвратителен сувенир от Първата война, и го понесла към ямите в Мидълсекс. Дълг, изпълнен с тринайсетгодишно закъснение.
	А с падането на нощта марсианците на Примроуз Хил подхванали характерния си зов: „Ула! Ула!“.
	Чул се из цял Лондон; чу се дори и в нашия тунел. И ако някой самозван експерт ви каже, че марсианците са безтелесни създания, хипертрофирали мозъци без чувства, пуснете му запис на онези звуци, викове на победа, мъст и триумф.
	— Ула! Ула!
	Чухме го в тунела си, дълбоко под Темза, Алис и аз, сгушени заедно със семействата на пристанищните работници. Слушахме го и се молехме да спре.
	— Ула! Ула!


>	Втора книга
>	Англия под марсианското владичество

>>	1.
>>	Как получих обаждане в Париж

	Повикаха ме в Берлин, за да се срещна с моя девер Уолтър Дженкинс, когото не бях виждала от много години.
	Беше началото на май 1922-ра. Минали бяха две години, откакто марсианците стъпиха на врата на Англия, и цялото образовано човечество поглеждаше със страх към небето, където Марс се придвижваше неусетно към следващото противостояние през юни.
	Повикаха ме? Това ли е правилната дума? Убедиха ме да отида, по-скоро. Направи го Ерик Идън, но началото положи самият Уолтър, който ми писа от Берлин с молба да му помогна за някакъв негов план, целящ да „отстрани марсианската гангрена в Англия“. Изходящата поща на Уолтър минаваше през критичния поглед на неговите лекари и на военните в Германия и Англия, така писмото му бе стигнало и до знанието на Ерик, който, донякъде изненадващо, бе съзрял известни достойнства в плана на девер ми. Каквото и да представляваше въпросният план, държаха го в тайна от мен.
	Било мой дълг да се видя с Уолтър! Твърдеше го дори Алис, която почти не бе излизала от апартамента ни в Баньоле, откакто пристигнахме в Париж.
	Читателят вероятно се е досетил и сам от разказа ми дотук, че никак не обичам да ме притискат арогантни мъже, с каквито светът ми изобилства открай време. Не бързах да взема решение по въпроса, предпочетох да го отложа за следващия ден. Само че, когато се събудих след спокойната и нетипично топла парижка нощ и погледнах през прозореца към руините на Айфеловата кула, пострадала от артилерийския обстрел на германците преди осем години, още не бях решила нищо.
	Накрая се върнах към писмото на Уолтър с надеждата да открия отговора в думите му, насочени лично към мен.
C>
	„Моля те да дойдеш… Точно както преди две години, само към теб, Джули, от цялото ми голямо семейство смея да се обърна с такава молба. Изборът ми е донякъде ограничен, разбира се, защото брат ми, твоят бивш съпруг, е в неизвестност от години, изгубен в Марсианския кордон…“
C$
	С други думи, обръщаше се към мен по принуда!
	И все пак нищо не ми пречеше да се отзова на молбата му, нищо не ме задържаше в Париж. Снаха ми Алис бързо се бе адаптирала към мрачното всекидневие на победената френска столица, дори си бе намерила достойно занимание, като се включи в различни благотворителни инициативи, подпомагащи бедните жители на окупирания град. С други думи, освен ако марсианците не се прехвърлеха изненадващо през Ламанша, щеше да оцелее и без мен за известно време. Колкото до собствените ми професионални занимания, аз успявах да свържа двата края като кореспондент за нюйоркски вестници не без помощта на Хари Кейн. Не бях военен кореспондент, но Хари твърдеше, че репортажите ми за живота в един окупиран град — от несръчните опити на германските окупатори да въведат железен ред до отчаяния стремеж на парижани да творят висша мода и изкуство — имали своята вярна публика в Манхатън, Куинс и Ню Джърси. Ала тези мои занимания бяха временни по своето естество, а и кой знае — току-виж новото приключение ми даде материал за нещо по-интересно.
	Както вече сте се досетили, обстоятелствата се стекоха така, че вместо да остана в центъра на събитията, аз се озовах в периферията им и шансовете да наблюдавам отблизо и дори да бъда участник в някакъв що-годе успешен план срещу марсианските чудовища бяха минимални.
	Реших да изпълня молбата на Уолтър. Малко след закуска вече си събирах багажа в раницата, изрових пътеводителя „Бедекер“ и се обадих на гарата да си запазя билет до Берлин. Позвъних и на един телефонен номер, даден ми от Ерик с уверението, че човекът от другата страна ще ми уреди хотел в Берлин.
	Когато таксито ми пристигна, Алис току-що беше станала от леглото. Косата й беше разчорлена, халатът — наметнат върху нощницата. Ала въпреки това се сбогува с мен сърдечно, защото одобряваше решението ми да тръгна.
	Разбира се, ако по онова време знаех истината за мисията си — или по-скоро голямата Лъжа, както свикнах да мисля за нея по-късно, — най-вероятно щях да си остана в леглото.


>>	2.
>>	Среща в Берлин

	Чисто новата и построена от германците железопътна връзка от Париж до Берлин, от столицата на една завоювана нация до столицата на нейния завоевател, беше директна, макар и не особено бърза. Затова пътуването ми от шестстотин мили завърши чак на следващата сутрин и аз слязох от влака на новата и великолепна гара „Алфред фон Шлифен“ в западен Берлин, провокативно наречена на човека, отговорен за войната в Европа.
	Взех такси до хотела. Таксито беше скрупульозно чисто, също като шосетата и улиците, по които минавахме. И докато таксиметровият шофьор в Париж беше размъкнат мъж с мека шапка и омачкано сако, който не ми спести похотливия си поглед, докато се качвах и слизах от колата, зад волана на берлинското такси седеше жена, млада, спретната, с грижливо прибрана коса под островърхото кепе. Каза няколко думи за времето и ме попита дали за пръв път съм в Берлин, всичко това на простичък и монотонен английски. Почти очаквах да се обърне назад и да ми предложи партия шах като фалшивия шахматен „автомат“, който бе обикалял кралските дворове на Европа повече от осемдесет години в края на осемнайсети и до средата на деветнайсети век, преди измамата да бъде разкрита.
	Едва бях слязла от таксито пред хотела, когато ме пресрещна друг човек в униформа, толкова нетърпелив в желанието си да ми услужи, че едва не изтръгна раницата от ръцете ми. Бързо разбрах, че бе британският консул, който ми бе уредил хотелското настаняване и не се е скъпил — щях да отседна в „Адлон“ на престижния адрес „Унтер ден Линден“ №1, централния булевард в Берлин с романтичното име „Под липите“.
	Бях се наспала сравнително добре във влака, затова се настаних набързо в стаята си, взех душ, преоблякох се и излязох от хотела. Знаех, че Уолтър ме чака, но изкушението на една бърза разходка по берлинските улици беше неустоимо.
	Затова поех по „Унтер ден Линден“, влях се в навалицата на площад „Потсдам“, оттам продължих по улица „Лайпциг“ и дори хлътнах за кратко във „Вертхайм“, гигантския универсален магазин, който с лекота би побрал в себе си по-голямата част от Оксфорд стрийт, стига да нарежеш улицата и да подредиш парчетата на няколко ката. Беше петък, делничен ден, но магазинът беше пълен с хора, които обикаляха етажите, шумяха и харчеха щедро, обзети от някакво пролетно лекомислие. Униформи имаше навсякъде, от тези на портиерите и обслужващите асансьорите момчета във „Вертхайм“ до военните облекла на хора от всякакви нации, включително скучноватите куртки в цвят каки и плоските кепета на съвременния британски офицер, които изпъкваха със семплата си кройка сред ярките цветове и ъгловатите фуражки на военните от континента.
	Имаше и обикновени войници, и дори тук, в богатото, модерно, електрифицирано сърце на Берлин, се виждаха немалко ранени, предимно мъже, но не само, всичките с чисти и спретнати униформи, но с превръзки на лицата или ръцете, някои в инвалидни колички, други с ампутирани крайници. Вървяха с високо вдигнати глави, както е типично за ветераните. Войната, започната от германците през четиринайсета година, още продължаваше въпреки присъствието на марсианците в непосредствена близост и се бе превърнала в гигантска месомелачка на изток с бавното и кърваво нашествие в земите на клатещата се Руска империя. Или така поне се говореше, защото малко проверени новини си пробиваха път до широката общественост. Ала липсващите очи и крайници на берлинските ветерани бяха като безмълвни репортажи от далечното бойно поле.
	Малко преди обяд успях да се откъсна от тези интересни гледки и спрях друго такси, с което да се придвижа до срещата си с Уолтър.
	Пътувахме на изток и историческата част на града — или каквото минава за такава в Берлин — скоро остана зад гърба ни. Навлязохме в по-нови квартали, предимно жилищни предградия, тук-там доминирани от големи фабрики. Видях железопътни линии и канали, всичко в прави линии. Имаше нещо марсианско в строгата подредба — нищо чудно, че Уолтър се беше озовал тук!
	За моя изненада даденият ми от Уолтър адрес ме заведе не до някоя жилищна кооперация или къща, а до уличен ъгъл срещу някаква фабрика, гигантско здание с тухлени колони и остъклена фасада под извит покрив, пред което шепата дървета по тротоара и хората, които влизаха и излизаха през портите му, изглеждаха като джуджета.
	Миниатюрен изглеждаше и мъжът, който седеше на пейка от другата страна на улицата, облечен с възголямо палто и вглъбен в скицника пред себе си. Това беше Уолтър, разбира се.
	Платих на таксиметровия шофьор и тръгнах предпазливо към моя девер. Седнах на пейката и той се наклони леко към мен, но извън това с нищо не показа, че е забелязал присъствието ми. Продължи да дращи с черния въглен по скицника с едри, смели щрихи, но какво рисуваше, не можах да позная.
	Накрая все пак затвори скицника и се обърна към мен.
	Беше на петдесет и шест години. В някои отношения не се беше променил. Гъстата му коса все така беше разчорлена и стоманеносива — побелял бе за една нощ през Първата марсианска война. От брат му знаех, че преди това е била рижа, наследство от уелските им прадеди. А и този негов възголям череп с широко чело, надвиснало над сините очи. Носеше бели ръкавици, за да защити белязаните си ръце. Лицето му бе лишено от изражение, сигурно заради дебелия пласт медицинска помада. Когато ме погледна, очите му горяха напрегнато и тревожно, очи на преследвано животно.
	— Джули. Благодаря ти, че измина целия този път. — Гласът му беше станал гъгнив от вдишания през войната пушек.
	Докоснах леко наранената му ръка.
	— Аз също се радвам да те видя, Уолтър. Макар че не знам какво…
	Той ме прекъсна грубо:
	— Трябва да отидеш в Англия. За да приведеш в действие плана ми. Тоест вътре в Кордона, в марсианската зона.
	Затаих дъх. Такъв си беше Уолтър — или уклончив до нетърпимост, или директен като нож в корема.
	— Всички знаят за това, разбира се. Ерик. Нагоре по веригата чак до Чърчил, така чух. И за моя изненада май смятат идеята за добра. — Измери ме с поглед. — Всичко това шокира ли те?
	— Аз… не знам. Сигурно съм го очаквала на някакво ниво… Предупреждение от подсъзнанието, както вероятно би казал твоят приятел Фройд. Като се има предвид какъв труд са си направили… военното министерство не би ме настанило в хотел на „Унтер ден Линден“ за нищо, нали така?
	Той се засмя.
	— Сигурно си права. Но все пак не сме напълно лишени от право на избор. Като моя избор да се срещна с теб тук.
	— На открито и пред някаква фабрика? Пак добре, че не вали — троснато отвърнах аз.
	— За това не се бях сетил — каза той и отново ме измери с поглед. — Марсианците също не са очаквали дъжда, преди да дойдат през седма година, докато са чертали плановете си на своята обжарена планета. Ако никога не си виждал да вали дъжд, едва ли можеш да го предвидиш… а ако не бяха извадили късмет с времето, няколко превалявания можеха да неутрализират черния дим, преди някой да е пострадал. Аз… понякога си мисля, че самият аз съм наполовина марсианец.
	— Глупости — твърдо възразих. — Твърде много време прекарваш сам. Или с пишман-психиатрите във Виена, което е почти толкова зле.
	Той направи опит да се усмихне.
	— Колкото до фабриката отсреща, тя произвежда турбини и е собственост на „Алгемайне Елекгрицитатс Гезелшафт“.
	— АЕГ. Знам ги. Акциите им са популярни в Ню Йорк, особено след началото на Европейската война.
	— Гледката е удивителна, нали? Целият този район, североизточните предградия. Фабрикщат, фабричният град. За мен това е черешката на тортата. Модернизъм, така го наричат. Каквото и да означава.
	Станах и направих няколко крачки, за да огледам по-добре чудовищното здание.
	— Достатъчно голямо е да приюти цепелин. Но да е модерно? Напомня ми за Рим. За някоя от големите им светски сгради — пазарите или обществените бани.
	Той кимна.
	— Интересно сравнение. Светско, а не религиозно… не като катедралите, строени от нашите предци. _Това_ е духът на нашето време. Не знам дали е модерно, но със сигурност е _ново_. Което важи и за целия град, между другото. Само преди петдесетина години, има-няма две поколения, Берлин е бил просто столицата на Прусия, а сега е столицата на Mitteleuropa, Средна Европа. И като си говорим за столици, как е Париж?
	Свих рамене.
	— Нещастен. Хората си говорят под сурдинка за стачки, за ново поколение харизматични лидери, които да прогонят германците и да върнат на Франция националната й гордост… комунисти, предполагам.
	Уолтър кимна.
	— Понякога се чудя защо съвременните германци, същите, които са построили _тази_ фабрика, още не са се надигнали срещу надутия си принц и неговия похотлив и подъл син, които се държат сякаш нацията не е мръднала от порядките на средновековна Прусия. Но дали марсианците възприемат когото и да било от нас като представител на цивилизована и одухотворена нация? Със сигурност си дават сметка за технологичните ни умения и каква опасност представляват те; дори през Първата война нанасяха удари по барутни складове и други подобни. Но дали не виждат нашите машини и градове като продукт на някакъв сляп рефлекс? Самите ние бихме изравнили мравуняк със земята, без да му мислим много и въпреки очевидната му структурна сложност. Възможно е марсианците изобщо да не възприемат това като война. Може би дори не разбират значението на тази дума. С помощта на новите високопланински телескопи астрономите ни наблюдават марсианците неотклонно, макар и при условия на пълна секретност, и виждат детайли, за които не сме и подозирали. Виждат планета, подчинена на глобален ред, чиито оскъдни ресурси се управляват от една единна цивилизация, намерила най-великото си изражение в геометричната система от канали. Уолъс изтъква, че недостигът на вода би трябвало по-скоро да разделя нациите, а не да ги подтиква към глобализация, и се аргументира с британския пример в Индия, където контролът над водните запаси, изцяло в ръцете на елита, доведе до бетониране на социалното неравенство. Според мен конфликтите от подобно естество, всяка война впрочем, са останали в далечното минало на Марс, в геологичното му минало! Моята хипотеза гласи, че в първата вълна, онази от седма година, изобщо не са участвали воини. Били са изследователи, може би дори фермери. Дошли са да колонизират един див свят, населен с безсловесни твари, а оръжията им всъщност са били фермерски инструменти. Някои изтъкват контрааргумента, че марсианците, за разлика от нас, не са обновили технологията си през промеждутъка от тринайсет години. Но в това няма нищо изненадващо, защото обществото им е на милион години и устройства като топлинния лъч отдавна са били усъвършенствани в максималната възможна степен. Адаптирали са технологията си към земните условия, да, като с летящата машина… Колкото до стратегията им обаче… там е трябвало да очакваме развитие. И както видяхме, в стратегията им наистина са внесени промени, за изненада на надутите пауни, които ни управляват. Онази глупост за прозореца от деветнайсет часа! Колко хора платиха с живота си заради самодоволството на малоумните ни управници? — Вдигна поглед към ясното небе. — А сега планетите отново се подреждат в противостояние. Дават на марсианците нов шанс да прекосят космическото пространство.
	— Хм. И каква е голямата ти идея, Уолтър? Какво трябва да свърша в Англия?
	— Нещо съвсем просто. _Да говориш с марсианците._ Трябва да преговаряме с тях. Това е единственият начин.
	Това ме свари неподготвена.
	— Как? И защо смяташ, че ще ме чуят?
	— Как ли? Ами, със символи, разбира се.
	И продължи нататък, преди да го попитам каквото и да било във връзка с този важен детайл!
	— Колкото до въпроса „защо“… може да се окаже, че са готови да слушат. Защо според теб марсианците изобщо дойдоха тук? Разрушенията, които нанесоха в Англия, макар и ужасни, не бяха самоцелни, а по-скоро случайни, резултат от желанието им да се „окопаят“, да подсигурят позициите си. И след двегодишна окупация те вече са научили много за земята ни и за нас. Без съмнение, именно за това са дошли. Достатъчно е да зърнеш как летящата им машина прелита над градове и поля и оглежда всичко като гигантско око…
	— Разузнавачи — вметнах, досетила се накъде бие.
	— Да. Събират информация, която да послужи на бъдещите далеч по-мащабни завоевания. Та, тези сегашните, изпратени тук да ни наблюдават и най-вероятно специално обучени за тази цел, може би биха били склонни да ни чуят… или поне да приемат, че сме способни на общуване.
	Отвори скицника си и се върна към рисунката. Сигурно е нещо като рефлекс, помислих си, почти все едно бе забравил за присъствието ми. Решила бях, че скицира фабриката, но сега виждах, че просто запълва страниците с абстрактни символи — правилни кръгове, обграждащи спирални мотиви.
	— Значи, идеята ти е да си говорим с тях? — попитах в проточилата се пауза. — Но как ще обясниш онази първа нощ през 1907-а, когато се приземиха на Хорселската мера… Та ти си бил там, Уолтър, когато кралският астроном с бялото знаме…
	— Да, бях там заедно с бедния Огилви. За награда ги изпепелиха с топлинен лъч. Но това още не значи, че не си струва да опитаме отново. Е, признавам, че идеята за междупланетна комуникация силно импонира на утописта в мен. От известно време следя писанията на онзи тип Уендиги, който призовава да бъдат изпратени безжични сигнали до Марс с предложение за мирни преговори. Чърчил одобрява моя план, между другото, кореспонденцията ми минава през него. Но пък той винаги е имал поглед върху голямата картина. Смята, че ако не друго, бихме могли да спечелим време. Както някой хитър предводител на инките би могъл да въвлече конквистадорите в дълги преговори, докато не назрее моментът да се срежат няколко гърла, да се откраднат коне, пушки и кораби, и войната да се пренесе обратно в Испания.
	Потърках лице.
	— Като се има предвид какво е сполетяло инките, подобна стратегия едва ли би влошила нещата. Но защо аз, Уолтър? Какво общо имам аз?
	— Логично е. Следвай нишката на разсъжденията ми. Приемаме, че трябва да осъществим диалог с марсианците по един или друг начин. Според Ерик и другите има само един човек, дълбоко в Кордона, който вече е осъществил мирен контакт със завоевателите… или поне контакт, който не го е убил.
	Смръщих вежди.
	— Виж ти. И за кого става въпрос?
	— Кук. Албърт Кук.
	— Артилеристът? Ама той е… — махнах с ръка — пълно куку.
	— Това няма значение — сериозно заяви Уолтър. — Важното е, че според разузнавателната информация Кук действително е успял да установи нещо като контакт с марсианските окупатори. Забележително! Но как поддържа този контакт и с каква цел, Ерик Идън не иска да ми каже, а може би и не знае. Кук действа на своя глава, без да се консултира с военните — сърдит им е, защото са пренебрегнали теориите му след Първата война по въпроса, как трябвало да се подготвим за следващ сблъсък с марсианците. Не, при него трябва да отиде цивилен, някой оцелял от Първата война, с когото той да се почувства близък. Ти си логичният избор, Джули. Така де, „госпожица Елфинстоун“ е един от малцината герои, които назовавам по име в книгата си, същата книга, която направи и Албърт известен.
	— И това те кара да смяташ, че ще ми се довери? Съмнявам се. Пък и защо не отидеш ти, Уолтър?
	— Боя се, че ще събудя подозрителността му. Според него в книгата съм го осмял, подиграл съм се на теориите му. Не съм имал такова намерение, между другото. Освен това… — Той вдигна ръката си да ми покаже. Тя трепереше силно.
	— Добре. И ако чрез Кук успея някак да се добера до марсианците…
	Той потупа с длан драсканиците си.
	— Ще им покажеш това.
	Прозвуча ми налудничаво. След миг попитах предпазливо:
	— Тези абстрактни рисунки…
	— Не са абстрактни. Не ги ли разпознаваш? Аз пък непрекъснато мисля за тях. Ето, виж кръга — фигура вечна и съвършена, същата, която юпитерианците използват за свой знак, издигнат високо в облаците им и изобразен върху луните им. Юпитерианците! Естествено, че ще използват кръга с неговото ведро съвършенство и безкрайния брой оси на симетрия…
	Юпитерианците слабо ме интересуваха. Посочих друга от скиците му.
	— Тази — казах. — Сещам се откъде ми е позната. — Приличаше на спирала, разтеглена по целия лист, нарисувана с дясната ръка и по часовниковата стрелка. Като разплескана часовникова пружинка. — Това е знакът, който марсианците направиха върху собствения си свят и върху Венера…
	— Не върху Венера — поправи ме педантично Уолтър, — а в облачната й покривка, бог знае как. Виждаме само горния облачен пласт на тази млада планета. Но това не е венериният знак, а _опит да пресъздам символа, който марсианците бяха започнали да изобразяват в Съри_.
	— Какъв символ? През седма година? И преди си споменавал за това, но аз не помня да е имало такова нещо.
	— По онова време не обърнахме внимание — каза той с крива усмивка. — Заети бяхме да бягаме с писъци. Символът стана виден по-късно, след края на нашествието, когато картографирахме полесраженията. Ето, ще ти покажа…
	Затвори скицника и разгъна една военнотопографска карта на Лондон, Съри, Мидълсекс и Кент — района, в който бяха вилнели марсианците.
	— Виждаш ли? С оранжевите флагчета съм обозначил местата, където се приземиха марсианците, като се започне с Уокинг на югозапад и нагоре през така наречения Коридор на Съри, покрай Кингстън и Уимбълдън и през Лондон до Примроуз Хил, оттам до Хаунслоу, Хамптън Корт и Мероу… — Свърза с линия посочените места. Мекият молив за рисуване остави върху картата бледа следа във формата на отворена спирала. — Сега виждаш ли? Винаги сме се питали защо цилиндрите се приземиха толкова близо един до друг, след като са изминали четиресет милиона мили през космоса. Аз твърдя, че тази прецизност не е била случайна. Ямите от приземяването на цилиндрите са изходните точки на…
	— Символ! Като онзи на Венера.
	— Именно. Вярвам, че ако им бе останало време, щяха да довършат фигурата. Сигурно ще попиташ как. С изкопни работи, канали или участъци, превзети от червения бурен, не знам. А после, след като завладееха цялата Земя, сигурно щяха да създадат още по-голям символ, в Сахара, да речем, или върху леда на Антарктида. Знак за победата им, който се вижда в цялата Слънчева система!
	Облегнах се назад.
	— О! Това е „графичната геометрия“ на войната, за която спомена при предишния ни разговор в Отършоу, права ли съм?
	— Да. И ако се замислиш, това е единственото, което ни обединява, тези междупланетни символи — нас и марсианците, вероятно обитателите на Венера и дори юпитерианците! Никога не забравяй юпитерианците, Джули, никога не ги забравяй. В сравнение с тях ние сме като деца, които се боричкат в краката на тежковъоръжен войник…
	Но по онова време в моята глава имаше място само за марсианците и думите на Уолтър за обитателите на Юпитер минаха покрай ушите ми. (А е трябвало да го чуя! Трябвало е!)
	Разговорът ни се насочи към делови въпроси. Уолтър каза, че ми е приготвил набор от рисунки, колекция от междупланетни символи и някои други геометрични форми. Дори бе донесъл голяма кожена папка, в която да ги отнеса! Трябвало само да покажа скиците на марсианците и… Е, след това нещата не изглеждаха толкова ясни.
	Трудно ми бе да му откажа, боях се, че това ще го съкруши. А и трябваше да призная с неохота, че планът му вече не ми се струваше толкова налудничав. (Тепърва щях да си задам важните въпроси за истинските мотиви на Ерик и неговите началници, съмнения, които по онова време още не бяха разбили илюзиите ми.) Разговорът ни явно бе уморителен за Уолтър и скоро той клюмна изтощен.
	— Всичко това ми липсва, да знаеш.
	Стреснах се, защото последното изречение беше извън контекста на разговора ни.
	— Кое ти липсва, Уолтър?
	— Старият ми живот, _преди_. Понякога разлиствам старите си трудове. Всички те почиват на глупави хипотези, разбира се, но ми действат като остатъчния аромат на мъртво цвете. Връщат ме към друго време и друго настроение… Животът ми преди, писателите и мислителите, с които си кореспондирах, клубовете, в които членувах, редакторите… списанията! „Пал Мал Газет“, „Нашънъл Обзървър“, „Сатърди Ривю“. Всички те отдавна не излизат и дори архивите им най-вероятно са изгорели, изгубени… Така и не си върнахме печатните издания от старите дни. Вестниците и списанията, които се надпреварваха за вниманието на читателите. Правителствата се оправдават с недостиг на хартия и прочее, но истинската причина за мълчанието на пресата е стремежът да засекретяваме всичко, грозен навик, който придобихме след войната. Аз не съм силен човек, знам го. Спомням си как, спомням си… Каролин! Виждала ли си я? Толкова много ми липсва…
	Продължи така още известно време, с все по-накъсани изречения, сякаш говореше на себе си, напълно забравил, че седя до него. Стискаше молива с обгорената си ръка и рисуваше кръг след кръг с надеждата за съвършенство, което болното му тяло не можеше да осигури. Седях до него, но смисленият ни разговор отдавна беше приключил.


>>	3.
>>	Пътуване до брега

	Прибрах се в хотела и се обадих на Ерик Идън, който бил в Париж, доколкото разбрах, по някаква своя задача. Казах му, че ще участвам в плана, а той отвърна, че се е надявал да се съглася и вече бил подготвил някои неща.
	Следвайки инструкциите му — разяснени любезно, но и категорично по телефона, — на следващия ден аз потеглих от Берлин към Бремен. Пренощувах в малък хотел близо до гарата и там отново се чух с Ерик, който ме предупреди, че на заранта ще трябва да тръгна рано за първия етап от операция „Да прекараме Джули през Ламанша“.
	Рано, наистина. Нямаше още три часа, когато ме събуди силно почукване на вратата. Млад офицер в британска униформа се усмихваше насреща ми.
	— Госпожица Елфинстоун?
	— От плът и кръв.
	Обясни ми, че ще пътувам с отдавна планиран морски конвой, който щял да потегли веднага, защото времето и други разни неща се били стекли благоприятно. Бях почти облечена въпреки ранния час и толкова по-добре, помислих си при вида на безупречно изгладената и колосана униформа на офицера.
	— Влезте, докато се приготвя — поканих го аз. Събрах си багажа в раницата, обух ботушите и облякох палтото. Специално проверих дали съм прибрала кожената папка със скиците на Уолтър — от този момент нататък, докато не се изправех лице в лице с марсианците, щях да нося тази папка навсякъде със себе си.
	Офицерът стоеше до вратата, пъхнал палци под катарамата на колана си и учтиво извърнал поглед към стената.
	— Казвам се Бен Грей, между другото. Лейтенант. — Говореше с характерния насечен акцент на възпитаниците на училище „Хароу“, почти като Ерик. Строен, тъмноок и с хубаво лице зад възголеми мустаци, на двайсет и пет или там някъде. — Моят полк…
	— Спестете си усилията, лейтенанте, биографията ви не ме интересува. — Но ми се стори някак нередно, беше все едно да не харесваш малко кученце.
	Приготвих се бързо. Огледах се в голямото огледало. Носех косата си къса, за удобство. Прокарваш пръсти през нея и толкоз. Хвърлих последен поглед на стаята, излязох заедно с лейтенанта, затворих вратата и я заключих.
	— Оставете ключа в ключалката — каза Грей. — Управителят ще се погрижи.
	— А сметката…
	— Вече е платена — уведоми ме той и тръгна към асансьора.
	— Колко ефикасно. Вижте, лейтенант Грей, напълно способна съм да се кача сама както на влак, така и на кораб.
	Той се засмя.
	— Майор Идън позна, че ще кажете нещо такова, дословно почти, госпожице Елфинстоун. „Заповедите са си заповеди“, така ми заръча да ви отговоря.
	— Познавате го добре, така ли?
	— Приблизително, предвид че е мой висшестоящ офицер и доста по-възрастен от мен. В казармите в Инкерман ни изнесе лекция за преживяванията си по време на Първата война. Когато не е дежурен, е много приятна компания, но вие това го знаете, госпожице.
	— И двамата сте учили в „Хароу“, нали?
	Той се ухили глуповато.
	— Ако трябва да използвам вашия израз, госпожице — възпитаници на „Хароу“ от плът и кръв.
	Стигнахме до партера, прекосихме празното фоайе, излязохме в хладния нощен въздух под развиделяващото се небе и тръгнахме към гарата.
	— А относно защо изпращат мен да ви ескортирам, госпожице… майор Идън също ще пътува през Ламанша, но от Брест, което е…
	— Френското военно пристанище, знам.
	— Той ще е на военен кораб, ние — на рибарска гемия. Истината е, че прекосяването на Ламанша вече не е приятната разходка с лодка отпреди, не и откакто марсианците дебнат.
	„Откакто марсианците дебнат“? Нямах достъп до военното разузнаване, но чутото не ми хареса. Само че връщане назад вече нямаше.
	Стигнахме до централната железопътна гара на Бремен и за моя изненада там заварихме истинска тълпа, множество от хора, които си говореха под сурдинка, както подобава на толкова ранен час. Макар гарата да беше германска, повечето хора видно бяха британци и французи.
	Имаше много униформи в цвят каки, както и в синьото на военноморските сили, основно мъже, макар тук-там да се виждаха и жени. Имаше и цивилни също — мъже, жени и деца, сънени и разтревожени. Журналистическото ми око сортираше детайлите — мъж с насълзени очи, гушнал разплакано момиченце; девойка на шестнайсет-седемнайсет години, която закичваше с цвете кепето на моряк не по-голям от нея; момче на единайсет, застанало мирно пред баща си, който очевидно го наставляваше да бъде „мъжът в семейството“. Говореше се основно на английски, но също на немски и френски, често пречупени през силните акценти на Мърси, района на Темза и Тайн. Явно двете години след повторното приземяване на марсианците бяха спомогнали за масовото побратимяване на европейските народи. Гарата не беше голяма и тихият говор на множеството изпълваше пространството под извития таван.
	— Със снаха ми изкарахме последните две години в Париж — казах аз. — Не знаех, че имаме толкова много войски на континента.
	Грей се оглеждаше за сборния пункт.
	— Стана постепенно, госпожице, а и процесът е двупосочен. Хора и активи пресичат Ламанша напред и назад. Имаме военни бази в Северна Германия, из цяла Холандия, във Франция, най-вече в провинциите близо до Северно море и Ламанша. В крайна сметка Южна Англия е военна зона и нашите съюзници щедро ни предоставят терени за складове, тренировъчни лагери, болници и дори за изпитания на оръжия. Май виждам нашия влак. — Извади някакви документи от джоба на куртката си. — Последвайте ме, моля…
	И така, пътешествието ми продължи с кратко пътуване от Бремен до брега на Северно море — кратко, но и доста неприятно заради претъпканите вагони. Хората стояха прави, наблъскани един до друг, прозорците държахме затворени, за да не влиза пушекът от локомотива, и много скоро помещението се превърна в пещ, наситена с цигарен дим и силната миризма на пот. Но щом лейтенант Бен Грей можеше да издържи, човек с далеч по-изнежено потекло от моето, значи и аз щях да се справя. Така де, преживяла бях и по-лоши неща преди тринайсет години. Запитах се как ли ще понесе морското пътуване Ерик Идън, който също нямаше опит на вода.


>>	4.
>>	На борда на „Непобедим“

	Всъщност, както самият той ми разказа с усмивка по-късно, в онази сутрин Ерик си прекарвал страхотно.
	Тъкмо бил приключил мисия, свързана с нашите съмнителни немски съюзници — за нея аз щях да науча по-късно, — и заедно с други старши офицери от британската армия се намирал на борда на „Непобедим“, отплавал от Брест предния ден. „Непобедим“, в компанията на други кораби от същия клас, плавал на север по протежение на Ламанша, за да се присъедини към втора група бойни кораби, спускащи се от Скапа Флоу, Шотландия, с цел да защити нашия конвой от марсианците, докато прекосяваме Северно море към Англия.
	„Непобедим“ бил линеен крайцер. Корабите като него имат сериозно въоръжение, но бронята им е по-лека от тази на гигантските дреднаути, като целта е да се жертва част от издръжливостта в полза на по-голяма бързина и повратливост. „Непобедим“ бил на цели шестнайсет години, вероятно най-старият и най-бавният от своя клас, нещо, което не се харесвало особено на Ерик.
	Но той, по стар свой обичай, не се ограничил до офицерските каюти, както биха направили повечето му колеги. Вечерта преди да отплават, Ерик се изтъпанил в столовата и изнесъл на екипажа импровизирана лекция за кратката си, но незабравима среща с марсианците на Хорселската мера. Подобни лекции бил изнасял многократно, докато рекламирал книгата си, неизменно разказвал преживяванията си с чувство за хумор и самоирония — как, докато други рискували живота си, той успял да се спъне „в собствените си крака“ и да падне право в гигантския цилиндър… Английските герои по правило не си придават тежест и точно в това, според мен, греши Бърт Кук. Новаците на борда на „Непобедим“ го засипали с въпроси за топлинните лъчи. По-опитните моряци и войници мрачно ги посъветвали да имат търпение, защото рано или късно ще получат отговори от първа ръка.
	„Непобедим“ потеглил по тъмно. Ерик бил заспал дълбоко и не усетил кога са отплавали. Събудил се от звъна на камбани в малките часове, придружен от дрезгав вик: „Екипажът на закуска!“.
	Предната вечер Ерик бил разговарял с група огняри в машинното отделение и останал дълбоко впечатлен от техническите сложности на професията им. Сега се озовал до тях в столовата, на една от дългите маси с претъпкани пейки. На кораби като „Непобедим“ различните специалисти от екипажа работят, спят и се хранят заедно в пригодени за целта помещения, а когато корабите са в движение, изхранването на многобройния екипаж, достигащ хиляда души, се извършва бързо и при строга организация. Закуската от бекон, бъркани яйца, препечени филийки и картофено пюре била изненадващо вкусна. Ерик бил чувал, че мъже от по-низшите класи се записвали във военния флот само заради добрата храна и приличните жилищни условия, и вече бил готов да го повярва.
	Огнярите, с които Ерик се сприятелил предната вечер, тъкмо били приключили нощна смяна. „Непобедим“ бил достатъчно стар, за да се задвижва с въглища, и огнярите с широките си комбинезони били потни и задъхани, омазани със сажди и въглищен прах. Пиели подсладен чай от супени паници и ги пресушавали една след друга.
	Вдъхновен от новите си приятели, след закуска Ерик лекомислено се писал доброволец — предложил да изкара една смяна с въглищарската лопата.
	— Не съм експерт, но едва ли е много трудно — така казал.
	Офицерът, с когото говорил, реагирал колебливо, но все пак решил, че ще се отрази добре на бойния дух, ако герой от Първата война се поизпоти наравно с екипажа, и кимнал в знак на съгласие. Така, половин час по късно и гол до кръста в търбуха на кораба, Ерик стоял с лопата в ръка край голяма купчина въглища пред зейналата паст на гигантската пещ.
	Посрещнали го с майтапи.
	— Ще се поизпотите за разнообразие, а, сър?
	— И в армията се потим. Подсетете ме някой път да ви покажа как се копае окоп…
	Загребването на въглища с лопатата и мятането им в пламъците през голямата врата на пещта било проста работа, макар и тежка. Ерик скоро усетил, че започва да се уморява, но това можело да се очаква. Осъзнал също, че тази уж проста задача има свой ритъм, който цели да се намали максимално загубата на топлина при захранването на пещта с въглища. На всяка врата работел екип от двама души, като единият загребвал и мятал въглища ритмично, а другият отварял вратата пред лопатата и после бързо я затварял, за да не излиза топлината. Опитните огнярски екипи успявали да вкарат по една лопата в пещта на всяка секунда.
	Тежкият еднообразен труд приглушил мислите на Ерик за сметка на въображението. Буквално усещал как корабът се движи, долавял го във вибрациите на дъските под краката си. На интелектуално ниво знаел, че движението се осигурява от големите парни турбини, задвижвани от топлинната енергия на горящите въглища, ала там, в търбуха на машинното, го завладяло ирационалното чувство, че не друго, а трудът на огнярите, техните синхронизирани и ритмични движения са двигателят, който тласка тежкия кораб през водите на Ламанша.
	Ала докато се потял в машинното, Ерик нито чул, нито видял по-голямата картина под сипващата се утринна светлина — картина, разгръщаща се на площ от стотици мили покрай бреговете на Британия и Европа. Не видял големите кораби на Британския военноморски флот да напускат базите си при Брест и в Скапа Флоу (този обграден от острови воден басейн край Шотландия бил в най-голяма степен извън обсега на марсианците). Имало и съдове на Германския морски флот, включени в тази мащабна координирана операция. Идеята била да се потърси безопасност в голямата бройка и в действителност конвоят, в който щях да се включа и аз, беше един от най-многобройните в историята на военното корабоплаване.
	Не че тези мерки биха могли да ни спасят от марсианците.


>>	5.
>>	На немския бряг

	Фризийският бряг на Северна Германия, между естуара на река Елба и холандската граница, трудно може да мине за бряг. Там земята сякаш се разпада в островчета, пясъчни наноси и плитчини, които са плавателни само при прилив и в зависимост от метеорологичните условия. В онази неделна сутрин, някъде по средата на Ламанша, Ерик вече се трудел в машинното отделение. А аз щях да потегля през Северно море именно от онзи бряг, заедно със стотици военни и цивилни.
	Слязохме от бременския влак и ни прехвърлиха в друг, който се движеше успоредно на брега и спираше да разтовари хора при всяко рибарско селце и малко пристанище. Кратки познанства завършваха с още по-кратки сбогувания. Когато най-после и аз слязох от влака, крайбрежието ме посрещна с влажен въздух, който вонеше на сол и водорасли, но бе добре дошъл след задуха в купето.
	За моя изненада ме поведоха заедно с Грей и дузина други към вълнолома на миниатюрно пристанище, където екипажът на рибарска платноходка чакаше да ни натовари. Вече се бе развиделило напълно, небето бе ясно и безоблачно, слънцето се издигаше над хоризонта. Погледнах нагоре и надолу по брега — тук-там все още грееха неугасени лампи. Очертаваше се прекрасен пролетен ден, веднъж щом се вдигнеше рехавата мъглица.
	Навътре в морето, отвъд пясъчните наноси, които лъщяха като гърбове на заспали китове под облизващите ги вълни, се виждаше многобройна флотилия от малки плавателни съдове. Имаше помощни кораби, влекачи, платноходки и яхти, а по-навътре в морето различавах сивкавите силуети на по-големи съдове — въглищарки, товарни кораби, фериботи, танкери. Вееха се знамена, без съмнение на множество нации, но бяха твърде далеч, за да различа детайлите.
	След малко моряците от нашия екипаж, които говореха немски със силен и неразбираем за мен акцент, ни дадоха знак да се качим на платноходката. Бен Грей понечи да ми подаде ръка, но аз само изпръхтях презрително, а накрая дори се наложи да му помогна. Така или иначе, бях единствената жена на борда.
	Платноходката вонеше на риба дори повече от пристанището. Моряците бяха с пуловери, тежки кожени палта и безформени шапки. До един бяха обрасли с гъсти бради. Стиснали раници, чанти и навити на руло одеяла, сгушени в палтата и шинелите си, ние, пътниците, насядахме върху сандъци с рибарско оборудване, обърнати кофи и дори направо на мазната и влажна палуба. Всеки си намери местенце така, че да не пречи на моряците, които своевременно се озъбваха на онези, които им се мотаеха в краката. На един млад редник се наложи да седне върху особено парче дърво, голямо, оформено и потъмняло от времето. Той понечи да го метне през борда, но капитанът му изсъска предупредително. Имаше и малка кабинка, оборудвана с две койки и миниатюрна кухня. Двама от пътниците влязоха там, за да освободят място на палубата. Чу се пукот на статичен шум — в кабинката имаше радиоапаратура от онази, която използваха военните.
	След като всички се качихме, платноходката се отлепи от кея и пое внимателно между пясъчните наноси, отначало само с гребла, а по-късно моряците вдигнаха платната.
	— Все едно се движим през лабиринт — казах аз на Грей.
	— Да. Лабиринт, който се променя при всеки прилив и буря. Трябва да си експерт, за да преведеш лодката си оттук, без да заседнеш в някоя плитчина. А ти, Колинс, не се сърди на капитана, че ти се озъби заради онова парче дърво. Не е какво да е дърво, а нещо като допълнителен кил, който се сваля при нужда. В момента лодката е кажи-речи плоскодънка, заради наносите, но като навлезем в по-дълбоки води, капитанът ще прикачи допълнителния кил. Не знам как го прави, може би има специален отвор в пода…
	— Да, сър. Той как ме нарече, сър?
	— По-добре да не знаеш, хлапе. По-добре да не знаеш.
	Вече виждах и други лодки като нашата по протежение на брега, отправили се към импровизираната флотилия, която чакаше да ни натовари; лодки, претъпкани с пътници, насядали плътно един до друг, чиито силуети тъмнееха на утринния светлик.
	— Подсеща ме за Първата война — измърморих аз. — Евакуацията на Есекс.
	— Да, чели са ни лекции за онази евакуация — каза Грей. — Този път поне е планирано.
	— Голяма утеха. Има ли причина да треперя на борда на малка лодка, вместо да спя в комфорта на пътнически лайнер, отплаващ от Хамбург?
	Грей се засмя.
	— Всъщност има напълно логично обяснение. От случващото се в Англия знаем, че марсианците се отнасят към хората както фермер се отнася към мравките. Когато мравунякът стане твърде голям, фермерът го разритва, стъпква, наводнява или му слага отрова. Но отделните мравки не закача. Разбирате ли?
	Разбирах. Уолтър също оприличаваше хората на мравки.
	— Вече знаем как да се придвижваме по суша, без за дразним излишно марсианците. Те си отварят очите за големите неща и подминават малките.
	— И сега прилагате същия принцип по море.
	— Именно. Хиляда рибарски платноходки могат да шарят напред-назад из Ламанша, без да привлекат вниманието на марсианците, дори ако на една от тях пътува самият Чърчил, но ако „Лузитания“ отплава от Хамбург, дори на борда да си само ти, Колинс…
	Редникът се усмихна широко.
	— С няколко хубавици за компания. Рискът би си струвал, сър!
	Един по-възрастен мъж изсумтя.
	— Внимавай какво си пожелаваш, момче. Но като си говорим дали марсианците ще ни забележат… — Мъжът погледна с присвити очи към ясното синьо небе. — Още не съм виждал летяща машина. Но денят е идеален да пратят такава. Тъй де, Северно море не се слави със слънчевите си дни, нали така, лейтенант? Да си имам късмета!
	Говореше със северняшки акцент, вероятно от района на Ливърпул. Човекът имаше нашивки върху ръкава на куртката си и белег от изгаряне на бузата, почти като нараняванията на Уолтър, но на по-малка площ и не толкова дълбоки. След като се загледах по-внимателно в него, вече не бях толкова сигурна за възрастта му — като че ли бе по-млад, отколкото го бях преценила на пръв поглед, може би на трийсет и пет.
	— Представете се, сержант — помоли Грей.
	— Лейн, сър. От Кралския инженерен корпус.
	— Участвали сте в битки, но не срещу марсианците, прав ли съм?
	— Бях на Руския фронт, сър.
	Признавам си, че зяпнах сержанта след това му признание, не само аз, а и другите пътници на борда. Този човек, този сержант Лейн със северняшкия акцент и белезите по лицето, беше като слухове, съсирили се във факт. Значи британски войски наистина се биеха рамо до рамо с германците в Сибир, дори сега.
	— Там постоянно разузнават от небето, сър — каза Лейн. — Със самолети и цепелини, нищо че руснаците ги ползват за мишени. Но ако има облаци или мъгла, и от цепелин нищо няма да видиш.
	— Това не важи за марсианците, Лейн. Те виждат през облаци, през мъгла и дори в пълен мрак. Е, думата „виждат“ може и да не е съвсем точна. Нашите учени глави имат някои теории как го правят. Работата е там, Лейн, че всички ние светим в тъмното; телесната ни топлина е един вид излъчване, невидимо за нашите очи, но въпреки това съществува и може да се измери. Може би марсианците имат начин да засичат и следят това излъчване. А радиовълните минават и през най-гъстата мъгла без проблем. С други думи, ако се движим в мъгла или нощем, в тъмното, това би затруднило единствено нас, а не марсианците. Затова по-добре да си свършим работата в ясен ден като днешния, когато и _ние_ ще можем да ги видим.
	Лейн изсумтя.
	— Сигурно сте прав, сър, но човешката природа казва друго.
	— Така е, сержант. Но не забравяйте, че марсианците не са хора.
	След бавния преход през пясъчните наноси най-после излязохме в открито море и екипажът се зае да монтира допълнителния кил. В лодката нахлу вода по време на процедурата и мъжете взеха да мрънкат, че са им се намокрили краката, но движението на съда стана много по-стабилно.
	Брегът се смаляваше зад нас, плосък и монотонен, сви се до тъмна линия на хоризонта. Загледах се в него, обзета от лоши предчувствия. Германия беше чужда за мен страна и никога не бих я почувствала като свой дом, както и Франция впрочем, но предлагаше сигурност, каквато нямаше да намеря там, където отивах.
	Прехвърлиха ни на по-големите кораби без особени инциденти. Пътниците от нашата платноходка се озоваха на борда на малък речен кораб с името „Суетната дама“. Видът му говореше за прежен лукс, но гладката бяла боя бе замазана със сивото на флота, а полираните дъски на палубата бяха надрани от войнишки ботуши и осеяни с войнишки принадлежности. Така или иначе, бях извадила късмет, защото в очакващата ни флотилия имаше само рибарски корабчета и въглищарки!
	Отведоха двама ни с Грей в един салон под предната палуба, точно под малкия мостик. Там имаше тапицирани пейки и множество люкове по стените, които откриваха панорамна гледка към Северно море. Макар и пълен с войници, насядали и налягали по пода да дремнат, салонът бе относително удобен. Имаше дори стюард, който раздаде вода и плодов сок на пътниците.
	— Добрутро, господин Грей — поздрави стюардът.
	— Лейтенант, Пъркинс, временно поне.
	Когато стюардът ни подмина, аз се обърнах към Грей.
	— Е, лейтенант временно. Стюардът ви познава, така ли?
	— Чрез собственика на корабчето. Една от големите крайбрежни вили в Марлоу е негова. Приятел е на баща ми. Преди ходех там да играя тенис.
	— Не се и съмнявам.
	Той ме погледна с присвити очи и вдигна чаша с плодов пунш (без алкохол).
	— В Англия ще се сблъскаме с предостатъчно трудности. Реших да използвам малкото си връзки, за да направя поне тази част от пътуването ни малко по-приятна.
	Чукнах леко чашата му със своята.
	— В момента съм ви благодарна за решението. Подозирам, че след десетина-дванайсет часа ще съм ви още по-благодарна.
	Защото толкова трябваше да продължи пътуването ни по план — през Северно море от източната част на фризийския бряг, южно покрай Догър Банк, докато не стигнем залива Уош, където да ни прехвърлят на друга флотилия от малки съдове за последния преход до брега. Ако всичко минеше добре, щях да пристигна в Англия преди залез, без дори да си намокря краката.
	Ала по обед плъзнаха слухове, че са били забелязани марсианци.
	Малко след това се чу звук като от гръмотевица.
	Разпознах съсредоточеното изражение върху лицето на Грей и останалите, досетих се за причината. Нашият кораб, част от многобройния конвой, все още се намираше в открито море, по средата между Германия и Британските острови. А оръдейните изстрели не идваха от запад, тоест от английския бряг, където би било логично да се сблъскаме с марсианци, а от _север_, от открития океан. Видно бе, че никой от моите спътници, дори най-опитните сред тях, нямаше представа какво се случва, и това доста ме притесни.


>>	6.
>>	Битката в Северно море

	На борда на „Непобедим“ майор Ерик Идън спял дълбоко. Изкъпан, нахранен и облечен в чиста униформа, той спял върху купчина одеяла на пода в една офицерска каюта, която, дори в разгара на междупланетна война, си имала килим, кожени кресла и портрети на Нелсън по стените. Било по пладне, но изтощението от половин огнярска смяна в машинното надвило Ерик. Проспал дори камбаните, които призовали за неделната служба.
	А после прозвучала сигналната тръба за тревога.
	Ерик се събудил моментално. Не бил чувал този сигнал преди, но веднага разбрал какво вещае, а и офицерите наоколо му, както морските, така и армейските, също наскачали. Не му бил възложен конкретен пост и той се зачудил дали да не слезе отново в машинното и да помогне според силите си. Ала изкушението да разбере какво става било твърде силно, затова се отправил към палубата.
	Стигнал горе навреме да види как вдигат знамето. Наоколо му царял хаос, моряците от екипажа тичали да заемат местата си, големите оръдия се въртели на лафетите си, а черният пушек от комините браздял небето. Сетил се отново за огнярите, които се трудели в търбуха на кораба.
	Обхванал с поглед морето и видял, че „Непобедим“ е част от дълга и плътна колона кораби с развети знамена и бълващи дим комини. Някои от корабите били дреднаути с характерния си профил, с двата големи комина и четирите тежки оръдейни установки при носа и кърмата. Гледката била величествена и вдъхновяваща, мащабът й — неочакван.
	После Ерик осъзнал, че гигантската колона от кораби завива в широка дъга през сивото море. Слънцето било високо в ясното и безоблачно небе. Смущение обзело Ерик. Бойната група променяла курса си, но накъде? И по-важното — защо?
	А после се чул лай на оръдия откъм корабите в челото на колоната. На Ерик се сторило, че различава полета на снарядите, но все още не виждал по какво стрелят.
	— Ще бъде забавно — подхвърлил мъжът, който стоял край парапета до него. Моряк, но не от екипажа на „Непобедим“, а от „Минотавър“, ако се съдело по емблемата на кепето му. Говорел със северняшки акцент, вероятно от района на Даръм.
	Ерик го погледнал озадачено.
	— Какво имате предвид?
	Морякът го измерил с поглед.
	— Вие сте онзи с марсианците. Бях на лекцията ви.
	— Онзи с марсианците — тихо се засмял Ерик. — Сигурно може и така да се каже. Чувствам се точно толкова объркан тук, между другото, колкото и в онзи цилиндър. — Погледнал към слънцето. — Кое време е?
	— Малко след пладне.
	Ерик се замислил за графика на плаването.
	— Значи сме някъде в средата на океана. Не би трябвало да налетим на марсианците, докато не наближим брега… Нали така? И накъде завиваме? Слънцето е твърде високо. Дори не мога да се ориентирам накъде е юг.
	Морякът посочил вдясно от себе си.
	— Юг е натам, откъдето дойдохме. Отплавахме от Брест, сигурно поне това си спомняте…
	— Да, да.
	— Поехме на север през Ламанша. Ще се срещнем с ескадрилата, която е потеглила от Скапа Флоу, после ще ескортираме пътническата флотилия до английския бряг.
	— Но сега сме в открито море. И обръщаме… накъде, на изток? А не на запад, към Англия.
	— Защото марсианците са там, сър. Все още не ги виждаме, но са там, на север. Така поне твърдят слуховете. Забелязал ги цепелин. Група бойни машини насред Северно море. Изобщо не би трябвало да са там. Цепелинът се прибирал след разузнавателна мисия над гнездото им в Англия и извадил лошия късмет да мине над тях. И добър за нас, защото успял да изпрати съобщение, преди да го свалят…
	— С топлинен лъч?
	— Да.
	— Марсианците не могат да плуват, по дяволите. В това няма смисъл. Не са си докарали кораби. Изобщо не би трябвало да са в морето.
	— Дори човек, който не може да плува — спокойно отбелязал морякът, — може да стои в плиткото и да размахва меч.
	Тогава Ерик съобразил.
	— Догър Банк. Разбира се.
	Морякът кимнал мрачно.
	— Онази пясъчна плитчина е на стотина мили от брега и в най-плитките си участъци е дълбока само трийсетина метра. Удобна платформа за сражение, не мислите ли? Ако си в бойна машина, висока трийсет метра, а вече знаем, че могат да разгъват краката си допълнително…
	Двамата се заговорили откъде биха могли да знаят марсианците за плитчината. Разсъжденията им не се различавали значително от разговора, който аз бях дочула на рибарската платноходка. Щом марсианците могат да „виждат“ през облаци, мъгла и в тъмното, защо да не могат и през трийсет метра вода? Летящите им машини сигурно са картографирали морското дъно също толкова точно, колкото и сушата. Колкото до това как бойните машини са стигнали до плитчината…
	— Те нямат кораби — разсъждавал на глас Ерик. — Но, както казахте, може просто да са стигнали дотам _пеша_. Под водата. Сигурно им се е сторило много странно преживяване, тъй като техните морета са плитки…
	— Ако не друго, това поне ще ни осигури помощта на немците. Английският канал не е много дълбок. Сигурно лесно биха стигнали под вода до европейския бряг…
	— Да, но днес? Какво ще стане днес според вас? Каква ще е тактиката ни?
	Морякът, видимо интелигентен и опитен човек, макар и с нисък ранг, изглеждал доволен, че офицер се интересува от мнението му.
	— Ще ви кажа какво бих направил аз, ако адмирал Джелико ме попита. — Начертал с показалец невидима карта върху дланта си. — Тук са марсианците при Догър. А тук — пътническата флотилия, която ще мине достатъчно близо до тях, за да е в обхвата на топлинните лъчи. Аз бих ги предупредил да обърнат на юг, а ние, вместо да се движим на северозапад към Англия, трябва да завием дясно на борд, ето така, и да се отправим на изток.
	— Аха. Да минем между марсианците в плитчината и пътническата флотилия.
	— Именно. Да отвлечем вниманието на марсианците. А междувременно ескадрилата, която идва от север, също ще завие на изток и ще мине северно от Догър Банк.
	Ерик се намръщил.
	— В колона по фланга? Вместо да се насочат челно към марсианците?
	— Такава е тактиката. Държиш корабите си в група, така че да се защитават един друг, и обърнати настрани, за да стрелят с оръдията си. Най-вероятно ще открием стрелба веднага щом марсианците влязат в обсег, дори ако са отвъд хоризонта и не ги виждаме, с надеждата да уцелим някоя машина. Така де, трябва да се възползваме от по-големия си обсег — топлинните лъчи стрелят само по права линия, след като засекат мишената си визуално, а нашите снаряди летят по дъга и могат да прехвърлят хоризонта.
	— Хм. Да, но те прехващат с лекота снарядите ни в полет.
	— Точно затова трябва да ги засипем със снаряди. Не можеш да отстреляш всяко ледено топче по време на градушка, нали?
	— Така е.
	— Германците пробваха да пратят срещу тях подводниците си, но онези гадини виждат във водата и ги прехващат с лекота. Но така или иначе, трябва да си опитаме късмета. Иначе ще стегнат Англия в непробиваема блокада.
	С последното Ерик не можел да спори.
	А после в стрелбата се включили и оръдията на „Непобедим“.
	Ерик имал чувството, че внезапно се е озовал в центъра на полесражение. Корабът имал четири дванайсетинчови оръдия и шестнайсет четириинчови; когато всички те открили огън, корабът се разтресъл, трясъкът бил оглушителен, а барутът, в добавка към черния въглищен дим от комините, обвил „Непобедим“ в саван от задушлива мараня. Ала Ерик останал на мястото си при парапета, той, както и събеседникът му. Вече всички кораби в групата стреляли, цялата разтеглена на запад и изток колона.
	Морякът изправил гръб и посочил.
	— Там! Виждам как падат снарядите! Вече сме близо до плитчината!
	Ерик присвил очи и видял фонтани от вода, колони, издигащи се на петдесет-шейсет метра във въздуха.
	Видял и друг вид експлозии, не в далечината, а във водата близо до техните кораби. Взривове, гейзери. Топлинни лъчи, без съмнение. Самите те били невидими, но когато ударели водата, я изпарявали в миг, експлозивно и в гигантски количества.
	— По-близо сме, отколкото си мислехме — промърморил морякът. — Виждат ни.
	А после марсианците при Догър Банк коригирали прицела си.
	Лъч ударил съд само на два кораба от „Непобедим“, облизал го почти любовно. Всичко, до което се докоснел лъчът, пламвало, стапяло се или експлодирало — корпусът, постройките върху палубата. Скоро дим и пара обвили кораба, бронираният му корпус се напукал, комините се сринали, бълвайки пара. Корабът се килнал настрани почти веднага и Ерик видял хора да скачат отчаяно във водата. Уви, повечето от тях се сварили живи със сърцераздирателни писъци, сякаш някой ги бил хвърлил в казан с вряла вода. Палубата на съседния кораб в колоната гъмжала от хора, които се опитвали да издърпат с въжета и колани оцелелите. Сражението продължавало.
	В сравнение с марсианците човешките кораби изглеждали примитивни, бавни и тромави, а димът, бълващ от комините им, бил символ на безнадеждната им изостаналост. Ала всеки от тези тромави съдове носел на борда си по повече от хиляда души екипаж. Ерик се почувствал гол и уязвим. Тежката броня на уцеления кораб с нищо не му помогнала. А „Непобедим“ нямал дори такава, бил линеен крайцер с много по-тънка броня в полза на по-добра маневреност и по-висока скорост.
	Снарядите все така летели към марсианската позиция. Събеседникът на Ерик бил измъкнал отнякъде бинокъл и твърдял, че вижда бронзовите качулки на бойните машини.
	— Много са! — възкликнал той. — Една падна! И още една!
	Макар марсианците да били заети с отстрелването на връхлитащите снаряди, бронзовите им глави току се завъртали в една или друга посока, прехващали корабите и те един по един ставали жертва на топлинен лъч.
	А после един от корабите буквално изчезнал в мощна експлозия и големи шрапнели се разхвърчали във всички посоки, запратени от остатъчното въртене на смазаните турбини. Никой не би оцелял при подобен взрив, осъзнал Ерик.
	Морякът казал мрачно:
	— Лошо ще стане, ако марсианците му хванат цаката. Удряш машинното и целият кораб става на парчета…
	А после топлинен лъч облизал „Непобедим“.
	Ерик погледнал надолу и видял как бронята под неговото място при парапета се смачква като хартия в невидим юмрук… било като магия, от само себе си сякаш… видял как нажежени до бяло парчета падат във врящата вода. Чул писъци на мъже, изхвърлени като играчки през борда. Свил се в очакване на експлозията, която щяла да го убие… но корабът само потръпнал силно и продължил.
	— Удариха ни, но още сме на вода! — Морякът от „Минотавър“ плеснал Ерик по рамото. — Случайно да сте лекар, сър?
	— Бих могъл да мина за медицинска сестра.
	— Тогава елате с мен.
	Ерик го последвал по тясна стълба към помещение под палубата, което се използвало като лазарет по време на битка. Тук донасяли ранените, разпределяли ги според тежестта на нараняванията, после военните лекари с бели престилки им оказвали първа помощ, преди санитарите да ги отнесат в спалните отделения на по-долното ниво.
	Ерик се включил според силите си, влачел носилки, разнасял провизии, дори превързвал шинирани крайници. Потокът от ранени сякаш нямал край. Много по-късно Ерик щеше да ми сподели, че преживяното в импровизирания лазарет му внушило дълбоко уважение към военните лекари, към Франк включително. Дори самата способност да действаш при такива обстоятелства, да мислиш, да вземаш поредица от жизненоважни решения, му се струвала проява на героизъм.
	Ала неспособността да следи сражението го убивала. В лазарета нямало люкове, през които да види какво се случва навън, чували се само трясъци на експлозии, лаещият звук на корабните оръдия и ревът от съприкосновението на топлинни лъчи с вода. Корабът се тресял постоянно и започвал бавно да се накланя.
	Ерик изгубил представа за времето, надвит от усещане за неминуема катастрофа. Не знаел минути ли е траяло пребиваването му в лазарета, или часове. Винаги бил смятал, че за разлика от калния хаос на наземните сражения, битките по море са някак по-чисти и абстрактни… но се оказало друго.
	После, макар звуците на битката да не замлъквали, Ерик чул победоносни викове от палубата горе. Тъкмо бил приключил поредната си задача в лазарета; изгаряло го нещо повече от любопитство, неустоимо желание да разбере ще живее ли, или ще мре. Обещал си да се върне скоро и с дълбоко чувство на вина хукнал по тясното стълбище към палубата.
	Снаряди все така разсичали въздуха, морето вряло, осеяно с потъващи кораби. Ерик успял да намери моряка от „Минотавър“.
	— Там! — Мъжът сочел към хоризонта, където продължавали да валят снаряди. — Там! — извикал отново през несекващия трясък на оръдията.
	И тогава Ерик го видял — линия от ниски сенки по протежение на северния хоризонт, сиви в мъглата. Гледката била удивителна.
	— Това е ескадрилата от Скапа! Дреднаутите! Сега вече ще дадем урок на марсианците, помнете ми думата!
	Но после топлинен лъч намерил един от линейните крайцери в колоната на „Непобедим“. Последвала мощна експлозия, корабът сякаш се взривил навън, а после навътре в себе си и изчезнал.


	От нашата яхта ние чухме бумтеж на север, видяхме проблясъци. Но ни бе спестена гледката на умиращи кораби и марсианци.
	По-късно научих, че в битката сме изгубили приблизително трийсет процента от военноморския си ескорт и само пет процента от пътническите кораби. Загубите на марсианците бяха неизвестни. Почти всички конвои понасяха подобни загуби, но това не спря транспортирането на хора и стоки през океана. Както казал на Ерик неговият моряк, и както изтъкна пред мен сержант Лейн, най-важно било марсианците да не стегнат Британските острови в блокада. По този въпрос всички били на едно мнение.
	Самата аз минах далече от битката и продължих към Англия без инциденти.


>>	7.
>>	На брега

	След като подминахме успешно заплахите на откритото море, конвоят ни се пръсна, по-големите товарни кораби поеха към пристанищата по южните и източните брегове, а военните съдове се отправиха към своите пристани.
	Колкото до пътническата флотилия, ние навлязохме в залива Уош и там, близо до брега, ни очакваха множество рибарски платноходки и други малки съдове, по подобие на флотилията, която ни бе транспортирала от фризийския бряг. Заедно с лейтенант Грей, сержант Лейн и немалък брой други пътници, аз и раницата ми се озовахме на миризливата палуба на рибарски съд и се наложи да изтърпим още един мъчително бавен преход през плитчините и наносите, задръстващи големия залив. Вече се бе смрачило и как капитанът ни — стар морски вълк с обветрено лице и бяла като сняг брада — успя да ни преведе през всички препятствия до светлинките на брега, не знам. От мрака наоколо ни се чуваха ругатни и звън на камбани, оповестяващи поредната заседнала лодка. Но нашата стигна до брега без произшествия и аз с огромно облекчение стъпих отново на твърда земя.
	Намирахме се в естуара на Грейт Оуз, недалече от град Кингс Лин. Чакаха ни автомобили, пребоядисани в армейско зелено, и Грей без бавене тръгна да потърси отговорника, за да ми осигури транспорт навътре в страната. Сержант Лейн трябваше да се присъедини към своята част, но бе така любезен да остане с мен, докато Грей уреждаше нещата.
	Шофьорката на автомобила настоя да види документите ми. Оказа се, че паспортът вече не е достатъчен, за да стъпи поданик на Негово Величество на британска земя, и преговорите се проточиха.
	— По дяволите! — изруга Грей. — Изобщо не се сетих. Трябваше да ви уредим военни документи.
	Шофьорката, около четиресетгодишна и с колосана униформа, изглеждаше компетентна жена и склонна на компромиси. Претегли ме с поглед и се ухили.
	— Е, не ми изглеждате особено опасна, госпожо. Разрешено ми е да транспортирам един затворник под охрана. Но ще трябва да прегледам съдържанието на раницата ви. И трябва да има още някой отзад, при нея… освен вас, лейтенанте.
	Грей въздъхна.
	— Щом казвате. Сержант Лейн?
	— Сър?
	— Мобилизирам ви. А сега да се качваме на тази таратайка и да потегляме към ярките светлини на Кингс Лин…
	Лейн се съгласи с широка усмивка.
	— За предпочитане е пред казармите. Първите питиета са от мен, госпожице — прошепна ми той, докато се настанявахме в колата.
	Неделната нощ изкарахме в града, от който аз не видях почти нищо.
	По-късно научих, че Грей и Лейн са ходили на кино, където гледали „Любовницата на кайзера“, холивудска драма от ранните дни на Шлифеновата война, съчетаваща документални снимки на събитията с актьорска игра. Ако се съдеше по вида на спътниците ми сутринта на следващия ден, двамцата не си бяха легнали след края на филма.
	Подкачих ги, докато се качвахме на влака.
	— Обсъдили сте надълго и нашироко достойнствата на филма, а, господа?
	Грей изсумтя.
	— Филмът… пълна глупост… не помня няколко храбри американци да са спасявали Париж самосиндикално.
	Влакът потегли рязко и лейтенантът пребледня.
	Лейн се засмя.
	— Май не само военни спомени се връщат, така ли е, сър?
	— О, я стига, Тед. Радвай се на свободния си ден и ме остави на мира.
	— Както кажете, сър.
	Отправихме се на югозапад през Питърборо и Нортхамптън към Оксфорд, където щяхме да се прехвърлим на друг влак. Зяпах през прозореца, нетърпелива да събера впечатления от частично окупирана Англия след двегодишното си отсъствие. Линията минаваше доста далече от Марсианския кордон, но въпреки това се виждаха оклепани с камуфлажна боя сгради и железопътни линии, дори телефонните кабели бяха замаскирани. Много малко автомобили и камиони се движеха по улиците заради склонността на марсианците да се целят в механичните транспортни средства. Макар и много рядко, марсианците извършваха набези извън Кордона и никоя част от големия британски остров не беше изцяло имунизирана срещу нападения. Разбира се, камуфлажните платнища и маскировъчната боя не биха могли да спрат бойна машина, защото марсианците засичаха топлината на маскираните двигатели, но машините им бяха ограничен брой и не можеха да проверяват всичко подробно, което правеше предпазните мерки разумни.
	Влакът спираше и на други места, които не ми бяха познати — Южна Англия наистина се бе променила. Една от тези нови спирки представляваше набързо построена казарма на голяма площ, като жилищните помещения бяха стъкмени от дърво, бетонни панели и дори гофрирана ламарина, и сигурно се превръщаха в истинска пещ през лятото. Постройките бяха с прави линии и ъгли, националният флаг се вееше навсякъде, а по периметъра бяха вкопани артилерийски гнезда. В същото време на една поляна край малката гара безгрижно играеха дечурлига, сякаш новопостроеният лагер не беше военна база, а ваканционно селище като онова в Норфолк, където бях ходила на кратка почивка с Джордж и Алис в годината преди Първата война. Железопътната гара си нямаше име.
	— Какво е това място?
	Грей беше задрямал.
	— Мм? Кое време е? — Погледна разписанието, което носеше в джоба си. — Ако се движим по график, трябва да е Лагер А-Едно-43.
	— Лагер ли? Но тук играят деца.
	Лейн се обади:
	— Личи си, че последните години сте били в чужбина, госпожице. Това е едно от градчетата на Чърчил. Уинстънвил им викат.
	— Аха. Бежански лагер.
	— Повече от това — поправи ме Грей. — Лагерите функционират като малки градове, имат си магазини, лекарски кабинети, училища и параклиси, всичко това е организирано и построено за нула време. Има десетина такива, ако не и повече. Номерират ги според шосето, край което се намират.
	Бях запозната с идеята. Всичко това беше следствие от несекващата марсианска заплаха срещу Лондон. В столицата все още живееха милиони, хванати в капан, и значителна част от националния ресурс се насочваше към изхранването на тези хора, извеждането им от Лондон и последващата грижа за растящия брой бежанци в лагери като този.
	Само че Лондон винаги е бил нещо много повече от гъсто населен град. Беше сърцето на британската икономическа активност, неин финансов център, важно пристанище и средище на промишлеността — заводът в Улуич например, сега опожарен и смазан, доскоро бе най-големият ни производител на муниции. След като марсианците удариха столицата, реорганизацията на националното стопанство стана неизбежна. Сега другите британски пристанища, от Хал до Харуич и от Саутхамптън до Ливърпул, поемаха товарите, обработвани преди това в Лондон, изграждаше се нова, маскирана транспортна мрежа. Нови фабрики никнеха из цялата страна, финансирани със заеми от Германия, Щатите и други страни; големи участъци от Северна Англия бяха разкопани и превърнали в открити мини за добив на алуминий с марсианската технология. Ала обичайните слухове за незаконни печалби не секваха и сега — дори в компанията на марсианците богатите ставаха по-богати, а бедните — по-бедни.
	Правителството също бе претърпяло промени. Голяма част от властта бе преминала в ръцете на областните губернатори под управлението на премиер-министъра Лойд Джордж, който се бе изнесъл заедно с кабинета си в Бамбъро. (Генерал Марвин беше загинал през 1921-ва, убит от марсианците при една глупава атака, която бе настоял да предвожда лично, за да не остане по-назад от Чърчил.) Кралското семейство все така се криеше в Делхи, което се посрещаше от хората с нескрито облекчение — ако не друго, поне кралят бил на сигурно място, така казваха всички.
	— И ги наричат Уинстънвил?
	Грей ме изгледа.
	— Нали знаете, че Чърчил е губернатор на Лондон? Човекът мисли мащабно.
	— Голяма работа е той — вметна Лейн и се ухили. — Добрият стар Уинстън.
	В Оксфорд се прехвърлихме на друг влак. Гарата беше нова, в индустриален район, който опасваше историческата сърцевина на университетското градче. Въздухът в ранния следобед ми се стори някак странен, с привкус на електричество — като наситения с озон въздух на морския бряг сутрин — освен това имаше особен зеленикав оттенък, който ми навя неприятни спомени. Питах се какво ли произвеждат тези нови фабрики с откраднатите от марсианците технологии.
	Отдъхнах си с облекчение, когато се качихме на междинния влак, който щеше да ни откара право на юг през Саутхамптън до Портсмут. Докато минавахме през Абингдън, Грей каза, че сме много близо до Марсианския кордон. Влакът изви в широка дъга и по цялото му протежение се виждаха лица, залепени за стъклото на прозорците, вперили богобоязливи погледи на изток. Но марсианци не видях… не и в онзи ден.


>>	8.
>>	В Портсмут

	Когато най-после слязохме от влака в Портсмут, на гарата ни чакаше куриер с нови заповеди. Противно на очакванията ми, вместо към военноморската база ме насочиха към една военна болница извън града. Грей прие тази промяна в заповедите с примирена усмивка, сякаш поредният каприз на висшето командване само потвърждаваше мнението му за щаба.
	Докато ми търсеха автомобил, аз се сбогувах несръчно със сержант Лейн.
	— За мен беше удоволствие, госпожице. Ще се свържа със своята част да разбера дали все още искат да се явя в Харуич. Още едно пътуване с влак, предполагам, при това платено от собствения ми джоб.
	— Безобразие.
	— Мда.
	Грей го гледаше замислено.
	— Виж сега, сержант. Както знаеш, моята задача е да придружа госпожица Елфинстоун до Марсианския кордон. Защо да не се възползвам от съдействието ти? Бих могъл да се обадя тук-там и да изискам временно да те прехвърлят. Освен ако услугите ти не са необходими другаде, разбира се.
	Лейн потърка брадичката си и погледна на север към бърлогата на марсианците.
	— Хм. Ветеран от източния фронт, а сега и на мисия в марсианските владения. Колцина могат да се похвалят с това, сър?
	— Не ще да са много.
	— И питиетата са от вас.
	— Хайде първо да настаним госпожица Елфинстоун…


	Болница „Кралица Александра“, комплекс от неизмазани тухлени сгради, датиращ отпреди Първата марсианска война, се намираше извън града. Дотам се стигаше с трамвай, но на мен ми бяха осигурили кола с военен шофьор. На рецепцията ме чакаше не друг, а Марина Огилви, съпругата на астронома от Отършоу. За моя изненада и значително неудобство, в първия миг не я познах.
	После се появи една енергична медицинска сестра и ме заведе в частна стая. Марина дойде с мен. Пътьом надникнах в едно отделение и видях мъже с тежки изгаряния, целите бинтовани като какавиди, и други с дихателни проблеми. Точно такива наранявания можеха да се очакват при контакт с марсианците, ако изобщо оцелееш след срещата си с тях. Тук бяхме много далече от фронта: на Втората марсианска война и това бяха първите ранени, които виждах, откакто напуснах Англия преди две години, но нямаше да са последните.
	В стаята сестрата ми каза, че трябва да ми поставят инжекции.
	— Приятелката ви може да остане с вас.
	Обясни, че територията на Марсианския кордон била под карантина. Въпреки усилията да се осигуряват доставки и да се оказва друго съдействие на попадналите в марсианския капан, получавали доклади за заболели от холера и тиф, затова трябвало да ми сложат ваксини.
	— Ще ви направим и други ваксини, експериментални — добави сестрата, без да навлиза в подробности. — Рутинна процедура.
	Последното, както се оказа по-късно, бе поредната ми среща с Лъжата. Но по онова време не се притесних. Така де, всички сме склонни да вярваме на медицинските сестри!
	След като ми направи инжекциите, сестрата излезе за кратко. Лежах на леглото с навити ръкави и се обърнах към Марина.
	— Искрено се извинявам, задето не те познах на рецепцията.
	Тя се усмихна уморено; беше от онези жени, които винаги изглеждат уморени.
	— О, не се извинявай. Така де, съпругът ми беше известният, не аз.
	— Досещам се защо са повикали и теб. През седма година съпругът ти бе сред първите, които се опитаха да създадат мирна комуникация с марсианците…
	— И стана първата жертва във войната, заедно с професор Стент и другите глупаци.
	— Да, но… Каузата им е била добра, нали? А сега ние отново ще направим опит за контакт.
	— Права си, разбира се. Подозирам, че са ме извикали, за да придам известна легитимност с присъствието си на цялото това начинание. Един вид символ на покойния ми съпруг. Проклетият глупак — повтори тя с ожесточение. — Чух, че лейди Стент, вдовицата на кралския астроном, категорично отказала да я замесват. Но може и да е само слух. В наше време малцина отказват да изпълнят дълга си.
	Сестрата се върна и ме уведоми, че мога да си тръгвам. Предупреди ме, че можело да се появят леки симптоми на гадене, и заръча да не се преуморявам. Никакви пътувания на дълги разстояния за днес.
	Но пък можело да се разходя из града, добави тя. След толкова дни в мъжка компания идеята да избягам ми се стори страхотна. Беше приятна майска вечер и аз нямах търпение да се поразходя. Марина се съгласи да дойде с мен. Наложи се обаче да поспоря с лейтенант Грей по телефона относно свободната си вечер, защото все още нямах нужните документи. Накрая все пак стигнахме до споразумение.
	Малко след това пред болницата спря такси с един-единствен пътник — Тед Лейн. Грей го бил инструктирал да ни наглежда дискретно.
	— Този човек е готов на всичко, за да не почерпи — измърмори Лейн. Но иначе беше в добро настроение, а щом Грей го смяташе за достатъчно компетентен, значи и аз можех да му отпусна кредит на доверие.
	Понеже таксито беше предплатено, решихме да си направим автомобилна обиколка на града, включително на пристанището и корабостроителницата. При предишната ми визита в компанията на Филип Парис пристанището гъмжеше от бойни кораби; сега те хвърляха котва навътре в морето, извън обсега на мародерстващите марсианци.
	Слязохме на Търговската улица да се поразходим. Лейн ни следваше на дискретно разстояние и ние бързо го изгубихме от поглед в навалицата, която изобилстваше от армейски и военноморски униформи. Другият доминиращ цвят беше черният и от Марина разбрах, че черното било на мода.
	— Сякаш сме се върнали във викторианската епоха — мрачно казах аз.
	Не само модата отличаваше Оксфорд от Париж и Берлин. Най-впечатляващата разлика беше почти пълната липса на моторни превозни средства по улиците, ако не броим шепата омнибуси и линейки, полицейски патрулки, военни автомобили и частни коли. Затова пък файтони и каруци имаше колкото искаш, както и съпътстващите ги слама, конски тор и силна землиста миризма, които бяха изчезнали от британските улици още преди първото марсианско нашествие. Марина обясни, че хората предпочитали впрегатни превозни средства заради марсианците, както и заради недостига на петрол.
	В самия център отбранителните мерки не се набиваха на очи, видях само няколко големи прожектора и картечни гнезда. Научих обаче, че около града, на пет и на десет мили от центъра, както и около пристанището, имало кръгова отбрана от оръдия и противовъздушна артилерия.
	Имаше следи от прежна марсианска активност по сградите там, където ги бе облизал топлинен лъч.
	Видях и други, не толкова преки последици от войната. Най-голямата търговска улица на Портсмут беше като беден роднина на търговските улици в Берлин. Пред хранителните магазини се виеха опашки, мъже, жени и дори деца чакаха търпеливо в износените си дрехи, стиснали празни кошници и някакви розови тетрадки — порционни книжки, както ми обясни Марина. На опашките имаше и военнослужещи — личаха си по опърпаните шинели и избелелите военни кепета. Страданията на немалко от тях бяха видимо душевни, а не физически, като при бедния Уолтър. Вече се бях научила да разпознавам характерната тревожност, треперещите ръце, извърнатия поглед.
	В желанието си да се разведря, аз се огледах за книжарници, но повечето бяха затворили отдавна поради недостиг на хартия. Видях само няколко дюкянчета за стари книги, както и сергии с евтини американски трилъри. Сагите на Бароу за човешки герои, които надвиват марсианците на родната им земя, явно се продаваха добре, както и — каква ирония на съдбата — едно ново и евтино издание на книгата на Уолтър. Единственият вестник, който се предлагаше навсякъде, беше „Нашънъл Бюлетин“, поръчков правителствен парцал, появил се на пазара в края на Марвиновото управление.
	Спряхме в малък ресторант и си поръчахме омлет с гъби и прясно изпечен хляб, плюс подсладен чай. Простичка, но засищаща храна. Колкото до цените, те бяха направо безобразни.
	След вечеря тръгнахме отново по улиците в търсене на някакво развлечение. Трудна задача, както се оказа. Повечето плакати, вместо да рекламират филми или театрални представления бяха свързани с войната по един или друг дразнещ и дори безпардонен начин:
C>
N	__ЗАПИШИ СЕ ДОБРОВОЛЕЦ!__
C$
	Или:
C>
N	__ЕДИН ДЕН БЕЗ МЕСО Е ЕДИН ДЕН ПО-БЛИЗО ДО ПОБЕДАТА!__
C$
	Или:
C>
N	__ОТНЕСИ ЕДИН ОТ ТЯХ СЪС СЕБЕ СИ!__
C$
	Последният призив се мъдреше под снимка на Чърчил със строго изражение на лицето.
	Театрите поставяха сантиментални пиески, най-вече нови прочита на „Томи Аткинс“, популярната поема на Киплинг, посветена на британския войник, и „По време на война“ на Пейте. Хората пред театрите изглеждаха достатъчно ентусиазирани, но на нас всичко това ни се стори страничен продукт на всеобщото отчаяние, затова продължихме разходката си, хванати под ръка.
	Около девет часа улиците изведнъж се напълниха с хора, което в първия миг ме озадачи, но после съобразих, че е свършила поредната смяна във фабриките. Сред работниците имаше и много жени от новите заводи за муниции, косите и кожата им жълтееха от токсичните материали, с които работеха всекидневно. Тези „канарчета“ изглеждаха твърдо решени да изпият колкото се може повече и колкото се може по-бързо, и въпреки всички псевдоморални ограничения на новия политически режим в Портсмут очевидно нямаше недостиг на евтин алкохол.
	Марина гледаше с усмивка жените.
	— Като си помислиш каква помия изля старият Марвин срещу суфражетките. А сега наследниците му опряха до жени да им водят войната. Но право да гласуваме още не ни дават. Не че това е от голямо значение напоследък… не е имало избори от единайсета година.
	— А човешките права?
	— Когато дългът излезе на преден план, правата отстъпват на заден. Това им е аргументът. — Тя сви рамене. — Коя съм аз, че да споря? Марсианците са _тук_.
	Канарчетата имаха право да разпуснат след работния ден, но на нас двете толкова развлечения ни стигаха. Спряхме да изчакаме търпеливата си сянка в лицето на сержант Лейн и тримата се качихме на един файтон до хотела.
	Може да изглежда странно, но се радвах, че отново съм в Англия, макар да я заварвах умърлушена и уморена от войната. Берлин, потънал в обичайното си политиканстване и войнолюбие, и Париж, обсебен от собственото си унижение, сега ми се струваха далечни и маргинални. Както бе казала Марина, марсианците бяха тук, в Англия. Реалността беше тук, тук щеше да се реши съдбата на цялото човечество. Аз също бях тук и скоро щях да се озова в центъра на събитията. Що за нетипичен изблик на идеализъм от моя страна, нали? И напразен, както се оказа.
	Спах зле. Гадеше ми се, а ръцете ми бяха зачервени и подути там, където ми бяха сложили ваксинациите. Многобройните неизяснени аспекти на възложената ми мисия също не ми даваха мира и гонеха съня.
	Напразно бях хабила умствена енергия, впрочем. Защото, когато на сутринта се появи военен автомобил да откара мен, Марина Огилви, Бен Грей и Тед Лейн до един възтесен кабинет във военноморската база на Портсмут, Ерик Идън много бързо разби на пух и прах илюзиите ми, че моята така наречена мисия има нещо общо с междувидовата комуникация.


>>	9.
>>	Тайната задача

	— Така де — каза бодро Ерик Идън, докато ни наливаше ужасно кафе, — какъв би бил смисълът? Дали ние щяхме да променим отношението си, ако тасманийците бяха настояли да ни изложат теориите си за вселената? Не, пак щяхме да станем причина за изчезването им.
	Грей, Лейн, Марина и аз седяхме на неудобни столове с твърди облегалки пред бюрото на Ерик. Кабинетът, макар и малък, беше типична стая за инструктаж във военноморска база с морски карти по стените и задължителния портрет на лорд Нелсън, както и някак между другото сякаш, карта на Южна Англия с голям червен кръг около марсианските позиции при Амершам. На плота на бюрото нямаше нищо, ако не броим канцеларските материали и моята кожена папка.
	По лицето на Ерик имаше нови белези, сувенир от героизма му при Уърмуд, както щях да узная много по-късно.
	— Често дискутирахме тази тема в училище — каза Грей. — Морална ли е империята.
	Тед Лейн направи физиономия.
	— Защо ли не се учудвам.
	Само че Грей принадлежеше към онази класа на привилегировани индивиди, чието интелектуално превъзходство ги прави слепи за иронията.
	— Да се върнем на въпроса — намесих се с известно раздразнение. — Щом не става въпрос за комуникация, тогава за какво? — Потупах кожената папка със скиците на Уолтър. — Нося това от доста далече, Ерик.
	Той опря едни в други пръстите на двете си ръце.
	— Уолтър не те е излъгал. Идеята наистина дойде от него, за комуникацията с марсианците и прочее. Ние просто… я разкрасихме. — И взе, че се разсмя.
	Започвах да се ядосвам.
	— Тогава за какво става въпрос в действителност?
	— Не сме си клатили краката от седма година насам. Имам предвид военното разузнаване, към което и аз съм частично съпричастен поради уникалния си опит. Винаги съм смятал, че от гледна точка на марсианците първоначалният им провал е тежка стратегическа грешка. Изненадващата атака по правило има най-големи шансове за успех. Провалът на първата им мисия ни предостави време да ги изучим. Внедрихме някои техни технологии в собствената си промишленост, топилките за алуминий например. Но усилията ни не се ограничиха с това.
	Ръцете продължаваха да ме сърбят от ваксинациите и това интуитивно ми подсказа истината… или по-скоро Лъжата.
	— Говориш за биологията им, така ли? — подхвърлих аз.
	Той ме изгледа.
	— Всъщност, да. Всички знаем, че марсианците измряха, поразени от бацили. Карвър пръв изказа тази теория и се оказа прав. Още помня онези прекрасни редове в книгата на Дженкинс: „Марсианците — _мъртви_! Поразени от… от най-скромните създания, които Бог, в своята мъдрост, е поселил на тази земя“. Ала въпросът е _кои точно_ от безбройните скромни създания им видяха сметката. Дженкинс ги описва като „гнилостни“ и „болестотворни“, черпейки от трудовете на Карвър, но откровено казано, това са си чисти спекулации.
	— Аха — кимна Лейн с многозначителна усмивка. — И вие, умниците, сте се опитали да разберете коя бактерия е свършила работата, така ли? С цялото ми уважение, сър.
	Ерик кимна.
	— Не лично аз, разбира се… Чували ли сте за едно място на име Портън Даун, госпожице Елфинстоун? Секретна армейска лаборатория в района на Уилтшайър.
	— Знам я — обади се Тед Лейн. — Така де, чувал съм за нея. Собственост е на моите хора, нали? На Кралския инженерен корпус.
	— Да. Създадена е по време на Шлифеновата война със задача да проучи възможностите за химическо обгазяване на противника.
	Лейн изпръхтя.
	— Смрадливите бомби. Свършиха добра работа в Русия.
	Грей го погледна с любопитство.
	Ерик продължи:
	— Когато марсианците се върнаха, възложихме на момчетата в Портън да установят кой точно патоген е избил първите нашественици. Цялата работа беше по идея на Чърчил. Можел е да се сети и по-рано, в интерес на истината, но трябва да признаем, че хрумването му е гениално. Една от много прояви на безмилостния му интелект.
	Лейн се наведе напред.
	— Да, но как изобщо сте направили тестовете? Всички марсианци от седма година са мъртви.
	— Така е, но труповете им останаха тук, следователно имахме предостатъчно тъкан, с която да експериментираме. Знаехте ли, че по време на първото нашествие се е родил марсианец, тук, на Земята? Открили са го почти отделен от своя родител и мъртъв като останалите, разбира се. Именно неговият труп бил най-сладката мръвка за нашите лабораторни плъхове. Не ме гледайте така, госпожице Елфинстоун. Марсианците едва ли проявяват милост към нашите деца в Кордона.
	Сърбежът по ръцете ми се усилваше и аз внезапно осъзнах какво са ми сторили.
	— Открили са го, нали? Учените глави в Портън Даун. Открили са патогена, избил марсианците.
	— Да. С малко помощ от най-добрите лаборатории в Германия, което, между другото, беше истинската причина за собствената ми неотдавнашна разходка до континента. Не ме питайте за латинските названия, този език никога не е бил от силните ми страни. Знам само, че е много стар микроорганизъм, който се открива във всички хора от всякакви раси… явно е дошъл с нас от Африка, ако Дарвин и приятелчетата му са прави за тамошния ни произход. Та, въпросният бацил явно е вилнял на воля сред човекоподобните ни предци, преди те да развият имунитет. Работата е там, че марсианците със сигурност са направили необходимото да се защитят срещу _този_ микроорганизъм. Затова ние намерихме друг. Негов още по-неприятен братовчед, с когото марсианците не са имали допир при предишното си посещение, но все пак достатъчно различен, така че имунитетът им да не сработи. И се получава — разполагаме с пресен тъканен материал от втората марсианска вълна и го доказахме.
	— И „ваксинациите“, които ми направиха снощи…
	— Бацилът се размножава свободно в човешкото кръвообращение, без да причинява вреда на преносителя си.
	— _И онова нещо е в мен!_ Онзи древен убиец? Вкарали сте го в кръвообращението ми. Искате да го занеса на марсианците под предлог, че само ще си говорим. — Ето това беше Лъжата, разбудена и изречена на глас. Почувствах се като последната глупачка. Трябвало е да се сетя по-рано.
	А после видях как спътниците ми — Тед Лейн, лейтенант Грей и дори спокойната Марина Огилви — се отдръпват инстинктивно от мен.


	В крайна сметка мисията ми се оказа проста — да вляза в Кордона и да се приближа максимално до марсианците, със или без помощта на Кук, макар че артилеристът изглеждаше най-добрият ми избор за момента.
	— Ще имаме само един шанс — продължи Ерик. — И не бива да се проваляме. Идеята е да се гътнат повсеместно. Не забравяйте, че предстои нова опозиция. Ако нова вълна от цилиндри потегли към Земята, трябва непременно да сме приключили с марсианците в Англия, иначе нямаме никакъв шанс. Важно е да уморим авангарда им, преди подкрепленията да са пристигнали. Така… научихме се да използваме и друга марсианска технология, системата им за съхранение на кръв. Както знаем, именно тази система им осигурява „провизии“ за дългото пътуване през космоса. Вече и ние използваме тази технология, основно на бойното поле. Логиката подсказва, че марсианците прилагат подобна система за съхранение и в голямата си централна яма в Амершам. Представете си го като гигантски килер за човешка кръв. И точно тази кръв трябва да заразиш ти, Джули. Успееш ли, заразата би трябвало да покоси директно повечето от тях, а откритите рани, които инфекцията причинява, ще заразят и останалите. Но за тази цел трябва да спечелиш доверието им, така че да те допуснат до самото сърце на гнездото си. И точно тук помощта на Кук ще е жизненоважна.
	— Защо не ми казахте всичко това? Преди да вкарате отровата във вените ми.
	— Честно? Защото преценихме, че има голям шанс да откажеш задачата.
	— Очаквате от мен да извърша масово убийство, така ли, майор Идън?
	— Очакваме от вас да спасите нацията, госпожице Елфинстоун.
	Беше като да видя надгробната си епитафия.


>>	10.
>>	Нощ в Хампшир

	Уведомиха ме, че следващият етап от пътуването ми до Кордона в Бъкингамшир минава през Лондон. Макар милиони да бяха останали в капана на столицата — или именно поради това — военните редовно и с относителна лекота успяваха да вмъкнат свои хора в гигантския лондонски кошер под носа на марсианците. Аз щях да се присъединя към една от редовните експедиции.
	Онази вечер напуснах Портсмут в компанията на Бен Грей и Тед Лейн и останах да пренощувам в хубава провинциална вила — така и не научих името й, нито попитах — на поляните край Ийстлей. Собствениците или бяха изоставили имота си заради марсианците, или правителството го беше реквизирало, но така или иначе понастоящем вилата приютяваше офицери, а прилежащият й парк — редовни войници в отпуск. Междувременно вилата бе загубила голяма част от блясъка си, както личеше от калните следи по коридорите, шинелите в гардеробната и липсата на прислуга, ако не броим ранените войници, прехвърлени на по-лека служба в тила. Половината лице на войничето, което ни сервира вечерята, беше покрито с жестоки белези от изгаряне.
	И да, въпреки упадъка на вилата онази вторнишка вечер ние слязохме в трапезарията, пълна с портрети на поколения собственици, всичките с характерна слаба брадичка, където ни сервираха супа и жилаво телешко. Имаше вино от избата и портвайн в хубави чаши, а накрая се появиха и пури, скъпо удоволствие, внесено от Куба. Разговорът бе неангажиращ и в основни линии се въртеше около скандалните лудории на една или друга филмова звезда, сигурно заради мен като единственото цивилно лице и една от трите присъстващи жени. Грей се включи с анекдоти за ексцентричното поведение на Чърчил в бункера му при Долис Хил, където губернаторът на Лондон събирал членовете на кабинета си по пижама и халат, с голяма чаша бренди в ръка и австралийско вълнисто папагалче, кацнало на оплешивялото му теме.
	Повечето армейски офицери принадлежаха към привилегированите прослойки на обществото и видимо плаваха в свои води, но за мен онази вечер беше странна, болезнено напомняне за една Англия, която бяхме напът да загубим окончателно. Англия, добавих мислено аз, докато гледах как бедният Тед Лейн се чуди коя вилица да използва, до която повечето англичани никога не са имали достъп.
	Спах неспокойно онази нощ, в стая с твърде много мебели и твърде малко въздух, на дюшек, който ми се стори прекалено дебел, в легло, отрупано с твърде много завивки. А може би просто ме е тормозела мисълта за смъртоносните патогени, които ми бяха инжектирали в Портсмут… имах чувството, че собственото ми тяло се е превърнало в полесражение. Или пък просто бях свикнала с удобния си, пък макар и спартански начин на живот в Париж.
	Събудих се много рано от шумовете, долитащи отвън — команди на висок глас, гърлен смях, звук от вода под налягане и някакво цвърчене, вероятно от пържещ се бекон, ако се съдеше по миризмата. Навлякох един халат и отидох при отворения прозорец.
	Както вече споменах, паркът се използваше за почивка и възстановяване на военнослужещи, върнати от фронта. Всички бяха мъже; жените ги насочваха към други места. Сега ги видях под косата светлина на ранното майско слънце, чакаха на опашка пред голяма походна кухня на колела, която наричаха „ротния готвач“, и отнасяха закуската си от сардини, бекон, картофи, хляб и голяма чаша чай на дълги маси в двора. Други изчакваха реда си пред походните душове — зърнах светла плът, преди да отклоня засрамено поглед, — имаше и фургони с дезинфектант и препарат против бълхи, задължителна спирка за всички, пристигащи от фронта.
	Тренировките вече бяха започнали. На поляна за крикет видях група войници да влизат пълзешком, като гигантски къртици, в изкопани тунели. Други, в пълна екипировка, се бяха строили пред редица мишени — провесени на въже за простиране големи кожени чували. Командващият ги подофицер излая заповед и войниците се втурнаха вкупом и с викове към мишените; не стреляха с пушките си, а забиваха щиковете в чувалите като при лов на мечки. С големите си очи, клюноподобни усти и провиснали пипала, чувалите трябваше да изобразяват марсианци. По-късно научих, че въпреки минималния шанс войник да оцелее достатъчно дълго, за да се изправи лице в лице с марсианец, изпаднал от бойната си машина, упражнението се отразявало добре на бойния дух. Ако го правиш достатъчно често и до пълно изтощение, развиваш нещо като жажда за кръв и непоколебимо желание да убиваш, както и подобава на добрия войник. Упражнението се провеждаше при строги правила — войниците не мушкаха как да е, а се целеха в устите или очите на марсианците, или в „подмишниците“ им, където, според патоанатомите, имало струпвания на нервни възли.
	После изведнъж се чу тракане на кречетала и силен вик: „Пушек! Черен пушек!“, при което всички захвърлиха пушките, нахлузиха противогази на главите си и смъкнаха до долу ръкавите и крачолите, за да не остане и сантиметър открита плът. Но всичко това бе само учение, разбира се.
	На вратата ми се почука тихо. Време бе да се заема със собствените си задължения, да потегля към Лондон.


	Не след дълго вече бяхме събрали багажа си и се натоварихме в автомобил, който ни върна в града. Качихме се на влак, пълен с развълнувани войници — и новобранци, и ветерани, пътуващи към назначенията си. Тримата с Грей и Лейн деляхме купе с още десетина войници, насядали по седалките и пода — един дори се бе изтегнал върху рафта за багаж над главите ни — които бързо напълниха малкото помещение с цигарен дим, докато влакът потракваше на север, към Лондон.
	По някое време намалихме, за да се разминем с друг влак, който идваше от столицата, и всички се струпаха край прозореца. Лондонският влак беше боядисан в камуфлажни цветове — черно, кафяво и зелено. През прозорците зърнах войници, мръсни и изтощени, повечето заспали. Някои от вагоните бяха маркирани с червен кръст и приличаха на подвижни болници. Други бяха натъпкани с цивилни бежанци, мъже, жени и деца, повечето мръсни и изтощени като войниците, примигващи на светлината. Децата зяпаха ококорени зелената провинция, сякаш за пръв път виждаха такова нещо.
	Тед Лейн, който седеше до прозореца, правеше гримаси на лондончанчетата с надежда да извика усмивка на лицата им.
	По-късно влакът спря без видима причина, на открито, някъде близо до Алтън. Локомотивът угасна, а работници в кафеникави униформи плъзнаха по композицията, замятайки вагоните с големи платна брезент, едно от които затъмни и нашия прозорец.
	Лейн ме докосна по рамото.
	— Явно има марсианец наблизо. Някой от наблюдателите го е забелязал, съобщил е и предупреждението е било препратено към стрелочниците.
	— Сигурно е летяща машина — каза Грей. — От време на време правят набези, сякаш да изпробват отбраната ни. Видят ли железопътни линии, ги срязват. Затова боядисваме релсите с камуфлажна боя, но тя бързо се изтрива и тогава я полагат отново. Покривите на вагоните също са боядисани, замятат ги и с брезент, за да прикрият очертанията. Тези мерки не биха заблудили човешки наблюдател, но марсианците в повечето случаи се хващат. Влакът трябва да е спрял, разбира се. Ако е в движение…
	— Защо шепнем? Марсианците може и да ни видят, но няма как да ни чуят.
	Той се ухили.
	— Естествена реакция, предполагам.
	Беше прав, разбира се.
	Стояхме насред полето с часове, преди най-после да продължим отново. Междувременно никой от нас не видя летяща машина.


>>	11.
>>	Завръщането ми в Лондон

	Влакът ни остави южно от Лондон, при Клапхам.
	Ние слязохме, а на наше място в композицията се качи друга многобройна група войници в отпуск, всичките мръсни и някак влажни на вид, униформите и екипировката им бяха раздърпани и износени, а нерядко и мухлясали. Общото впечатление бе за изтощителна умора. Въпреки това тези изнурени мъже с хлътнали очи намериха сили да поздравят своите заместници.
	— Ехо! Хубава прическа, брат, но топлинният лъч ще ти я подстриже безплатно.
	— Да имаш цигарка в повече?
	— Виж го този, Фред. Розов като малинка и пълен със сок. Марсианците добре ще се позабавляват с теб, приятел, запомни ми думите, ще те изсмучат и ще те плювнат!…
	Реших, че войниците се закачат по този начин още от времето на Цезар и неговите легиони, та до ден днешен. Но насред врявата на тези шеги и закачки видях медицински сестри и военни лекари да придружават по-тежко ранените — помагаха на мъже с патерици и на други, целите в бинтове; имаше и колона от войници, които явно бяха загубили зрението си, вървяха бавно, всеки положил ръка върху рамото на онзи пред себе си. Всички изглеждаха съсипани, объркани, в шок, а онези, които не бяха ослепели, примижаваха на светлината. Не беше най-добрият комитет по посрещането. А все още бяхме далече от марсианския център, първопричината за всичко това.
	Ние, стотиците новопристигнали, си пробихме бавно път по перона и през чакалнята, насочвани от изнервени подофицери и военни полицаи.
	Когато най-после излязохме от гарата, се присъединихме към рота войници с тежка екипировка, вече строени за път. Поехме пешком към Сейнт Джонс Хил, после завихме надясно, към реката.
	За пръв път се връщах в Лондон, след като с Алис бяхме избягали преди две години. Включих на журналистически режим, постарах се да попия атмосферата, да наблюдавам непредубедено. И за моя изненада впечатленията ми бяха положителни по един странен начин.
	Точно над нас сред облаците се виждаше ивица синьо небе. Беше тихо, чуваше се само плисък на вода наблизо — което ми се стори странно, защото в района не би трябвало да има вода — звучаха птичи песни и тихите гласове на мъжете, които си говореха в движение. Във въздуха се усещаше влага и миризма на застояло като от запушен канал. Много от сградите, обичайно потъмнели от сажди, сега бяха изсветлели на ивици и светъл камък прозираше под мръсотията. Марсианската окупация беше угасила лондонските комини и дъждът бе отмил част от дебелия слой сажди, полепнал по стените. Зачудих се какво ли става в парковете, дали дърветата и птиците не са ги превзели, дали дивата природа не настъпва от провинцията към града. Беше сряда през май и аз станах жертва на нелеп пролетен оптимизъм.
	А после… твърде бързо!… стигнахме до реката. Но не до стария й бряг.
	Водата се плискаше по паважа на Йорк Роуд. Вдясно от нас малък парк бе превърнат в мочурище. А пред нас — самата река, излязла от старото си корито и заляла основите на сградите. Погледнах към другия бряг и видях сивата вода да залива улиците.
	Там, където паважът изчезваше под водата на новия бряг, бяха сковали нещо като импровизиран кей. Чакаха ни няколко гребни лодки, навътре в реката имаше още. Подофицерите дадоха нареждания и ние се потътрихме към водата.
	Качих се на една от лодките и седнах предпазливо на носа заедно с Грей, докато Лейн подбираше хора, които да хванат веслата. При кормилото в задната част на лодката седеше някакъв грубиян с тежка връхна дреха от непромокаема кожа и ни гледаше злобно.
	Прошепнах на Грей:
	— Каква е тази лодка?
	Той сви рамене.
	— Има ли значение? Може да е спасителна лодка на някой от бойните кораби, които марсианците потопиха в залива, не знам… — После се умълча напрегнат, докато лодката се придвижваше бавно по наводнената улица и крайбрежния насип от другата й страна. — Тази част винаги е най-опасната. По улиците. Има всякакви препятствия. Веднъж бях в лодка, която се набучи на прекършен стълб от улична лампа, остър като счупена кост. Никак не беше приятно, уверявам ви.
	Присъединихме се към колона от лодки като нашата. Веслата се потапяха с плисък, над главите ни прелитаха чайки и крещяха, вероятно си търсеха храна. Старото корито на Темза личеше по останките от мостовете, до един срязани като с гигантска ножица — мостът при Батъри, Албърт Бридж, Челси Бридж. Отсрещният бряг също беше под вода, дори повече от този при Клапхам. Реката се бе разляла на север и на изток, заливайки Челси и Уестминстър. Водата бе мътна и мръсна, осеяна с отломки — клони, дрипи, мъртви птици и животни. Разкривен от топлинен лъч корпус на боен кораб стърчеше, ръждясващ и жалък. Дори тук, в средата на течението, Темза вонеше. Нямаше нищо общо с гордата река на една могъща империя. Лоцманът водеше предпазливо лодката, взираше се в мътната вода и често викаше на гребците да спрат, от страх, че ще налетим на някакво потопено препятствие.
	Грей ме наблюдаваше с любопитство.
	— Още чудеса, които да опишете в статиите си, а, госпожице Елфинстоун?
	— Чак чудеса… Този разлив. Дело на марсианците ли е?
	— Непряко. Не мисля, че знаят достатъчно за реките, предвид сухия свят, който обитават. Не, всичко това е резултат от случайност и липса на поддръжка. Вече никой не се грижи за отточните системи, шлюзовете и помпените станции. И Темза постепенно се връща към старото си русло, образува лагуни в Хамърсмит, Уестминстър, Бърмондси, Гринуич. — Усмихна се. — Притоците й също се разливат, излизат от каналите, в които сме ги затворили. Имам приятел, който преплувал участък от подземната река Флийт, от Сейнт Панкрас до Блакфрайърс. Щетите под земята са също толкова сериозни, колкото и на повърхността.
	Замислих се над думите му.
	— А тунелите на метрото?
	— Страшно много хора потърсиха спасение от марсианците там. Полагаме постоянни усилия да ги изведем, но с частичен успех.
	Толкова много щети… толкова много страдание! Изчервих се, засрамена от егоцентризма си.
	Придвижвахме се бавно и предпазливо на северозапад. Освен ако не грешах, следвахме курса на потопения Кингс Роуд през Челси към Белгрейвия. Вдясно от мен, между оцелелите сгради, се виждаше широката, спокойна река; вляво сякаш различавах бледите силуети на великите музеи в Южен Кенсингтън. А право напред от водата стърчаха назъбените руини на новия Уестминстърски дворец, построен от генерал Марвин, приличаше на скелета на исполински воден бозайник. Минахме с лодката покрай Бъкингамския дворец, чийто покрив беше буквално стопен, заобиколихме Виктория Мемориал и продължихме през наводнения Сейнт Джеймс Парк, където лоцманът ни за кратко се поотпусна.
	Накрая стигнахме до Трафалгар Скуеър. Заедно с други лодки пристанахме при стълбите на Галерията, които се издигаха от водата — в каменните стъпала бяха забити метални колове за привързване. Щом стъпих на стълбите, с гръб към водата, за един кратък миг ме обзе усещане за нормалност, за рутина, въпреки множеството униформени мъже наоколо. Ала само един поглед към булевард Нортъмбърланд ме върна в реалността — водите на придошлата река грееха между сградите, напечени от слънцето и понесли всякакви боклуци и отломки.
	Грей застана до мен.
	— Ще обядваме.
	— Малко е късно за обяд.
	— Вече сте в армията, госпожице Елфинстоун, а в армията ядем, когато ни дават храна. А след това ще трябва да продължим пешком заедно с войниците.
	— Накъде? — Знаех само, че пътят ми води на запад, към Кордона.
	Но Грей посочи на изток, към Странд.
	— Натам. Покрай новия бряг на реката. Между другото, „странд“ е саксонската дума за бряг и улицата неслучайно е наречена така — някога тук е минавал брегът на Темза.
	— Къде трябва да стигнем?
	— Чак до Стратфорд.
	— Стратфорд? Тоест на изток, а не на запад, където са марсианците? Явно има някакъв план.
	— Армията винаги има планове.


>>	12.
>>	От Олдуич до Стратфорд

	Така продължи онзи изключителен ден.
	Вървяхме пеша, но аз нямах нищо против — свикнала съм да ходя, а и раздвижването беше добре дошло след дългото пътуване с кораб и с влакове. Многобройната ни група пое по Странд, което ми даде възможност, както вече споменах, да видя разрушенията, които войната беше причинила на емблематични за мен сгради, след това минахме през Олдуич и покрай Лондонската стена до Алдгейт, после по Уайтчапъл Роуд до Степни и Боу. Разузнавачите в групата ни периодично се отделяха да проверят телефонните постове, инсталирани по-рано от инженерния корпус — инженерите се бояха, че марсианците са в състояние да засекат и проследят безжичните комуникации, но не и телефонните обаждания или подземните кабели.
	Не видяхме значителни следи от пожари, затова пък минавахме покрай огромни кратери като от големи бомби, белези от попадения на топлинен лъч. Топлинните лъчи възпламеняваха човешката плът и сриваха сгради със земята, но енергията им бе толкова голяма, че възникналите при попаденията пожари, поне в градска среда, не успяваха да се разгорят. Така Лондон се бе разминал със страшните пожарища, които мнозина очакваха.
	Унищожавайки тънкия слой на съвременен Лондон обаче, марсианците неволно бяха разкрили древния град отдолу. Под руините на великолепната Гилдхол например се бяха появили останки от римски амфитеатър, за чието съществуване се говореше отдавна, но никой така и не го бе потвърдил. От Грей разбрах, че докато марсианските бойни машини крачели из съвременен Лондон, археолози се вмъквали в града, за да проучат новоразкритите старини.
	— Повод за гордост, не мислите ли? Че дори сега гледаме на света от тази перспектива… Търсят ли марсианците абстрактно познание? Ако не, то това е основната разлика между нас и тях.
	Видях, че войниците наоколо слагат противогазите си по команда на своите офицери. Грей шепнешком ме посъветва да сторя същото. Посочи към една църква с голям двор недалеч от пътя. Църквата беше разрушена, а земята около нея — разорана.
	— Заради гробището ли?
	— В някои от по-старите църкви има масови гробове от времето на чумната епидемия. По-добре да внимаваме.
	Продължихме нататък.
	Сигурно се питате къде сред всичко това бяха лондончаните, милионите, които бяха останали в града. Краткият отговор е, че се криеха. Обяснили ми бяха, че оцелялото население не припарвало до големите улици и булеварди. Онези, които не успеели да намерят убежище под земята, в канализацията и в тунелите на метрото, които още не били наводнени, предпочитали лабиринтите от малки улички, най-вече в Ийст Енд. Така се пазели от марсианците с техните топлинни лъчи и „продоволствени“ обиколки. Съумявали някак да оцелеят, при това не разчитали само на дажбите, които правителството осигурявало, а обикаляли бакалиите за консервирани храни, отглеждали зеленчуци, дори гледали кокошки и прасета в градини, празни парцели и по-малките паркове.
	Правителството се стараело да следи ситуацията. Въведена била система от порционни книжки, което помагало да се състави регистър на населението. Полицията все още функционирала в някаква степен, привлечено било и специално опълчение за поддържане на реда. Престъпността била неочаквано ниска, вероятно защото дажбите, раздавани от правителството, подобрили хранителния режим на повечето обитатели на Ийст Енд отпреди появата на марсианците. Намирали работа на хората, включвали ги в един или друг проект — разчистване на отломки или поддръжка на оцелялата канализация например, както щях да установя лично.
	Хората се криеха, да, но пътьом се случваше да зърнем деца, надничащи от някоя уличка или от прага на изоставен магазин, деца с мръсни лица и големи очи. Войниците им хвърляха парченца шоколад и дори по някоя цигара. „За мама и татко!“ Децата грабваха съкровищата и хлътваха обратно в сенките.
	— Горките дребосъци — каза безстрастно Грей. — Вече не знаят от кого да се страхуват — от марсианците или от нас.
	Тед Лейн изсумтя.
	— Имах роднини, които живееха тук. Дойдоха в Лондон да си търсят късмета, бедните наивници. Сега всички са евакуирани. През лятото се ядва, но зиме мизерията е пълна. Не смеят да палят огньове от страх, че марсианците ще видят дима. Колкото по-бързо намерим решение, толкова по-добре.
	— По тази точка никой не би спорел с теб, приятел — съгласи се Бен Грей.
	Стигнахме до Стратфорд, район, който не познавах добре. Тук топлинните лъчи бяха нанесли тежки удари. Вместо сгради от двете страни на улиците се редяха купчини от камък и тухли, безименни улици, ако не броим няколко импровизирани дървени табелки с ръчно изписани имена. На места пораженията бяха толкова жестоки, че самият паваж беше разтопен и разоран. Но животът бе оцелял, както винаги, и покрай разрушените зидове никнеше зеленина. В съзнанието ми се е запечатала теснолистната върбовка, този красив бурен с високи розови съцветия, надигнал гордо глава сред руините на салони и кухни.
	Стигнахме до една шахта.
	Войниците развалиха строя си по заповед на подофицерите.
	— Който има нужда, да изпразни резервоара сега. После ще се спуснем в шахтата един по един, така че се пригответе.
	Двама посочени на случаен принцип войници разчистиха набързо отломките върху капака на шахтата и го вдигнаха. Под него имаше ръждиви метални скоби, бетонирани в стената и водещи към подземния мрак.
	Обърнах се към Лейн и Грей, които се хилеха насреща ми.
	— Това да не е?…
	— Канализацията — отвърна Грей. — Чудо на викторианската инженерна мисъл.
	Лейн подуши шумно.
	— Като гледам, зимните дъждове са я поизмили.
	— Така е.
	Изгледах ги ядосано.
	— Защо не ми казахте?
	Двамата се спогледаха притеснено.
	— Ами, сигурно сме решили, че… че, ако знаехте предварително…
	— Какво, че ще припадна от ужас? Точно както майор Идън е решил да ме подмами с лъжа на тази мисия. О, за бога… — Избутах ги, за да стигна до отворената шахта, взех фенерче от ръката на един стреснат ефрейтор и насочих светлината му в мрака. — Накъде води това, казвайте.
	Грей ми предаде малкото, което самият той знаеше. Шахтата била част от обширната канализационна система на Джоузеф Базалджет, проектирана и построена по времето на кралица Виктория, за да се очисти градът. Преди това каналите се изливали директно в Темза по възможно най-прекия маршрут. Едва когато мръсотията и вонята прогонили дори парламентаристите зад затворени врати и прозорци — по онова време замърсяването стигало чак отвъд Уестминстър нагоре по течението — се взело решение, че нещо трябва да се направи по въпроса.
	— И така — продължи Грей, чертаейки карти в прахоляка, — Базалджет построил големи „прехващащи“ канали в посока изток-запад, успоредно на речното корито, които пресичали старите канали, положени в посока север-юг. Идеята била мръсната вода да бъде отклонена на изток, така че да се влива в реката далеч надолу по течението… е, след Уестминстър, най-малкото. Един от тези успоредни на реката канали започва при Чизуик и продължава на изток. Но най-големият, основният прехващащ канал започва от Хампстед и стига до Стратфорд, тоест дотук.
	Погледнах към нищо и никаквата шахта, после на запад.
	— Значи, ако нагазиш, така да се каже, срещу течението…
	— Можеш да стигнеш чак до Хампстед, дълбоко под земята и далече от погледа на марсианците. А оттам до Аксбридж и Кордона има само няколко мили. След това… е, нека първо стигнем дотам. Доста заобиколихме, знам, тръгнахме на изток, преди отново да свърнем на запад, ала това е най-безопасният маршрут, с който разполагаме. Но това е добрата новина — добави навъсено той. — Лошата е, че вече е твърде късно да стигнем до Окопа днес.
	— Окопа?
	— Ще видите.
	Обходих с поглед руините наоколо.
	— Няма и една здрава къща. Къде ще прекараме нощта?
	При което Лейн и Грей се спогледаха, а после насочиха очи към шахтата в краката ни.
	Албърт Кук би одобрил, мрачно си помислих аз. Лондончани, които се придвижват в канализацията, точно според неговите предсказания от Първата война. Ала въпреки смелостта, която бях демонстрирала пред мъжете, подразнена от глупавото им желание да ме „предпазят“, истината е, че перспективата да се спусна в лепкавия мрак ме изпълваше с дълбок ужас… ужас, който се трупаше от известно време, ден след ден, с всяка стъпка, която ме приближаваше до тъмната марсианска империя.


>>	13.
>>	В каналите

	Точно под капака на шахтата имаше ниша в стената, нещо като килер с екипировка — високи кожени ботуши като онези, които носеха рибарите, дълги ръкавици и предпазни шлемове като на пилотите. Усетих притеснение сред хората, че запасът няма да стигне за всички, което се оказа вярно, но докато разпределяха защитните средства, Тед Лейн се погрижи да има един комплект и за мен.
	След като се екипирахме, стана време да се спуснем в шахтата един по един. Спускането се проточи, защото групата ни беше голяма. Никога няма да забравя онова преживяване — Лейн слизаше надолу под мен, Грей — след мен. Скобите на стълбата бяха мазни, вероятно някаква мярка срещу ръждата. Току поглеждах нагоре към смаляващия се кръг на деня, вече захождащ към заник, и се питах що ли за пейзаж ще видя, когато отново изляза на белия свят.
	А после се озовах във водата, вода гъста и кална.
	Включихме електрическите фенерчета и се отдалечихме от шахтата. Тунелът беше с яйцевидна форма, вероятно за по-голяма структурна здравина. Тухлените му стени сякаш се потяха, лъскави от влага и водни капки. През подметките на обувките и рибарските ботуши усещах чакъл. Вървяхме срещу течението, но водата не беше толкова дълбока — не стигаше до кръста — а течението бе съвсем слабо. Освен това водата бе сравнително чиста, без отвратителните неща, които си бях представяла — нямаше нито изпражнения, нито мъртви плъхове или, още по-зле — живи.
	Ала все пак бе изморително и скоро всички се умълчахме. Газехме напред крачка след крачка, в пълен мрак, ако не броим локвичките светлина от фенерчетата на хората пред нас, чиито сенки се кривяха зловещо, изгърбени, нечовешки. Не говорехме много, макар че в началото неколцина от по-шумните войници подвикваха, за да чуят ехото в тунела. Майтапчиите също не останаха назад:
	— Само си помислете, момчета. Един силен дъжд и ще ни отнесе като фъшкии чак в Северно море!
	Ала много скоро и те се умълчаха.
	Изгубих представа за времето. С едната ръка стисках фенерчето, другата плъзгах по повърхността на стената за равновесие. Беше от онези моменти в живота на човек, когато просто навеждаш глава и търпиш, защото да броиш секундите няма смисъл и е най-добре да забравиш къде си и какво правиш… дори кой си, ако ти е по силите.
	Е, изтърпях го, аз, както и всички останали.
	Изпитах дълбоко облекчение, когато тунелът се разшири в нещо като цилиндрична пещера, чиито стени и плосък таван бяха с по-груба замазка от тези в канала, което ме наведе на мисълта, че разширението е нова добавка към подземната канализационна система, датиращо от последните две години, след появата на марсианците. Стените бяха изсечени под ъгъл и имаше места, където да седнеш и да извадиш краката си от водата и дори да легнеш, ако си късметлия. Тази специфична архитектура се поддържаше от глинени колони, които подпираха тавана. Скоро всички се подредихме по тухлените первази като играчки в склада на магазин, фенерчетата осветяваха лицата ни от долу нагоре, а плитката вода хвърляше треперливи отражения по тухления таван.
	Разговорихме се отново, макар и с приглушени гласове. Наизвадихме вода, храна и одеяла от раниците си. Загледах се в униформите на мъжете, видях детайли, които ми бяха убягвали преди — зеленикавия оттенък на вълнените куртки и панталони, навущата до коляното, ботушите с метални капачки на токовете и при пръстите, заострените кепета. Съдържанието на раниците им също ме впечатли, всеки войник носеше четка за зъби, сапун, пешкир, резервни връзки за ботуши, канче и вилица, бръснач и дори малък шивашки комплект, заедно с нещо за четене, писма от дома, снимки и кичурчета коса на децата си… Една-две хармоники. А вероятно и кондоми, прибрани дискретно.
	За тоалетна използвахме едно отклонение на тунела, което не се виждаше от голямото помещение. За мъжете бе по-лесно, отколкото за жените, но се справих някак. Все пак се намирахме в канализацията.
	— Странно място да пренощуваш — казах аз на спътниците си. Грей тъкмо бе разчупил едно шоколадче да се почерпим. — Но съм виждала и по-лошо.
	— Пробвайте окоп в Сибир — измърмори Тед Лейн. — Тук поне сме на сигурно място, най-сигурното на петдесет мили околовръст.
	— Чудя се къде ли ще сме утре по това време.
	— Аз знам къде трябва да бъдем — каза Грей, — но нещата невинаги вървят по план. Дотук добре, това мога да кажа. — Нагласи се по-удобно и смъкна кепето върху очите си.
	Аз също легнах, доколкото беше възможно. Не вярвах, че ще заспя предвид обстоятелствата — дълбоко в канализационната система на окупиран Лондон, заобиколена от десетки хъркащи мъже. Ала ехото в просторната камера, шумът на водата и дишането на другарите ми се смесиха в чудата приспивна песен, акцентирана от тънкия звук на капеща вода, не беше нито топло, нито студено. И аз неусетно съм заспала.
	Събудиха ме нечии тихи ридания в тъмното. Сякаш плачеше малко дете. Някой изсумтя грубо, друг прошепна: „Да, сержант“, после се възцари тишина.


>>	14.
>>	Отново на повърхността

	На следващата сутрин стигнахме до края на подземния си преход и излязохме, примигващи на слабата светлина, в руините на Хампстед.
	Нямаше време за туристически обиколки. Натовариха ни без бавене на малка кавалкада от омнибуси, които чакаха в надупчен от снаряди училищен двор. Всъщност транспортът ни се състоеше от лондонски автобуси, оригиналните им цветове бяха скрити под пласт камуфлажна боя — убитите зелени, кафяви и черни окраски, които бяха на мода в Англия онова лято. Бях приятно изненадана, че превозните средства вече са на място и ни чакат. Поне този път армейското планиране беше сработило без засечка.
	Още по-изненадана останах, като видях Ерик Идън да ме чака в един от автобусите, издокаран в чиста на вид униформа. Посрещна ме с широка усмивка.
	— Изпреварих ви, не питай как! Теб трябваше да те прекараме по най-безопасния, макар и неудобен маршрут. Аз не съм толкова ценен товар. — Претегли ме с поглед. — Радвам се да те видя жива и здрава, скъпа Елфинстоун, предвид дългото ти пътуване дотук. Изглежда, се справяш добре със… тоест специалният пакет не те е затруднил прекомерно…
	Имаше предвид заразената кръв, която течеше по вените ми.
	— О, всичко е просто идеално — сопнах му се аз.
	Много скоро автобусите потеглиха в малък конвой по иначе празното шосе. Ако се съдеше по ъгъла на изгряващото слънце, пътувахме на запад, право към марсианското леговище. Разузнавачите докладвали, че наблизо няма марсиански патрули и е относително безопасно да изминем този последен открит участък от пътя си.
	Ерик седеше до мен на окъсана кожена седалка, Грей и Лейн седяха зад нас. Останалите от групата ни също се бяха настанили, някои дремеха, други си подаваха манерки с вода и просеха цигари един от друг.
	Тед Лейн, самият той подофицер, им хвърляше развеселени погледи с доза презрение.
	— Виж ги само. Мрънкат и се оплакват. Сякаш не са спали цели осем часа на сигурно място в уютна миша дупка, че са им дали и да закусят след това.
	Ерик се засмя.
	— Е, зад гърба ми да мрънкат колкото искат, стига да изпълняват заповеди. И да имат нужните умения. В Окопа не ти трябват само войници, а и хора с професии — миньори, работници с опит в строежа на пътища и железопътни линии, от този сорт. А един опитен фортификационен инженер струва колкото теглото си в злато, разбира се.
	Ала не след дълго войниците станаха неспокойни и взеха да сочат напред. Погледнах през омазания с боя прозорец и видях нещо като възвишение на хоризонта, или по-скоро верига от възвишения или пясъчни дюни. Това ли беше прословутият им Окоп?
	— Ерик. Какво е това място, за бога?
	— Забрави всичките си досегашни представи, Джули. Тук това е в най-висша степен необходимо.


>>	15.
>>	В окопа

	Карти на марсианската територия в Англия, която нашествениците си бяха присвоили на онзи етап от Втората война, сега може да се намерят навсякъде… но не и тогава! Лесно можете да си я представите видяна отгоре, от цепелин или от падащ марсиански цилиндър. Най-общо, приличаше на гигантска мишена за стрелба с лък. В центъра се намираше основната група марсиански ями в руините на град Амершам, графство Бъкингамшир, комплекс, който марсианците разширяваха енергично и който се бе сдобил с наименованието Редута. Около този център начертайте окръжност с радиус от десетина мили, която да включва Аксбридж на югоизток и да минава в обратна на часовниковата стрелка посока покрай Уотфорд, Хемел Хемпстед, Принсес Ризборо, Марлоу, Мейдънхед и Слоу. Използвайте дебел молив, защото това е линията на опустошение, начертана от приземяването на първите цилиндри, онези, които паднаха в полунощ на двайсет и девети март двайсета година, и е всъщност периметърът на зоната, която всички наричаха Кордона.
	Вътре в този кръг се ширеше земното владение на марсианците.
	Две години по-късно от външната страна на кръга беше изникнало най-значимото човешко съоръжение, символ на съпротивата срещу марсианското нашествие, лаконично наречено Окопа. Представляваше широк пояс около описаната по-горе мишена — пояс от хора, машини, наблюдателни кули и оръжия. Не беше съвършеното фортификационно съоръжение, разбира се, но беше най-доброто предвид обстоятелствата. И точно към Окопа пътувах аз в онзи момент.
	Слязохме от автобусите и двама подофицери ни подредиха в подобие на колона. Така изминахме последните стотина метра до дългия и висок земен насип.
	А после започнахме да се катерим. Отминалата зима беше влажна и пръстта, още неспоена от нова трева, поддаваше кална под краката ни, но имаше нещо като пътечки от дървени дъски, а на най-стръмните места и стъпала, сковани от талпи. Над главите ни непрестанно жужаха двигатели, аероплани бръмчаха като стършели, цепелини ръмжаха една октава по-долу. Явно Кордонът предпазливо, но непрестанно се наблюдаваше от въздуха.
	Ерик вървеше до мен.
	— Не обръщай внимание на калта. Свиква се с нея. Наближаваме билото и щом го стигнем… бъди готова за чудо.
	Гледката се разкри бавно пред погледа ми.
	Билото беше подравнено и подсилено с дървен парапет. Озовала се бях на ръба на гигантски изкоп, дълбока бразда в земята. Вътрешната стена на насипа, под билото, беше много стръмна и поне петнайсет метра висока, като рана от нож, забит в снагата на Англия. Изкуствено създадената стръмнина беше покрита с мрежа, вероятно да предотврати кално свлачище при силен дъжд, имаше въжени стълби и макари за спускане и вдигане на товари.
	Надникнах към дъното на изкопа и видях хора в униформи да вървят по нещо като тесен път, настлан с талпи и защитен с ниска стена от чували с пясък. По-късно щях да разбера, че местните наричали тази най-дълбока гънка „дерето“.
	Отвъд дерето видях висока стена от пръст като огледален образ на нашата, но с повече пътечки, стълби и дори заслони. Отсрещният насип не беше толкова стръмен, терасиран бе по цялата си дължина докъдето поглед стига, с множество корнизи, превърнати в пътечки, и стълби с дървена обшивка. В лицето на гигантския насип бяха издълбани големи ниши, нещо като едностайни апартаменти с фасада от гофрирана ламарина или дървени дъски, а някои си имаха дори стъклени прозорци. Тук-там съзирах ярките петна на червени кръстове. Мъже и жени се движеха като личинки по лицето на насипа. Чуваше се хор от нестройни гласове като от множество в някакъв чудат амфитеатър.
	А на билото на този исполински комплекс имаше парапет от чували с пясък и наблюдателни заслони, снаряжени с прожектори и картечници, обслужвани от войници, вперили поглед на запад, към марсианската територия.
	Погледнах наляво и надясно и видях, че тази забележителна конструкция, този гигантски обитаем окоп се простира до хоризонта на север и на юг — ние бяхме дошли от изток — с едва видима извивка в далечината, която навеждаше на мисълта за затворен кръг с невъобразима дължина. Напомняше ми за някаква праисторическа находка, саксонско укрепление, да речем, но в несравнимо по-голям мащаб. Само дето не беше дело на хора от каменната или желязната епоха — виждаха се следи от захапката на тежки земекопни машини.
	— Е, съзираш ли логиката? — каза ми Ерик, ухилен до уши, и посочи напред. — Там, на запад, са марсианците и оттам атакуват. Затова вградихме заслоните и складовете си на онази стена, така че да имат естествена защита при нападение, а тази стена, отсам, направихме толкова стръмна, че дори бойните им машини трудно могат да я изкатерят. Окопът представлява гигантска окръжност около Кордона, интегрирана отбранителна система, дълга повече от шейсет мили, равна на разстоянието от Лондон до Хейстингс, да речем. Всъщност, прокопали сме почти двеста мили, защото окопите са три. Три концентрични окръжности. Наричаме ги „канавките“.
	— _Три?_
	— Свързани са с тунели помежду си. Тук ще трябва да свикнеш с тунелите. Тази канавка е най-външната, служи основно за складиране на продоволствие, военно обучение и медицинско обслужване. Нали виждаш червените кръстове на отсрещната стена? Това са медпунктовете. Средната канавка е за резервната войска, а най-вътрешната е фронтовата линия. С други думи, Окопът е амалгама от всичко, което знаем за фортификационните съоръжения, опитът, който ние, британците, натрупахме в Бурската война, и подобренията, които германците въведоха по време на своите военни действия в Европа.
	Лейн се ухили.
	— И върши работа, така чувам. Срещу летящите им машини все още сме безпомощни, но срещу бойните… какво да ви кажа, дори трийсетметровите гиганти се спъват в петнайсетметрови канавки.
	— Точно това е идеята, сержант. Ако не друго, даваме на марсианците храна за размисъл.
	Не можех да откъсна поглед от отсрещната стена, от човешкото гъмжило там… Сложната конструкция, заслоните, стълбите, пътеките, галериите.
	— Прилича на отворен термитник.
	Бен Грей поклати глава.
	— На мен пък ми напомня за амалфийския бряг в Салерно. Стръмните скали, спускащи се към прекрасното море, и красивите градчета, вкопани в камъка. Ходили ли сте в Италия, госпожице Елфинстоун? Много приятни хора са италианците, повярвайте ми! Е, хайде да вървим, че задържаме опашката…
	Всъщност подофицерите вече подвикваха на новодошлите:
	— Размърдайте се, хора, не сте на туристическа обиколка! Предстои ни спускане, старите дами и офицерите да изчакат реда си при подвижните платформи, останалите — на въжените стълби. Не е толкова страшно, колкото изглежда, най-много човекът след вас да ви стъпи на пръстите. А най-смелите дори се пързалят.
	Чу се женски глас:
	— Нека ви покажа как се прави! — Видях жената — медицинска сестра с дълга пола и характерната къса наметка на раменете. Тя грабна един празен чувал, явно оставен именно с тази цел, седна отгоре му, избута се с крака към ръба на билото… после полетя по стръмнината, следвайки нещо като хлъзгава писта, излъскана, предположих, от стотиците задници, минали оттам преди нейния. Жената крещеше ентусиазирано по пътя надолу, стигна до дъното и спря там с не твърде изящно претъркулване. Бързо скочи със смях и се поклони в отговор на избухналите аплодисменти.
	Обясниха ми, че ще нощуваме в Окопа, преди да потеглим отново рано на следващата сутрин, в седем.
	Прикрепиха ме към Ерик Идън, майор и нещо като народен герой за войниците, които се сражаваха на предната линия. Явно минавах за специален гост, защото ми отпуснаха койка в един заслон на втората тераса от долу нагоре. Тримата офицери, които живееха там, го наричаха „тамбу“ — жаргонът на британската армия е пълен с индийски думи.
	Оказа се, че заслонът представлява изтърбушен спален вагон, от който бе останала само основната метална конструкция — добро решение срещу трусове и свлачища, реших аз. Имаше си собствена печка, електрическа крушка, захранвана от генератор в съседство, маса, столове, войнишки нарове, картини на стените, телефон и дори нещо като килим на пода. Имаше си помещение с тоалетна и умивалник, от най-семплия вид, но напълно функциониращи — свързани бяха с канализационна система, която сама по себе си беше истинско чудо на фортификационното инженерство.
	Ако не броим тоалетната, помещението беше само едно, но офицерите, настанени тук, трима приветливи младежи, явно бяха свикнали да им гостуват жени — наричаха ги „приходящи ученички“ и нещо в атмосферата на това импровизирано жилище наистина напомняше за ученически лудории — така че набързо измислиха система от пердета, която да ми осигури известно уединение. Постоянно се шегуваха помежду си, клюкарстваха за колегите си и ми се сториха доста глуповати въпреки военния си опит, може би защото наистина бяха много млади. Би било компромис с истината, ако кажа, че се държаха като съвършените джентълмени в мое присъствие. Същата вечер, след като се нахранихме с говеждо, картофи и зелена салата, сервирани от ординарец, и след като на сцената се появи алкохол във вид на прилично уиски, заедно с пури и карти за игра, момчетата му отпуснаха края и разговорът се концентрира около прелестите на медицинските сестри. Аз обаче, по-голяма на години, късо подстригана и облечена с панталони, явно не привличах вниманието им по този начин.
	Имаха стар радиоприемник, доста поочукан, но работещ, и по него чухме новините, излъчвани на правителствената честота. Беше все едно слушаш „Нашънъл Бюлетин“, изчетен със сериозен, басов глас. Имаха и грамофон, който момчетата навиха, за да чуем няколко плочи със сантиментални парчета от мюзикъли, които аз не бях гледала.
	По някое време ми доскуча сериозно и когато Ерик намина към девет, преглътнах гордостта си и го помолих за разрешение да поогледам наоколо. Той се намръщи, защото несъмнено би предпочел да ме държи под око. Но после все пак вдигна телефона да попита дали сержант Лейн е свободен.
	След което ми пожела лека нощ. Нищо не подсказваше, че ще минат дни, преди да го видя отново в един напълно променен свят.
	Десетина минути по-късно Тед Лейн се появи пред тамбуто с електрическо фенерче и факла.
	— Извинявай, че те лишавам така от свободната ти вечер, Тед.
	— Няма нищо, госпожице. Гледайте си в краката, моля ви…
	Спуснахме се по една стълба, като Тед настоя да мине пръв, в случай че падна.
	Няма да твърдя, че къснопролетната вечер превръщаше дъното на ямата във вълшебно място. Подобно определение не пасва на дълбоко дере, където две кучета, наречени с намигване Лойд и Джордж, гонеха плъхове, а местните се обзалагаха на дребни монети кое ще победи. Или където „санитарен инспектор“ — разбирайте войник на средна възраст с ясно изразено накуцване — обикаляше походните клозети и прехвърляше съдържанието им в септични ями, преди да ги напръска с креозот и хлорна вар. Ала все пак по стръмните терасирани стени бяха накачени фенери и приятният им светлик наистина напомняше за Амалфи, точно както бе казал Грей, а той разбираше от тези неща, защото бе пътувал много повече от мен. С падането на мрака дори лъчите на прожекторите, които претърсваха небето за летящи марсиански машини и земята за бойни, придобиха празничен аспект.
	Купища продукти в кашони и щайги чакаха да бъдат сортирани. По надписите се виждаше, че някои са дошли от Германия, други от Америка — когато ножът опреше до кокала, нашите презокеански братовчеди се проявяваха като верни съюзници, нищо че не одобряваха съглашателството ни с кайзера. Видях и нещо като библиотека с купчини опърпани от четене книги, сред които присъстваха и класически, качествени произведения, а не само Уилям льо Кю и други подобни нему съвременни автори, творящи за съмнителния вкус на масовата аудитория — сред последните на най-голяма популярност, изглежда, се радваше Форд Мадокс Форд. Имаше и пощенска станция, обозначена с червени и бели флагчета; писма се доставяли по няколко пъти на ден, най-редовно, защото пощата от дома се отразявала добре на бойния дух и не струвала много. Минахме покрай няколко медицински пункта, които тук наричали „лазарети за ранените“. Онази вечер не видяхме много ранени; обясниха ни, че последният сблъсък с марсианците бил преди няколко дни и по-тежко пострадалите вече били транспортирани към тила.
	Подминавахме групички мъже, насядали пред заслоните си. Някои кърпеха дрехи, други пишеха писма, трети си говореха тихо, а един войник дори свиреше на хармоника и изпълнението му беше много по-приятно за слушане от грамофонните плочи на моите невръстни офицери. В дерето се виждаха предимно мъже, защото жените бяха заети в медпунктовете като сестри или работеха като готвачки, чиновнички, шофьорки или друг помощен персонал, включваха се дори в строителните работи навсякъде в Окопа, освен на фронтовата линия, и моето присъствие като че ли смущаваше войниците. Но с Тед Лейн си говореха спокойно.
	Както можеше да се очаква, военната йерархия не беше претърпяла значителни промени. Както ми го обясни един от обитателите на дерето:
	— Има си редници, нещастници като нас, после имаме подофицерите, които ни командорят, нищо лично, сержант, после имаме офицерите, дето командорят тях, после са щабните офицери и най-отгоре — генералите. И всички до един се оплакваме от пълната некомпетентност на останалите, и нагоре, и надолу по веригата, и е цяло чудо, че нещо се върши тук.
	— Ама то нищо не се върши като хората, Сид! — извика някой.
	Но имаше една категория хора, необхванати от традиционната йерархична структура на армията, и това бяха специалистите. Окопът беше изграден най-вече с усилията на мобилизирани цивилни със специфични умения — селскостопански работници, служители в пътните и железопътните строежи, зидари, дърводелци и строители, всички те под командването на Кралския инженерен корпус. Появили се бяха нови думи в езика ни — научих, че електротехниците тук са „жичкаджии“, „ямаджиите“ поддържат канализационната система, а всички войници имат „банджо“, лопата с дълга дръжка и широк накрайник, която да използват в случай на пороен дъжд, за да спасят новия си дом от наводнения и кални свлачища. Дори в онази спокойна нощ поддръжката на съоръженията беше в ход, работници копаеха отводнителни канавки покрай „алеята“ от нерендосани дъски на дъното на дерето, други облицоваха с талпи и мрежа стените, трети пренареждаха парапетите от чували с пясък.
	Ала впечатлението за всеобщо разбирателство беше измамно. В Окопа имаше и колониални войски, особено индийски, и командването се опитваше да ги държи по-далече от редовните британски войници заради подигравки от сорта на: „Сега е твой ред, _сахиб_!“. През цялото време Тед учтиво ме отклоняваше встрани от някои не дотам лицеприятни участъци в този голям кръгъл град, например от „Крантите“, средище на бордеи, за чието съществуване командването си затваряше очите.
	Опитах се да обобщя впечатленията си от Окопа.
	— Цялата тази структура е като… какво? Като едно гигантско тяло, като митичната змия Уроборос, захапала опашката си около марсианската гангрена, а войниците се трудят като антитела в кръвта, за да ограничат заразата, преди да се е разпространила в целия организъм.
	Тед Лейн направи физиономия.
	— На мен това ми идва твърде поетично, госпожице. Просто правим каквото ни е по силите и толкоз.
	Питах се обаче доколко мъдра е тази отбранителна стратегия. Ако марсианците наистина бяха дошли с цел да ни проучат, то ние им осигурявахме съвършените лабораторни условия за това, поднесли им бяхме на тепсия най-доброто, което можехме да хвърлим срещу тях, давахме им време да разработят контрамерки. Но какво друго бихме могли да направим? Както бе казал Лейн, не можем просто да им махнем за добре дошли.
	По обратния път към тамбуто видях един мъж да се грижи за леха грах, насаден в земята между дъските. Войнишка градинка, така ги наричаха. Привикне ли погледът ти, виждаш десетки такива зелени петна навсякъде из Окопа.


>>	16.
>>	Тунел под окопа

	Предупредили ме бяха, че рано сутрин свири сигнална тръба за събуждане. Само че аз не я дочаках. Бен Грей дойде още по тъмно и ме разтърси.
	— Обличай се.
	Измъкнах се от леглото. Младите ми домакини вече бяха излезли; на масата имаше преполовена бутилка уиски и захвърлени карти за игра. През пердетата на тамбуто навлизаше сивкав светлик, чуваха се викове и тропот на бягащи хора.
	— Колко е часът?
	Грей събираше багажа ми и го тъпчеше безцеремонно в раницата.
	— Рано е. Още няма четири.
	— Нали щяхме да тръгнем чак в седем?
	Грей спря и ме погледна в очите.
	— Марсианците явно не се съобразяват с нашия план. Обуй си ботушите, мини през тоалетната и ме чакай отвън. Това е заповед.
	— Къде е Ерик Идън?
	— Сражава се с марсианците. А сега побързай, за бога.
	Излязох от тамбуто с ботуши, шапка и раница на гръб — не бях пропуснала да прибера в нея папката със скиците на Уолтър — и зяпнах невярващо.
	Под сивата светлина на ранното утро гигантският изкоп гъмжеше от трескава дейност. Всички фенери бяха запалени, а монтираните към парапетите прожектори облизваха с лъчите си този монументален линеен кошер. Шумът беше неописуем, свирки, сигнални тръби, викове, макар човешките звуци да се губеха в мащаба на дерето. На отсрещната стена, по-стръмното източно лице на изкопа, хора се катереха и спускаха по стълбите, някои дори пълзяха по стабилизиращите мрежи, като основната им цел, изглежда, беше да потърсят прикритие. Товари висяха на въжетата на макарите, видимо зарязани насред път. По дъното на дерето и по терасите на западната стена, където бях пренощувала и аз, тичаха хора, някои без униформи и дори боси, грабваха в движение оръжия и муниции и продължаваха към позициите си.
	Чу се пукот на артилерийско оръдие, земята под краката ми потрепери. Наоколо ми хора спираха на място, вдигаха глави към изсветляващото небе и сочеха. Аз също вдигах поглед нагоре покрай терасите и редиците от заслони.
	И го видях да се появява над парапета на западната стена. Идваше от Кордона — качулата бронзова глава и пипала, които държаха нещо като голяма камера.
	— Залегни! — Мисля, че аз извиках това, но не съм сигурна. Знам само, че бутнах Грей на земята и се метнах отгоре му, като натисках тила му с ръка. Ветеранът в мен беше взел връх.
	И тогава топлинният лъч удари. Зърнах нишката, онова характерно бледо изкривяване на въздуха, причинено от насочващата му светлина. Лъчът се плъзна по стръмната източна стена и хората, които попаднаха в обсега му, лумнаха в пламъци толкова горещи, че ги изпепеляваха за секунда.
	Някъде иззад дерето се обадиха още оръдия. Снаряди литнаха над главите ни. През седма година най-модерното наземно въоръжение, което Англия можеше да противопостави на марсианците, бяха топове, теглени от коне. Сега имахме моторизирана артилерия и реагирахме много по-бързо. Но макар част от снарядите да се забиваха в стената на Окопа, отваряйки специфични ъгловати кратери и прибавяйки своята дан към общата дандания, нито един не стигна до марсианеца.
	После, като човек, който нагазва предпазливо в поток, марсианецът сгъна дългите си крака, извъртя се и стъпи вътре в дерето. Първо с единия си крак, после и с останалите два. Завъртя главата си и топлинният лъч се плъзна из самото дере, по вътрешното лице на Окопа. Видях заслони да избухват по цялата дължина на стената и хора да бягат като мравки от чайник с вода. И писъците започнаха.
	Спомените ме превзеха изведнъж, парализираха ме.
	Грей ме стисна за ръката и ме задърпа към една стълба за дъното.
	— Госпожице Елфинстоун… Джули… трябва да тръгваме.
	— Къде?
	— В тунелите, разбира се!


	Озовахме се при нещо като капак на шахта в дъсчената улица на дъното на дерето. Там ни чакаше Тед Лейн с малка група войници, въоръжени с пистолети, пушки и лопати.
	Загледах се в капака.
	— Прилича на капак на шахта, като онази, по която се спуснахме в Стратфорд.
	— Може и така да е, не знам. Хайде да приключваме.
	Лейн и един от войниците повдигнаха капака. Отдолу имаше шахта с метални скоби в стените, точно като онази в Стратфорд. Само че приликите свършваха дотук, както установих скоро, докато се спусках в шахтата между Лейн и Грей. Тунелът, в който навлязохме, се намираше много по-дълбоко под земята от лондонската канализация и стените му бяха подсилени с бетон, а не с викториански тухли. Към тях бяха прикрепени електрически крушки, а също кабели, жици и медни тръби. Освен това не газехме във вода до кръста; ако не броим влажната кал по дъното, тунелът беше сух. Всичко това беше построено след пристигането на марсианците.
	Лейн взе стоманена каска от един рафт и я нахлупи на главата ми.
	После, без повече бавене, си плюхме на петите.
	Тунелът се нижеше право напред, докъдето ми стигаше погледът, и право на запад. Не беше лесно да се тича тук, защото таванът беше много нисък и не позволяваше да се изправиш докрай, дори да си сравнително дребен на ръст. Но въпреки това ние тичахме упорито като големи плъхове в краката на марсианците, поредното доказателство, че Бърт Кук е бил прав в предвижданията си. Колкото до мен, аз бях не просто плъх, а _чумен_ плъх, който слиза от кораб на някое средновековно пристанище и носи страшна зараза във вените си.
	Лейн извика през рамо:
	— Вече сме отвъд Окопа. Тунелът минава под територията, където се приземиха марсианските цилиндри.
	Войникът пред него добави:
	— Голям зор беше. Ония цилиндри разместиха земните пластове в дълбочина. Да не ви казвам какво е да копаеш тунел на ръка, докато марсианските гадини се разхождат над главата ти… кръвчицата да ти се смръзне.
	— Жалко, че не сте го изкопали малко по-висок, приятел — каза Тед Лейн. — Постоянно си удрям тиквата.
	— Ха. Голям праз. Нищо й няма на главата ти, само гледай стената да не пострада.
	Грей извика към тях:
	— Хайде стига приказки, момчета.
	По някое време подофицерът, който командваше траншейниците в групата ни, вдигна ръка и забави ход.
	— Място за почивка.
	Стигнали бяхме до малко разширение в тунела, имаше място да се седне, както и резервоар за вода с канелка. По пода се валяха фасове и празни консерви от храна, имаше и покрита дупка за тоалетна. Мъжете спряха с облекчено пръхтене.
	— Само колкото да си поемем дъх, момчета — каза подофицерът. — По принцип е рано да спираме, но тръгнахме внезапно, затова, ако имате камъче в ботуша или ви стяга корсетът, сега е моментът да отстраните проблемите.
	Двамата с Лейн продължихме напред, за да направим място на войниците. Грей остана с другите в средата на разширението. Всички бяхме привели рамене под ниския таван.
	Описвам всичко това в детайли, тъй като местоположението ни в онзи момент беше въпрос на живот или смърт за всички нас. Защото стената на тунела избухна навътре.
	Случи се вдясно от мен, бетонната стена експлодира в градушка от по-големи и по-малки парчета, които се забиха в стената отсреща. Звукът беше оглушителен, ушите ми звъннаха болезнено, а прахта влезе в очите ми — цяло чудо е, че електричеството не спря, иначе нямаше да видя нищо от случващото се, например как двама войници загинаха на място, грабнати от ударната вълна и размазани като торби с червена боя върху твърдия бетон. Въпреки опита си от Първата война никога не бях виждала човек да умира толкова бързо и страшно, и буквално пред очите ми.
	Оцелелите войници реагираха по-бързо от мен. Тед Лейн ме грабна през кръста и ме повлече навътре в тунела. Останалите заеха позиции напреки на разширението с револвери и пушки в ръцете. Подофицерът крещеше заповеди, а Лейн викаше нещо в ухото ми, без да спира да ме влачи, но аз чувах само приглушен рев.
	А после видях марсианеца да влиза през разрушената стена. Най-напред се появиха пипалата — дълги метални крайници с много стави, които се движеха като живи въпреки механичния си вид. Тези крайници захванаха раздраните ръбове на бетона и разшириха отвора. После се появи един от краката му, сетне още един, дълги, насекомоподобни, могъщи. След това — широко тяло като обърната с дъното нагоре чиния или като метален рак. Трети крак се пъхна през дупката, после четвърти, пети. И тогава зърнах ездача на тази зловеща каляска, създание, което приличаше на кожен чувал, влажен, лъщящ и пулсиращ, покрит с фин слой бетонен прах, залепнал по влажната плът. Беше почти досущ като тренировъчните мишени, които бях видяла в двора на къщата в Хампшир, само че това тук беше отвъд всяко съмнение живо, пулсиращо и гънещо се като гигантски бял дроб.
	Беше работна машина, от онези, които извличаха кротко алуминий в Коридора на Съри, само че тази имаше марсианец на гърба си. По-късно щях да науча, че тогава за пръв път работна машина била използвана по този начин, като оръжие в пряк конфликт. Но Уолтър Дженкинс го беше предвидил — както ми беше казал в Берлин, марсианците едва ли щели да модифицират машините си, усъвършенствани в продължение на милиони години, но със сигурност били в състояние да разнообразят употребата им.
	И в пипалата на тази машина, която се измъкваше от пробойната в стената, имаше…
	— Топлинен лъч! — опитах се да извикам, но не чух гласа си. — Топлинен лъч!
	Мъжете стреляха, без да отстъпват от позицията си. Чувах изстрелите като едва доловими припуквания. Виждах куршумите да отскачат от металната кожа на машината, но до живия марсианец изобщо не стигаха. Лейн ме дръпна навътре в тунела и аз не възразих — нямах оръжие и с нищо не можех да допринеса за битката.
	Марсианецът включи топлинния си лъч. Един човек загина! Още един! Чух предсмъртните им писъци, усетих вълните от плътен нагорещен въздух.
	Но войниците още не се бяха предали. Грей сграбчи подофицера за рамото и му показа нещо, което държеше в лявата си ръка, нещо малко и тъмно. Предположих, че е граната. Подофицерът вдигна глава да погледне Грей в очите. Миг по-късно хукна назад, като крещеше на хората си да го последват.
	Грей изчака чудовището да се вмъкне цялото в тунела. Машината беше голяма и изпълваше почти цялото разширение…
	Грей остана на мястото си, като току поглеждаше към нас да види дали сме се изтеглили…
	После се обърна лице в лице с нашественика от Марс…
	И взриви гранатата!
	В затвореното пространство на подземния тунел ударната вълна ни събори като кегли. Не знам дали детонацията бе повредила фатално работната машина, но таванът на тунела се срина отгоре й и последвалото я тъмно свлачище от камъни и пръст смаза всичко, човека, машината, марсианеца.
	Видях как таванът над собствената ми глава се пропуква.
	— Навън! Навън! — разкрещяха се всички, и Лейн, и оцелелите траншейници.
	И ние хукнахме по тунела, с гръб към Окопа, под Кордона и право към леговището на марсианците; тичахме през валма прах, докато участъци от прохода се срутваха по петите ни; тичахме и след като електричеството прекъсна, тичахме в мрака, разсейван само от треперливата светлина на захранваните с батерии фенерчета.
	Не помня края на онова ужасно пътуване. Сигурно парче бетон ме е ударило по главата и съм изгубила съзнание. Предполагам, че трябва да благодаря на Лейн за спасяването си.
	Следващият ми ясен спомен е как лежа на зелена трева и гледам към бледо лятно небе.
	Англия, помислих си. Това е Англия. Англия, в чиято утроба бродят чудовища.
	Тед Лейн седеше до мен и гледаше надолу. Лицето му беше покрито със светъл прах, на брадичката му тъмнееше алено петно. Видя, че съм отворила очи, и ми помогна да седна.
	Бяхме на някаква поляна. Маргаритки свеждаха и клатеха главици наоколо ми. Явно не бях единствената жертва на бягството ни — мъже в униформа лежаха на тревата, други им оказваха първа помощ. Бяха като сиви прашни чували, изхвърлени ни в клин, ни в ръкав на зелената полянка.
	Вляво от мен земята бе разорана като застинала вълна от пръст и камънаци, струпани на купчини. Дадох си сметка, че се намирам вътре в марсианския периметър, близо до вътрешната страна на разораната окръжност. Не знаех къде точно сме се озовали, къде е изходната точка на тунела, но едно беше ясно — бях _вътре_ в марсианския кордон.
	А когато погледнах на другата страна, видях марсианци, бойни машини, три на брой, истински исполини в далечината. Обикаляха напред-назад из полето като деца, които търсят раковини на плажа. Движенията им ми се сториха странно координирани, почти като танц, и това ме подсети за казаното от Уолтър относно телепатията на марсианците. Спътниците ми не реагираха по никакъв начин, сякаш гледки като тази бяха нещо обичайно.
	А после чух клаксон на автомобил.
	Обърнах се и видях един ролс, яркожълт, да подскача по тревата. Колата зави рязко и спря със занасяне. Шофьорът се показа през прозореца, махна коженото си кепе и очилата и ми се усмихна широко. На лицето му имаше нов, пресен белег.
	Беше Франк, бившият ми съпруг.
	— Би-бип! — извика той, но ушите ми още звънтяха и трудно го чувах. — Господин Жабок от „Шумът на върбите“, сещаш ли се, Джули? Не? Е, ти никога не си била фен на Кенет Греъм. Няма значение. Добре дошла в мрачната Англия. Някой иска ли да се повози?


>>	17.
>>	В Кордона

	Когато разбрал, че пътувам към вътрешността на Кордона, Франк настоял лично да ме посрещне и така се озовал тук. Тед Лейн, от своя страна, настоя да ме придружи и се качи при нас.
	Оставихме оцелелите войници от фортификационния корпус с обещанието да им пратим транспорт по най-бързия начин. Въпреки това сърцето ми се сви, когато потеглихме. Измъчваше ме силно чувство на вина, задето ги оставяме, всичките толкова младички, повечето ранени, видели смъртта на свои другари и всичко това заради моята мисия. Мисия, за чието естество те не знаеха нищо.
	И така, двамата с Лейн седяхме един до друг в колата, целите кални и прашни, че и опръскани с кръв. Чувствах се нелепо. На всичкото отгоре ушите ми още звънтяха, сякаш в унисон с общото усещан за нереалност. Франк ни каза, че отзад имало лекарска чанта. Намерихме я, пихме вода от манерката, която намерихме вътре, почистихме ръцете и лицата си и намазахме порязванията с антисептичен крем. Тръснах глава и от косата ми се посипа прах.
	— Не ми се мисли как изглеждам.
	— Добре си изглеждате, госпожице — успокои ме Тед Лейн.
	Все още бе рано сутринта и зеленият пейзаж се къпеше в светлината на слънцето.
	— Истина ли е, Тед? Онова наистина ли се случи? Работната машина, мъжете, които загинаха… Бен Грей…
	Той хвана ръката ми.
	— Още не сме в безопасност. Тук е марсианска територия. Оставете тези мисли за по-късно. Все едно ги затваряте в кутия и я прибирате някъде за по-подходящ момент.
	— Ти така ли…
	— Просто го направете, госпожице. Върши работа.
	Кимнах.
	Франк не се обърна да ни погледне. Бяхме женени някога и аз знаех, че ще разбере кога съм готова, без да му обяснявам в подробности. Засега цялото му внимание бе насочено към шофирането.
	Междувременно ролсът подскачаше по осеяното с дупки шосе и ни отнасяше все по-далече от разораната земя на военната зона, навлизайки в район, който ми се видя застинал в скучна монотонност в сравнение с моите преживелици по пътя ми дотук. Бяхме в типичната английска провинция и в този ден в средата на май земята се беше наметнала с плътната, влажна и пропита със слънце зеленина, каквато не можеш да видиш никъде другаде. Зърнах зелени плетове и къщи от стар камък, макове и огнивчета, а на един нисък клон видях овесарка, кацнала там като едноличен господар на света.
	В сравнение с Германия тук всичко изглеждаше толкова старо… и хаотично също, със синори, датиращи от келтските времена или от по-рано дори, с паянтовите си сгради, преди плевни или дърварски заслони, а сега превърнати в магазини за цветя и градинарски принадлежности или в беседки за ново поколение пътници. Това е резултатът, когато столетия наред си живял в мир, когато десетки поколения са проспали историята. Внезапно ме обзе чувство за древност, за приемственост, от Уот Тайлър през Шели до Дарвин, ако позволите да спомена трима от моите лични герои. Видях една Англия, чиято история нямаше нищо общо с марсианците, и от дъното на сърцето си почувствах, че тази Англия трябва да бъде спасена.
	Ала вгледаш ли се по-внимателно, „скуката“ се оказваше измамна.
	Като за начало, по шосето нямаше други автомобили, ако не броим онези, които ръждясваха, изоставени встрани от пътя. Най-стряскащата гледка от този вид видяхме на един прелез — преобърнат влак, който лежеше на една страна край релсите, пътническите вагони бяха смазани на трески, а товарните приличаха на гигантски мъртви хлебарки, преобърнати с колелетата нагоре. Порази ме не толкова унищожението на влака, а фактът, че никой не си е направил труда да разчисти отломките.
	Малко по-късно минахме с висока скорост през район, който отдалеч изглеждаше опожарен заради черния прах, покриващ всичко като сажди — шосето, къщите, нивите. Франк обясни, че било последица от нападение с черен пушек. През Първата война марсианците бяха съсипали големи участъци от Съри по този начин, само че онази субстанция, създадена на сухия Марс, лесно се неутрализираше с вода и се превръщаше в безвреден прах. Сега марсианците бяха променили нещо в състава й, направили я бяха по-отровна и устойчива, неподатлива дори на високата английска влажност. Но, по думите на Франк, марсианците рядко прибягвали до нея, използвали я само като „наказателна мярка“, когато срещнели съпротива. Така де, целта им не била да ни избият.
	И сякаш другите странности не стигаха, направи ми впечатление, че Франк все поглежда към небето.
	Забелязах и необичайни подробности в самия него — яката на ризата му беше протъркана, лактите на куртката му бяха несръчно закърпени с парчета кожа. Това не беше в стила му, Франк беше човек с уважавана професия, държеше да е чист и спретнат. Имаше промяна и в поведението му, онези постоянни погледи към небето говореха за стрес и вътрешно напрежение. Едва по-късно той щеше да ми разкаже за преживяванията си с армията, когато се приземили цилиндрите, преживявания, които неизбежно оставят белези, и за двете години след това, преживени в окупирана територия. Въпреки това си личеше, че му е приятно да шофира, а може би и се радваше, че ме е намерил жива и здрава.
	— И откога имаш ролс-ройс? — Чувах гласа си приглушен заради упорития звън в ушите, но вече не обръщах внимание.
	— А, де да беше мой — отвърна той. — Не, колата е на вдовстващата лейди Бонвил, голямата клечка в наше село, ще се запознаеш с нея. Или по-точно станала е нейна след смъртта на съпруга й преди години. Част е от колекция.
	Навлизахме в малко село, нищо особено, редица от затворени работилници и работнически общежития, заобиколени от ниви. Но в селото имаше железопътна гара, а около нея се редяха големи вили. Самите релси бяха обрасли с бурени.
	— Вдовицата държала колите скрити в продължение на месеци. В първите дни марсианците унищожили всички моторни средства, които им попаднали пред погледа, но онези красавици оцелели. И сега са ни изключително полезни, макар че пак трябва да внимаваме, разбира се.
	Спряхме пред олющената сграда на гарата. Франк слезе от автомобила, като отново погледна към небето.
	Аз също слязох, след мен и Тед — потен, с размазана по лицето кръв, със смачкана и мръсна униформа, но винаги до мен.
	Задната стена на сградата беше съборена и заменена от провиснал брезент. Франк дръпна някакво въже и брезентът започна да се вдига като сценична завеса.
	— Помогни ми, човече.
	Тед побърза да хване друго въже, аз също задърпах.
	Брезентът се вдигна достатъчно да видим изтърбушения интериор на чакалнята. Билетната каса още си беше на мястото, вратата на тоалетната зееше отворена, но извън това сградата беше опразнена и превърната в импровизиран гараж. Половината помещение бе заето от малък трактор, имаше и много инструменти, мазни парцали, метални туби с бензин и машинно масло.
	Франк ни махна да се дръпнем, вкара сръчно ролса до трактора, после излезе и спусна брезента.
	— Абракадабра — сухо каза той. — Изчезна като с магия. Знам, че изглежда странно, но марсианците все още не знаят достатъчно за железопътната архитектура от края на деветнайсети век, така че мястото е идеално за скривалище. Боя се, че оттук до Абътсдейл ще трябва да вървим пеша, но не е чак толкова далече. Е, то нищо не е твърде далече откъдето и да било в Кордона, тъй като диаметърът му е едва двайсетина мили…
	Продължихме по шосето, което в този си участък се изкачваше на север. Скоро усетих, че се уморявам. Намирахме се в Чилтърнс, земя на стръмни нанагорнища и скрити долчинки, земя, където поредният хълм те чака зад ъгъла, както мускулите на краката ми щяха да открият през идните дни. Ала мирната тишина ни се отрази добре, на мен и на Тед, след екстремните ни преживявания.
	Истината е, че след шока на внезапното насилие тази пропита от скучна провинциална атмосфера земя ми се струваше нереална.
	Скучна провинциална атмосфера… Не беше точно така всъщност, съзряла го бях от колата и още повече го долавях сега, когато бавният ход ми позволяваше да видя по-добре детайлите. Крайпътните плетове не бяха подрязвани отдавна, бурени растяха на воля. Къщите, покрай които минавахме, бяха изоставени, някои разбити или опожарени. На места телефонните кабели се влачеха по земята. Няма да забравя една особено болезнена подробност — избелял плакат, закачен за килнат телефонен стълб, който съобщаваше за селскостопанско изложение през есента на 1920-а, сезон вече отминал и изложение несъстояло се.
	Франк беше взел раницата си от колата и сега извади от нея манерки с вода. Двамата с Тед пихме жадно, без да спираме.
	Освежен от водата, Тед започна да задава въпроси, подклаждани от характерното му любопитство и поглед за детайлите:
	— Как се снабдявате с бензин?
	— От складове преди нашествието — отговори Франк и посочи към небето, където един аероплан жужеше като далечна оса. — Снабдяват ни и по въздуха, но марсианците са доста ефективни в стрелбата си по самолети, така че не можем да разчитаме на доставките. Имаме си строга система за разпределение на всичко, не само на бензина. Боя се, че рано или късно запасите ни ще се изчерпят. — После ме погледна. — Но може би нещата ще се променят, преди да се е стигнало дотам? Казаха ми, че идваш, Джули, но не и защо…
	Вече знаех, че командването поддържа някакви съобщителни връзки с вътрешността на Кордона, затова не бях изненадана особено, че Франк е бил уведомен за пристигането ми. Очаквала го бях и откровено казано, живеех с неясната мисъл, че срещнем ли се, ще му кажа всичко за мисията си, наистина всичко, чак до това за кръвта и Лъжата, че ще разчитам на преценката и силния му дух, на помощта му.
	Ала сега, когато вече бях тук и вървях през този негов Кордон с патрулиращите марсианци, скритите автомобили и прочее, ме терзаеше безпокойство. Бях живяла две години в окупирана Франция и бях видяла с очите си как този факт дава своето отражение върху живота и решенията на отделния човек, как обществото като цяло търпи грозни промени. Тези мисли бяха неприятни и до голяма степен инстинктивни, караха ме да се чувствам неудобно дори пред Франк, но така или иначе ме доведоха до решението да запазя, поне на първо време, тайната за истинското естество на мисията си, докато не придобия по-добра представа в какво съм нагазила. Така че не казах нищо, а и Франк не настоя с въпросите си.
	Зад поредния завой на шосето стигнахме до преобърната каруца със счупени колела и скелет на кон. Едрите кости бяха напълно оглозгани, не се усещаше миризма на леш и това правеше гледката някак абстрактна.
	Франк посочи.
	— Виждате ли счупената кост на крака? И дупката от куршум в черепа? Собственикът е отървал животното от мъките му.
	Тед го погледна.
	— А човешки останки?
	— И такива се срещат — отговори Франк. — В канавките, в изоставени къщи, които разбиваме, за да търсим провизии. По заповед на Временния комитет, разбира се. Погребваме ги както си му е редът. Викарият на Абътсдейл казва заупокойната молитва, вписва имената и датите в регистъра, стига някой да разпознае починалите. Най-често ги отнасят гладът и болестите… Ако са станали жертва на марсианците, обикновено няма какво да погребем. Хайде, малко остана. Скоро ще стигнем до нивите, които обработваме.


>>	18.
>>	Картофените ниви


	Стигнахме до поток. Шосето го пресичаше по малък каменен мост. Поспряхме на мостчето, удивени от гледката. Водата едва покриваше дъното, руслото на потока беше обрасло с гъста алена растителност.
	— Помня тези червени бурени от седма година — казах.
	— Всички ги помним — отбеляза Тед Лейн. — Червеният бурен… Мислех, че е изчезнал напълно, след като марсианците измряха.
	— Така беше, тогава — обади се Франк. — Явно марсианците са намерили начин да го защитят срещу земния бацил, който му видя сметката преди, точно както са защитили и собствените си тела. И сега пак е тук, расте около реки и потоци, а дори и на твърда земя, ако подпочвените води са високи…
	Спуснах се по брега да видя отблизо червения бурен. Калта поддаваше под ботушите ми, буренът се стелеше напращял около мен. В руслото на този почти пресъхнал поток в сърцето на Англия видях издънки, пъпки, стъбла и нещо, което приличаше на семенни шушулки. По форма буренът напомняше кактусови растения с издути бодливи листа, растящи от дълбока коренова система. И всичко това в наситен червен цвят, по-тъмен от цвета на кръв.
	Всякакви хипотези бяха изказвани във връзка с тази биологична новост след края на марсианското нашествие от 1907-а. Ланкъстър от Природонаучния музей например твърдеше, че кактусоподобната морфология е отличителна за сух свят като Марс, където растенията трябва да извличат и запазват малкото налична вода с помощта на дълбоки корени и листа с дебел, подобен на кожа повърхностен слой, който намалява в максимална степен изпарението, а бодлите прогонват жадните марсиански животни… или хуманоиди. Сега, не за пръв път в живота си, аз откривах, че теориите със своята лишена от емоции научна логика са едно, а реалността на извънземното нашествие, видяна така отблизо, е нещо съвършено друго, нещо толкова чуждо, че обезсмисля анализите.
	Да, буренът беше растение, което къта скъпернически водата си, но не само. Беше изключително жизнено. Приклекнах да го огледам още по-отблизо и го видях как расте, буквално. Забелязваше се как листата нарастват, как пъпките се издуват. Не знам как да опиша по-ясно тази зловеща гледка. Червеният бурен се развиваше по-бързо от недоловимия растеж и движения на земния растителен свят и по-бавно от пъргавите, захранвани с кислород движения на животните. Беше нещо средно. Представете си, че гледате филм на бързи обороти.
	— Невероятно — казах на глас.
	— Да — съгласи се Франк и ми подаде ръка. — По-добре се махни оттам.
	Изправих се и внезапно ми се зави свят. Поех си дълбоко въздух и приех с благодарност помощта на Франк. Когато се върнахме на моста, той каза:
	— Различно е, като го видиш отблизо, нали? Викарят, за когото ви споменах, се има за естественик. Навремето колекционирал бръмбари.
	Усмихнах се, макар още да ми се гадеше.
	— Последовател на Дарвин, значи.
	— Сега е разширил сферата си на проучвания. Според него нашите местни растения и животни не могат да се състезават с червения бурен. Зелените растения, обитавали преди бреговете на този поток, както и червеите, калинките, мухите, паяците и птиците, които се хранят с тях, сега измират. Ставаме свидетели на подмяна на видовете, така казва. Позовава се на някакъв французин, Кювие, чието име на мен нищо не ми говори. Твърди, че не страховитите бойни машини, нито зловещите сенки на летящите, а _това_ е истинското марсианско нашествие на Земята, това е най-страшното им оръжие във войната на световете. Природа срещу природа.
	Вдишвах дълбоко.
	— А въздухът? Защо се чувствам така, сякаш съм пробягала маратон на Олимпийските игри?
	— Направих свое проучване по темата, когато кабинетът ми започна да се пълни с пациенти, които се оплакваха от задух, след като са работили на речните ниви.
	— Какви речни ниви?
	Тед Лейн плъзна поглед по плитката долчинка на потока и посочи.
	— Може би като онези.
	Погледнах натам и различих дребните фигурки на хора, които се трудеха в плитката вода и по калните брегове на четвърт миля от нашия мост. Реших, че поне част от тях са войници заради торбестите дрехи и усещането за дисциплина в движенията им… както и защото неколцина не работеха, а крачеха напред-назад и гледаха как останалите се трудят, точно както биха правили подофицери например. Ала сред тях имаше и други, далеч по-странни особи от два вида — едните бяха високи и стройни, другите ниски, набити и прегърбени, чиито превити гърбове ми се сториха покрити с настръхнала козина. Ала най-странното във въпросните особи, доколкото можех да видя от това разстояние, бе фактът, че не носеха никакви дрехи. Любопитството ми се разпали, а усещането за нереалност се засили.
	Макар че след насилието в тунела, целият ден ми се струваше като сън.
	Франк все още говореше за промените във въздуха:
	— Не съм учен, но проведох няколко простички теста. Химия на училищно ниво, сещаш се. Около червения бурен, особено там, където расте нагъсто, съставът на въздуха се отклонява от нормата. Смятам, че кореновата им система свързва азота и кислорода от въздуха в някакви съединения дълбоко под земята, така както някои от нашите растения натрупват азот в почвата. По този начин марсианският бурен отнема от въздуха основните му елементи, което повишава концентрацията на останалите — водни пари, въглероден диоксид и прочее. Подозирам също, че количествата на аргон са завишени, а от барон Рейли знаем, че аргонът е съществен елемент в нашата атмосфера, но за да потвърдя това, ми е необходим по-сериозен набор за химически изследвания от онзи, който успях да събера оттук-оттам. Чиста проба химическо секвестиране, това се случва. Каквито и други цели да обслужва буренът — ние не можем да го ядем, но и двата вида марсохора могат, — той със сигурност е високоефективно средство за извличане на елементи от въздуха! И ако си го представиш в по-голям мащаб, на площта на цяла нива, да речем, или на няколко акра, или квадратна миля…
	Погледнах го стреснато.
	— Марсохора? _Два_ вида? Какви марсохора?
	Франк посочи към тружениците надолу по течението на потока.
	— Нека ти покажа.
	Тръгнахме натам.
	Както можеше да се очаква, Тед държеше да си поговори с войниците, а марсианската екзотика да върви по дяволите. Наложи се да се отклоним малко от пътя си, за да стигнем до тях. Подготвена бях да зърна какво ли не в това конфискувано кътче на Англия, но гледката на германски войници, които отглеждат картофи, ме свари напълно неподготвена.
	Срещата протече съвсем по джентълменски. Един от мъжете, които крачеха насам-натам и наблюдаваха работата на другите, се оказа ръководител на групата, макар облеклото му да не се различаваше от тяхното — безформена сламена шапка, риза и бричове. Франк ни запозна, човекът се здрависа с мен и с Тед Лейн.
	— Новодошли, а? Добре дошли в лудницата. Аз съм Боб Феърфийлд, подполковник, доколкото това още има някакво значение. — Огледа ме с нескрито любопитство, каквато бях мръсна и прашна, и аз се запитах колко ли знае за мисията ми, било то за официалната версия, или за истинското ми предназначение. Дадох си сметка, че нямам представа на кого мога да се доверя тук, в Кордона.
	Тед междувременно се бе изпъчил в стойка мирно и козирува.
	— Моля да ме извините, сър.
	— О, свободно, сержант. — Феърфийлд погледна към подопечните си, които вадеха картофи от лехите с ръждиви лопати и ни поглеждаха с враждебно любопитство. — Вече две години, откакто великата марсианска завеса се спусна и ни улови в капан. Трябва да поддържаме дисциплината; винаги съм бил убеден, че тя е най-добрият подход към хората, а както виждате, тук има доста работа за вършене. Отдавна свършихме консервите с говеждо и боб, които донесохме със себе си. Един ентусиазиран подофицер ще ми е от полза, ако искате да се включите.
	Тед погледна към редниците, които го изгледаха на свой ред, кални, потни и недоволни. Тед се ухили широко.
	— С радост, сър.
	— Междувременно, позволете да ви запозная със своя колега. Без съмнение навън се знае, че известен брой германци, които се сражаваха редом с нас срещу нашественика, също попаднаха в капана. Бяха отлични съюзници на бойното поле, а после се оказаха и чудесна компания тук, в този голям и зелен военнопленнически лагер. Най-старшият офицер сред тях е фелдфебел-лейтенант Швайциг. Да видим дали ще го открия…
	Тръгнахме сред трудещите се войничета. От другата страна на тази странна картофена нива на дъното на пресъхналия поток ясно виждах странните хора, които бях зърнала отдалече, кльощавите дългучи и косматите мъници.
	Франк обаче говореше за картофите.
	— Всъщност идеята беше моя. Или по-скоро на Милдред Тритън, а аз я споделих с Феърфийлд и другите.
	— Милдред?
	— Местна фермерка. Корава жена, скоро ще се запознаеш и с нея. Много бързо се наложи да създадем някаква организация. Токът и телефоните спряха още първата нощ, а до края на първата седмица стана ясно, че трябва сами да си осигурим храна. Затова изровихме от плевните рала и други селскостопански инструменти и се заехме да разорем ниви, които не бяха обработвани от двайсет или трийсет години. Тежък физически труд без помощта на машини, конете също бяха малко, но се справихме, а така намерихме и занимание на войниците. Месеците минаваха и някои от старите занаяти се възродиха на свой ред. Като традиционното за този край плетена на слама — ще видите доста английски редници със сламени шапки като китайци. Колкото до лекарствата, пускат ни доставки с различни медикаменти, превързочни материали, шини и прочее. Та така изкарахме първата година — със запасите, с усилна работа и помощ отвън.
	— И марсианците са ви позволили да вършите тези неща? Да си играете на фермери в краката на бойните машини?
	Той ме стрелна изпод вежди; този поглед щях да виждам често тук, в Кордона.
	— Не ни закачат, ако са сигурни, че не действаме срещу тях. Опитваме се да оцелеем, Джули. Не да се бием.
	— Не съм дошла тук да ви съдя, Франк.
	— Да, но…
	— А картофите в речното легло?
	— Предизвикателството на втората година. Точно бяхме поразчистили нивите, когато реките започнаха да пресъхват. Виждаш ли как марсианският бурен задръства потока и изчерпва цялата течаща вода? Лоша новина за нас и животните ни, както можеш да се досетиш. Но пък така речното легло се открива и можем да използваме него. Моя идея, между другото. Тежката речна кал, като позасъхне малко, е идеална за отглеждане на картофи. Трябваше да внимаваме, разбира се, защото това означаваше да работим близо до кльощавите, които се занимават с червения бурен в реките.
	— Кльощавите?
	Той ме погледна.
	— Казах ти вече — марсианци. Хуманоидни марсианци от цилиндрите.
	— Помня, че през седма година…
	— Тогава открихме само изсмукани трупове. Сега обаче…
	Въпреки емоционалното ми изтощение тази новина успя да ме стъписа.
	— Живи? Хора от Марс?
	— Не са хора. И не са само от Марс, както изглежда.
	Трябваше да го видя с очите си. Поех храбро по речното легло, покрай войниците, право към другите.
	_Другите._ Беряха червения бурен, листата, сакчетата и шушулките, но дълбоките корени не закачаха. По-голямата част от тази реколта подреждаха на брега явно за да изсъхне, а другата ядяха кротко в движение.
	Осъзнах, че инстинктивно, водена от някакъв дълбок страх, съм насочила вниманието си към работата им, а не към онези, които я вършеха. Събрах кураж да ги погледна.
	Бяха два вида, и двата в общи линии човешки… или хуманоидни, ако трябва да използвам тази странна и грозновата дума. Двата вида работеха на отделни групи, без да се смесват.
	Едните бяха високи и слаби — средно около метър и деветдесет и наистина кльощави — с кръгли глави, големи очи и миниатюрни устица върху малки лица; като бебешки глави върху тела на възрастни, осъзнах аз. Бяха голи и почти безполови; репродуктивните органи на мъжките екземпляри бяха несъразмерно малки и някак съсухрени, а гърдите на женските — едва загатнати. Мнозина имаха нескопосани превръзки по краката и ръцете. Голи, бледи и неокосмени, тези странни индивиди изглеждаха крехки и работата, лека сама по себе си, очевидно им струваше усилия. Не проявиха никакво любопитство към мен и Франк, не личеше да обръщат внимание и на войниците, които се трудеха само на метри от тях.
	— Всичките са зрели индивиди, нали? — прошепнах аз на Франк. Изпитвах някакво странно неудобство, което не ми пречеше да ги зяпам.
	— Така е, но има и родени деца — отвърна той. — Тук, имам предвид, след приземяванията от 1920-та. Виждали са ги. Има новородени и сред нашите хора, разбира се… Ето онази — посочи една от женските, — изглежда, е бременна. Проличава си много бързо заради слабите им тела.
	— Има много ранени.
	Той кимна.
	— Костите им са крехки, както може да се очаква; предназначени са за по-слаба гравитация от нашата. Явно имат някакви медицински умения, макар и съвсем елементарни. Виждал съм ги да си оказват първа помощ. Наместват счупен крайник почти автоматично, сякаш знанието е толкова древно, че се е превърнало в инстинкт… точно както птиците строят гнездо, вродено, а не придобито знание. Ще ми се да знаех дали скелетите им са от същия силициев материал, който бе открит сред останките от приземяванията през седма година. Нито един не беше оцелял след онова пътуване, както знаем, марсианците ги бяха изяли по време на прехода между планетите и ние открихме само изсмуканите им трупове. Тези обаче…
	— Са докарани тук да се размножават.
	— Да. Ставаме свидетели как марсианска екология пуска корени на Земята, Джули. Имаме червения бурен и тези хуманоиди, които се хранят с него, точно както нашите крави пасат трева. И точно както ние ядем кравите…
	Потръпнах.
	— Дали си дават сметка, че ги използват, как мислиш?
	— Може би. Но както вече казах, поведението им изглежда подчинено на инстинкти, така че… Вероятно са заробени толкова отдавна, че са загубили способността си да мислят самостоятелно.
	— Естествената селекция ги е оформила така, че да се впишат в ролята, отредена им от съдбата.
	— Нещо такова — съгласи се той.
	Гледах как се трудят марсианските хуманоиди и се питах дали същото бъдеще не очаква хората, уловени в капана на Кордона… както и цялото човечество. Дали и ние няма да еволюираме, нагаждайки се към робията, докато не забравим, че сме поробени?
	— Другите обаче — каза Франк и продължи напред — май не са толкова адаптирани към участта си.
	Говореше за другия вид хуманоиди — десетина на брой, толкова бяха и кльощавите. Бяха ниски, но не прекалено; всъщност биха се вписали по отношение на ръста си в някой от бедняшките квартали на Лондон. За разлика от бледата, почти прозрачна кожа на високите, тези бяха тъмни и покрити с гъста козина. Докато високите имаха твърде големи за нашето слънце очи и гледаха да стоят с гръб към него, тези бяха с малки черни очи и току се блъскаха един в друг, сякаш светлината на нашия майски ден не им беше достатъчна. И макар да не изглеждаха здрави като човеците, нито костите им толкова масивни, със сигурност бяха по-тежки от кльощавите.
	— Всъщност адаптацията им е в начален етап — продължи Франк. — Сякаш са поробени едва наскоро.
	— Наскоро? Какво имаш предвид?
	— Ами, погледни ги — търпеливо каза той. — Високите са от Марс. Мисля, че по този въпрос няма две мнения. Телата им са пригодени за по-ниска гравитация и по-слабата светлина на отдалеченото слънце.
	— Големи очи и крехки кости.
	— Именно. Докато другите, новите — спомни си, че не открихме _техни_ трупове в ямите от приземяванията през седма година — изглеждат пригодени към по-силна светлина от нашата и гравитация почти колкото земната, може би съвсем малко по-слаба, а не три пъти по-слабата на Марс. А гъстото окосмяване, което покрива телата им…
	— Напомня за нещо морско.
	— Точно това си помислих и аз, когато ги видях за пръв път — кимна той. — Като на воден бозайник, видра или тюлен.
	— На Марс няма много вода.
	— Да. Само че според мен тези не са от Марс. Чудо е, че могат да се хранят с червения бурен като кльощавите… или това е просто поредният пример за уменията на марсианците да манипулират биологията.
	Ниските индивиди продължаваха да се трудят като бледоликите — по козината на краката им се беше спекла кал — но за разлика от тях ни стрелкаха с погледи скришом и някак предизвикателно. Освен това ми се стори, че си говорят нещо — пискливо, почти гъргорещо припяване. Дадох си сметка, че не бях чула високите хуманоиди да си разменят и една дума. Дали марсианците не им бяха отнели и тази способност? Дали не ги бяха лишили от език чрез някаква обратна еволюция?
	— Щом не са от Марс, откъде са тогава?
	— От Венера — преспокойно каза Франк. — Марсианците са били там и са ги докарали на Земята. Мисля, че са от Венера, Джули. Венерианци тук, в Англия!


>>	19.
>>	Вечерята

	След като стигнахме до Абътсдейл, центъра на човешката администрация в Кордона, първата ни задача бе да организираме транспорт за войниците от нашата група, които бяха останали при изхода на подземния тунел. Набързо събраха коне и каруци, а Тед Лейн потегли със спасителния керван.
	Бързо открих, че Абътсдейл е странно място. И как иначе?
	За историята на селото отпреди марсианската инвазия можеше да се съди по руините на древното абатство — от него несъмнено идваше и името Абътсдейл — по господарското имение, по двата фермерски чифлика на достопочтена възраст, вероятно построени през осемнайсети век, и редиците малки дървени къщи на бившата общинска мера. Тези дървени къщи, както ми обясниха, били построени за тухларите, които работели на мерата и чийто занаят сега се опитвали да възродят. Имаше и по-съвременни къщи, нещо като вили на заможни търговци, възползвали се от близостта с железопътната линия. Поръсете блюдото с две кръчми, едно училище от грозни лондонски тухли и две църкви от деветнайсети век, облицовани с кремък, който бе характерният архитектурен мотив на областта, и ще получите типичното село в Средна Англия от наше време.
	Само дето сега Абътсдейл беше марсианска колония. Виждаше се по червения бурен, който си беше пробил път дори в сърцето на селото и беше налазил една от старите църкви като зловеща дива лоза.
	Виждаше се и по лицата на хората, попаднали в капана.


	Франк бе получил разрешение да се нанесе в една от старите къщи край мерата — постройките бяха долепени една до друга и неговата се падаше по средата. Казваше се „Къщата на тухларя“ и собствениците й отсъствали от Абътсдейл, когато започнала инвазията. Сега Франк набързо ни приготви стаи, в които да се настаним с Тед Лейн. Разопаковах малкото си багаж, а Франк ми намери сако и панталон от някаква жена в селото, които горе-долу ми ставаха.
	Течаща вода нямаше. Кладенците, изоставени отдавна, сега бяха разчистени с цената на много усилия, но водата трябваше да се изпомпва. Накиснах окървавените си дрехи в мивката. Самата аз не бих имала нищо против да се накисна в гореща вана, за да измия бетонния прах, следите от кордит и вонята на кръв и страх. Но нямаше достатъчно топла вода за тази цел. И все пак дребните домашни задължения ме успокоиха. Бяха нещо нормално, което да противопоставя на дълбокия шок от ужасната смърт на Бен Грей, смущаващата мисъл за хора от Марс и Венера и всичко друго, което ме беше застигнало през този толкова дълъг ден.
	Нямаше ток, разбира се, нито електрическо осветление, но пък вечерта беше приятна и достатъчно светла, за да среша косата си на светлината на свещ преди вечерята. Вечеря, да! Ние, новодошлите, бяхме поканени на вечеря в дома на Милдред Тритън.


	Разведоха ме набързо из чифлика на Милдред. Фермата предлагаше достатъчно удобства дори сега, когато бе загубила съвременните луксове като електричество и газ, новости сами по себе си в дългата история на имота. В кухнята например имаше големи печки, които алчно горяха дърва. Една от стаите бе превърната в библиотека и там местните бяха събрали книгите си, така че да са достъпни за всички, имаше и голям счетоводен тефтер, в който се записваше кой кое заглавие е взел за четене. До един от рафтовете с книги видях голяма тенекиена кутия от бисквити „Хантли и Палмър“, която служеше като пощенска кутия; по-късно щях да науча, че редовно пускали пощенски пратки със самолети в Кордона, както и бисквити „Хантли и Палмър“, в този ред на мисли.
	Сигурно изглежда странно, че не носех на Франк никакви новини от съпругата и детето му, с които той не се беше виждал от две години, но след срещата ми с Уолтър в Берлин нещата се бяха развили толкова бързо, че не ми остана време да се свържа с тях. Оказа се обаче, че Франк получава писма от съпругата си по самолетната поща, а чрез радиостанциите и кабелите, прокарани през системата от тунели, която бе довела и мен в Кордона, дори успявал да им отговаря.
	Списъкът с гостите за вечеря си го биваше — един-двама майори, цяла орда градски съветници, един старши полицай с разкопчана куртка, викарият, чиито счупени очила бяха залепени с тиксо, Франк, който се беше превърнал в местния лекар. Боб Феърфийлд също беше там заедно с германския си приятел, фелдфебел-лейтенанта, чието име не помнех. Изобщо — местният елит. Няколко стола около дългата маса останаха празни обаче, включително този на вдовстващата господарка на имението лейди Бонвил (тя изпрати момче с бележка, че подаграта я измъчвала повече от обикновено), липсваше и директорът на пощата, някакъв тип на име Катърмоул, който не изпрати бележка и чийто празен стол остана без коментар.
	Храната се състоеше от студено заешко месо и картофи, плюс две бутилки вино от смаляващия се запас на селото. В тази връзка възникна дискусия дали някой от цепелините не би се съгласил да им пусне сандък-два, за да си попълнят избите — но не от онова ужасно рейнско вино, благодаря! На последното питомният немски войник се засмя любезно. Но по общо мнение, ако щяха да им пускат някакви луксозни стоки, то това трябваше да са цигари — липсата на тютюн беше редовна тема за разговор в Кордона, не само в онази първа вечер, а през цялото време, докато бях там.
	Тед Лейн явно се чувстваше отлично в тази компания, а и домакините бързо го харесаха. Колкото до мен, аз бях необяснимо смутена, чувствах се не на място — сякаш всичко това не беше реално, сякаш единственото реално нещо беше празният стол на отсъстващия директор на пощата.
	Когато дойде ред на десерта, госпожа Тритън ни размести безцеремонно, за да оживи разговора, аз се озовах до нея и въоръжена с вилица, подхванах неравна борба с компота.
	Някой беше споменал за кръвна банка, която Франк поддържал с помощта на своята приятелка Верити Блис, медсестра от доброволческия корпус. Сега госпожа Тритън подхвана отново темата.
	— Редно е да наминеш през банката утре сутрин, скъпа — каза ми тя. — Ние всички даряваме кръв и е много приятно да знаеш, че си помогнал за спасяването на нечий живот… Скоро ще откриеш, че тук нещата не са чак толкова зле. Сега и ти си в капан като нас, нали? Останах изненадана колко много от войниците са градски момчета, макар че сигурно е трябвало да го очаквам. Виж, те имаха проблем с адаптацията. И още имат. Виждали са да убиват хора, но да заколиш овца или крава пред тях… Разбира се, марсианските машини се разхождат насам-натам. И май им е забавно да гледат как войниците ни правят строева подготовка, сякаш сме някакви умни животинки. Все едно маймуни, които се учат на номера… Но пак си е Англия, де. В известен смисъл е приятно да се върнеш към корените, без онези съвременни глезотии. И никаква правителствена намеса, никакви подоходни данъци! Няма вносни стоки, затова волю-неволю се върнахме към живота, както са го живели дядовците ни. Току-виж сме започнали да говорим и на старите диалекти…
	Милдред говореше ли, говореше, дочувах фрагменти и от другите разговори около масата и така постепенно си създадох усещане за живота в Кордона. Имало самоубийства, не твърде многобройни, но все пак ги имало, което ме наведе на мисълта, че не всички са толкова доволни от съдбата си като присъстващите на вечерята у Милдред. Идвали и нови хора, някои били добре дошли — например лекари, спуснати с парашут или преведени през Окопа като мен — други не толкова. Най-много се зарадвали на един зъболекар от Бирмингам. Пристигали и авантюристи, предимно американци, решени да „гръмнат марсианец“, както се гърмят лъвове в Конго. Тях рядко ги виждали повторно. Колкото до наказанията за престъпления, неизбежна необходимост навсякъде, те според Милдред се налагали според правилата на „здравия разум“ поради липсата на традиционни правораздавателни органи. По-късно чух за един мъж, пишман-изнасилвач, когото оставили вързан на марсианците. Не знам дали историята беше истинска, но ми прозвуча като такава…
	— Ходите ли на лов?
	Въпросът нямаше нищо общо с разговора ни дотук и аз се обърках, ала Милдред продължи, преди да съм събрала мислите си.
	— Трябва да дойдете с нас — настоя тя. — Особено през зимата. Неповторимо преживяване. Препускаш в планинската мъгла, усещаш коня под себе си, чуваш лая на хрътките, а после преследването… след това се прибираш разгорещен у дома, вземаш вана, подремваш, а вечерта се събираме на раздумка…
	— Изглеждаше потънала в спомени. — По-хубаво от чиновническия живот в някоя канцелария, не мислите ли?


	Извиних се при първа възможност, като се позовах на умората от пътя, което си беше чистата истина, пък макар и само половината от нея.
	Франк ме настигна на излизане.
	— Е, вече се запозна с местния комитет, с по-голямата част от него поне.
	— Местни големци, всичките самоизбрани. Но тук демокрацията едва ли е на почит, предполагам.
	— Някой трябва да ръководи нещата, Джули. Разпределянето на дажбите например. Знаеш, че след Първата война имаше случаи на канибализъм. Не можем да допуснем такива неща. О! Това изражение ми е познато. Скептичната ти физиономия. Колко типично за теб, Джули! Признавам, че има и такива, които приемат твърде охотно шанса да се разпореждат с останалите. Както винаги. Аз просто се опитвам да бъда полезен според силите си. А ти се постарай да се впишеш, моля те.
	— Да се впиша?
	Франк настоя на сутринта да отида при Верити и да дам кръв. Кръвната банка се помещавала в една от кръчмите заради дълбоката изба, където винаги било студено.
	— Кръвна банка — кротко казах аз. — Изненадана съм, че се я превърнали в приоритет при толкова малобройно население като вашето. Тук не е военна зона, поне не активна…
	Той измърмори нещо за тежки травми при трудови злополуки, после заекна и млъкна. Сигурно бе доловил подозренията ми, преди сама да съм ги осъзнала.
	— Просто го направи — продължи той по-твърдо. — Това е нещо като правило тук. Трябва да живеем с тези хора, Джули. Нямаме избор.
	— Трябва да се видя с Албърт Кук — казах аз, без да увъртам. — Важно е, Франк.
	— Да оцелееш също е важно — отвърна ми той и се върна в трапезарията.


	И така, този предълъг ден най-после свърши, почти. Прибрах се в стаята си, легнах си и бързо потънах в сън без сънища.
	А после се събудих в мрака, разплакана.
	Тед Лейн явно ме е чул, защото почука тихо на вратата, влезе, наметнат с възголям халат, и седна до мен.
	— Бен Грей — изхлипах през сълзи. — Чак сега си давам сметка какво…
	— Знам.
	— Глупак. От онези усмихнати привилегировани момченца, на които е толкова лесно да се подиграваш.
	— И смел като лъв. Хайде, поплачете си.
	— Той даде живота си за нас, Тед.
	— Знам, госпожице. На нас остава да направим така, че смъртта му да е не е била напразна. Поплачете си.
	Май съм заспала в ръцете му като дете в прегръдката на баща си.


>>	20.
>>	Верити Блис

	Рано на следващата сутрин отидох в кръвната банка, тоест в кръчмата „Белият елен“.
	Верити Блис вече беше там, отваряше банката и премиташе стъпалата. Стори ми се разумна, здрава жена в средата на двайсетте си години. Облечена беше с нещо като гащеризон от здрава материя в убито зелено, вероятно зает от някой местен чифлик. Косата й беше по-къса дори от моята.
	Представих се и й протегнах ръка, която тя пое с готовност.
	— Бившият ви съпруг ми каза, че сте тук и че вероятно ще наминете — каза тя. Усмихваше се, но някак нащрек. — Заръча също да ви измъкна от леглото, ако не дойдете доброволно да дадете кръв за банката.
	— Разбрах, че тук така се прави. Че всички в селото дават кръв.
	Тя се вгледа в мен. Моментално долових някакъв подтекст помежду ни, нещо под повърхността.
	— Вижте… каквото и да казват онези от комитета, Бог да ги поживи, дали ще дадете кръв, или не, си зависи от вас.
	— Защо не ми покажете тази прословута кръвна банка?
	Верити се замисли, после кимна.


	До избата се стигаше през отвор с капак в пода и по няколко дървени стъпала. Верити запали газена лампа, която грееше с треперлив пламък. Със стени от кремък — употребата на този характерен за областта лъскав материал явно беше знак за възрастта на постройката, а не въпрос на лично предпочитание — избата наистина беше прохладна дори в средата на лятото. Покрай стените се редяха рафтове, съхранявали в миналото бутилки с вино, бира и друг алкохол. Сега на рафтовете бяха подредени високи и тесни съдове, нещо като манерки от сребрист метал с размерите на шише за вино, но без гърлото.
	Взех една манерка и я претеглих на ръка.
	— По-тежко е, отколкото изглежда.
	— Алуминий. Всеки контейнер събира около седемстотин милилитра кръв.
	Огледах се.
	— Стотици са.
	— Има и още, в други складове. Армейска доставка за бойното поле. Останали са тук, също като войниците, при затварянето на Кордона. Марсианска технология; приличат на дюаров съд, но с подобрения. Използват принципа за съхранение на хуманоидна кръв, прилаган от марсианците в техните космически цилиндри. — Взе контейнера от ръката ми, обърна го и ми показа етикет с дата, самоличност на донора и кръвна група. — Много внимаваме със съхранението и употребата.
	Погледнах я в очите на слабата светлина.
	— Франк твърди, че цялата тази кръв била необходима заради трудови злополуки. Май трудовите злополуки са доста често явление по вашите места.
	— Вие как мислите? — откровено ме попита тя.
	— А и колко често даряват хората, за да натрупате такава наличност при толкова малобройно население? Веднъж месечно? По-често?
	— Зависи от възрастта на донора, здравословното му състояние…
	— Какво е станало с господин Кетърмоул?
	— Кой? А, директорът на пощата. Не го познавам добре. Какво за него?
	— Снощи не дойде на вечерята. Имаше прибори за него, но той не дойде, не изпрати и бележка. Следващия път — така ли стават нещата тук? — следващия път изобщо няма да предвидят място на масата за него.
	Гледахме се в очите. Тя се поколеба, после каза:
	— Досетили сте се по-бързо от повечето хора.
	— Марсианците трябва да се хранят — тихо изтъкнах аз.
	— Да.
	— _Как_ става?
	— Идват и… просто вземат някого, както ние откъсваме дива ягода от поляната и я мятаме в устата си. Можеш да бягаш и да се криеш, но…
	— Не можеш да надбягаш бойна машина.
	— Именно.
	— А кръвта?
	— Идеята беше на Франк. Защото те това търсят всъщност, кръв. Като видим, че идват, оставяме част от дарения материал на пътя им и понякога това е достатъчно. Невинаги…
	— Сигурно я предпочитат свежа. Иначе не биха взели живи хуманоиди в цилиндрите си, а щяха да разчитат само на консервираната кръв.
	— Да — потвърди Верити и отклони поглед, сякаш засрамена. — Това е начин да оцелеем и в него има нещо рационално, ако се замислиш. Живият човек може да произвежда по половин литър кръв месечно, от която да се лиши доброволно, и имам чувството, че марсианците разбират това… не е точно комуникация, но…
	— Вие си _сътрудничите_ с тях. — Осъзнах колко остър е тонът ми и посегнах да докосна Верити по ръката вместо извинение. — Не исках да прозвучи така. Правите каквото е необходимо, за да оцелеете.
	— Да. И кръвната банка е спасила не един и два човешки живота.
	— Но това място — възкликнах. — Селото. Снощи Милдред Тритън ми говореше за лов на лисици, за бога! Сякаш…
	— Знам.
	— Устроили са се, доволни са дори! Даже Франк сякаш се чувства удобно или най-малкото се е примирил с куп неприемливи компромиси.
	Тя изправи гръб.
	— Ще дарите ли кръв?
	Замислих се. Замислих се за онова, което циркулираше във вените ми. Може би дори една доза щеше да свърши работа, ако марсианците вземеха и от моята кръв като част от тази отвратителна спогодба.
	Стигнах до извода, че още не съм готова да участвам. Не исках да имам нищо общо с позорното подчинение пред марсианските господари, измислено от Франк, въпреки че моята кръв криеше неприятна изненада за нашествениците.
	Главата ми се въртеше. Отново се сетих за Франция и компромисите на окупацията, за мъже, които предаваха родните си братя, за да се спасят, и за жени, които тръгваха с германски войници заради военните дажби. Това обаче, кръвно жертвоприношение — буквално! — само за да живуркаш в краката на марсианците. И идеята била на Франк, представете си! Дадох си сметка, че не мога да му кажа за истинската си мисия. Лов на лисици, за бога!
	Погледнах към Верити.
	— Запознахме се току-що, но имам чувството, че мога да ти се доверя повече, отколкото на собствения си бивш съпруг.
	Тя сви рамене.
	— Франк е добър човек. Но семействата са сложно нещо.
	— Чувала ли си за един човек на име Албърт Кук?
	Верити направи гримаса.
	— Всички сме чували за него.
	— Знаеш ли къде да го намеря?
	— Не.
	— Добре. А има ли партизани?
	Тя вдигна рязко поглед към мен.
	— Имам предвид някаква съпротива…
	— Знам какво означава думата — сопна се Верити. — Има, да.
	— Май ще трябва да се свържа с тях.
	Това моментално я прати в отбранителна позиция. Оцеляла бе в Кордона две години; имаше право да бъде подозрителна.
	— За какво са ти партизаните?
	— Имам мисия.
	И й разказах истината отчасти, по-точно разказах й официалната версия за рисунките на Уолтър и идеята да се установи смислен контакт с марсианците, комуникация между два разумни вида. Идеалистичният проект на Уолтър, цинично изкривен от Ерик и онези, които го командваха. Не й казах нищо за истинската си мисия, макар да подозирах, че тепърва ще моля тази жена да поеме големи рискове заради мен. Жегна ме чувство на вина, докато я заблуждавах с полуистини.
	— Ще ми помогнеш ли?
	Тя дълго се колеба, преди да ми отговори. Накрая каза:
	— Има един тип на име Мариот. Ще видя какво мога да направя.


	До края на деня вече ми бе уредила среща с Мариот.
	— Как успя толкова бързо?
	— С пощенски гълъби, ако щеш вярвай. На _тях_ марсианците не обръщат внимание.
	Наистина не беше за вярване. Това място бе пълно с тайни.


>>	21.
>>	Пътуване с велосипед

	Потеглихме на следващия ден.
	Не знаех дали ще се върна някога в Абътсдейл. Носех удобните дрехи, с които бях пътувала дотук, но обувките си смених с армейски ботуши. Прибрах неща от първа необходимост в любимата си раница, а кожената папка с рисунките на Уолтър напъхах под сакото си. Верити носеше малък сак и нещо като колан с основни медицински принадлежности, каквито се ползваха в армията по време на кампания, а също военен револвер и муниции. Беше ми съвестно, че не казах на Тед Лейн за плана си — поне на него бих могла да се доверя и се чувствах ужасно виновна, особено след снощи! — но мисията беше моя, а не негова.
	Колкото до това, че го скрих от Франк… имах противоречиви чувства по въпроса. Да го кажем така — можех да разбера позицията му, но на негово място не бих постъпила така. Бяхме се развели, както вече имах повод да спомена, заради непримирими различия в характера. По тази точка не изпитвах никаква вина.
	И така, двете с Верити Блис яхнахме велосипедите и поехме по черни пътища в онази слънчева сутрин. Физическото усилие ми се отрази благотворно след дългите дни на пътуване по море и с влак и след ужаса на тунелите, който още ме преследваше.
	Беше неделя и се чуваше далечен звън на църковни камбани. Явно те, както и овчедушното стадо от хора, стичащо се за неделната служба, не дразнеха марсианците. Спомних си мрачното предсказание на Албърт Кук, записано в книгата на Уолтър, че в марсианските владения хората ще живеят в клетки, „пълни с псалми, химни и благочестивост“. Бил е прав! Прав е бил!
	И макар утрото да бе прекрасно, слънцето да грееше и птичките да пееха, както са пели и преди милион години, Верити беше нащрек, а скоро и аз започнах да се оглеждам предпазливо.
	— Човек ще си помисли, че една лъскава и грамаданска бойна машина се вижда отдалече — каза тя. — Че ще я видиш, преди тя да е видяла теб. Ала не е задължително. Ако се движат — да, но когато стоят на едно място, са като призраци. Зърваш нещо високо с периферното си зрение и решаваш, че е църковна кула или пилон за знаме, но не е!
	— Казват, че Марс е прашен свят далече от слънцето — отбелязах. — Да дойдат на свят като нашия, в ден като днешния… сигурно е истински празник за сетивата им, великолепие от цвят и светлина.
	— Или ги заслепява, както нас ни заслепяват ски пистите. Може би носят слънчеви очила. Ха! Би било интересна гледка.
	Верити обясни, че марсианците обикновено не закачали колоездачи, защото явно не смятали, че велосипедът, това най-демократично превозно средство, представлява заплаха от военен характер.
	— Трудно ще прикачиш картечница на колело. Но по-добре да се движим бавно. Изглежда, скоростта е един от критериите, по които избират мишените си.
	— Не виждам как бихме могли да привлечем вниманието им с висока скорост — отвърнах, задъхана от поредното нанагорнище.
	— Предпочитат да ни държат живи. Поне повечето от нас. Това е ужасната цена, която плащаме. Но толерантността им ни дава и други възможности, за които те не подозират. Ясно им е, че трябва да се движим, да вършим разни неща — да обработваме нивите, за да се храним, да сечем дървета, за да се топлим през зимата, и така нататък. Но можем да използваме тази свобода на действие, за да обслужваме и собствените си цели. — Почука с пръст по слепоочието си. — Колкото и остро да е зрението им, марсианците не могат да видят какво става тук, вътре, нали?


	Накрая, по пладне, намерихме Мариот.
	Тръгнали бяхме от странноприемница в Абътсдейл и Верити ме заведе в друга, на билото на един хълм край шосето, което свързва Амершам и Уикъм. Явно в по-стари времена странноприемницата е била крайпътна спирка, където файтони и дилижанси да подменят конете, и като много други стари сгради в околността — от кръчми до църкви — беше облицована с кремъчни плочи. От табелата й беше останала само металната рамка.
	Двама мъже седяха на пейка отпред и се припичаха на слънцето, въоръжени с големи халби бира. Облечени бяха с мръсни работни дрехи, на главите си носеха кепета. Докато ние пъхтяхме по нанагорнището, те ни окуражаваха на висок глас:
	— Ще се справите ли, красавици? Гледай, гледай, виж как им помпат крачетата, Тоби! Имате ли нужда от помощ? — И правеха неприлични жестове с ръце.
	Верити ме стрелна с поглед.
	— Не им обръщай внимание.
	Свих рамене. Чак сега забелязах, че течността в халбите им е прозрачна като вода. Каквото и да пиеха, не беше бира.
	Плъзнах поглед по пейзажа. Бяхме много близо до сърцето на окупираната от марсианците територия. От тази височина се виждаше дори периферията на Редута, гигантската централна яма, която марсианците бяха изкопали в руините на Амершам, кафяв белег сред пролетната зеленина. Редутът се падаше на североизток от нас, а на северозапад се виждаше обширният, но плитък разлив, над който стърчаха дървета, синори и няколко къщи по протежение на речната долина откъм марсианския лагер. Предположих, че с вандалските си изкопни дейности нашествениците са засегнали отточната система на района и подобни разливи са нещо обичайно.
	Слязохме от велосипедите и двамата мъже пред кръчмата се изправиха със залитане, като ни свалиха театрално шапки. Бяха на трийсетина години, с яко телосложение, несръчно подстригани коси и кир по вратовете, и макар да се държаха като подпийнали, погледите им бяха изненадващо бистри. Имаше нещо странно в тях, това можех да кажа.
	Единият се приближи към мен.
	— Добре дошли в „Летящата лисица“, мадам. Аз съм Джеф, а т’ва е Тоби.
	Другият се изкиска.
	— Не бе, смешник. Аз съм Джеф, а ти си Тоби.
	— Дай да ти помогна. — Посегна с лявата си ръка към кормилото на велосипеда ми, а с дясната — към задника ми. — Ох!
	Дланта му едва ме бе докоснала, когато аз сграбчих показалеца му, завъртях се, извих силно пръста и принудих нахалника да се свлече на колене.
	— Ох, бе! Стига! Мир! Нищо нямаше да ти направя!
	— Вече можеш да го пуснеш, Джули — каза спокойно Верити. Видях, че е подпряла велосипеда си на стойката му и стои с разтворено сако, така че кобурът на кръста й да се вижда.
	Другият мъж вдигна ръце.
	— Хайде всички да се успокоим. — Гърленият селски акцент си беше същият, но пиянското заваляне го нямаше.
	Извих още малко показалеца на нахалника, после го пуснах.
	Той се изправи на крака, тръсна ръката си, после я мушна под мишницата.
	— Нищо нямаш да ти направя, честно. Просто стоях на пост и си играех ролята.
	— Играел си роля? И сама се сетих. — Взех една от халбите и излях прозрачната течност на земята. — Кладенчова вода? Дори идиот като теб не може да се напие с вода, Джеф… или Тоби.
	— Нито едното, нито другото — озъби ми се той. — Не е твоя работа как се казвам.
	Верити пусна сакото си и револверът изчезна от поглед.
	— Всичко това е прикритие, Джули, в случай че марсианците гледат насам.
	— Ми да — потвърди мъжът, чийто пръст бях извила. — Свикнали са да ни виждат пияни пред кръчмите. Търкаляме се по земята и дори им се смеем, като дойдат и надвиснат над нас. Няма опасност, стига да стоиш достатъчно далеч от пипалата и мрежите им… Пък и едва ли са толкоз умни, че да различат истински пияница от фалшив.
	— Е, малко се поувлече с представлението.
	— И какво? А ти къде си научила тоя номер с пръста?
	— В Париж, ако искаш да знаеш. През седма година със снаха ми си спасявахме живота заедно с хилядите други бежанци и мъже като теб ни досаждаха постоянно. След войната се научих как да се грижа за себе си.
	— Нищо лошо нямаше да ти…
	— Получи си заслуженото — прекъсна го ядосано Верити. — Мариот ни чака, така че… — Мина покрай двамата мъже и без повече приказки ме набута в хладния сумрак на странноприемницата.


>>	22.
>>	Мариот

	Мъжът, когото познавахме само като Мариот, беше в избата. Естествено, марсианците не даваха пукната пара за имената на хората, но секретността при подобни операции е въпрос на навик.
	Мариот беше тъмнокос, смугъл и нисък, на петдесетина години и със силно изразен лондонски акцент. Наля ни чай, запарен с гореща вода от дюаров съд.
	Избата миришеше на влага и беше осветена с пушливи свещи, които изглеждаха домашно направени. Пълна беше с всякакви боклуци, каквито хората събират в мазетата си — празни бурета за бира, туби и кюнци, щайги и бъчонки, няколко рафта с бутилки твърд алкохол. Но имаше и някои не толкова обичайни неща — пушки и кутии с муниции, дори една картечница. По стените бяха закачени карти, при това от добрите, от онези, които издаваше Кралското географско управление. Много неща бяха отбелязани върху картите с червен молив, цели райони бяха защриховани в синьо, вероятно местата на разливите. А на една масичка до стената имаше безжичен радиоприемник.
	Мариот седеше на канцеларски стол пред голямо и красиво писалище — писалище, което нямаше място тук, в избата — а ние седнахме на високи столчета, вероятно свалени от бара горе. Бюрото беше отрупано с документи, затиснати с тежести от кремък.
	— Ще прощавате за момчетата — каза Мариот, когато Верити му разказа набързо за посрещането ни. — Всичко е част от прикритието ни, разбира се. — Махна с ръка. — Кръчмите са полезно нещо. Дори марсианците знаят, че хората идват на такива места по всяко време. А и имат изби, където човек може да свърши това-онова далеч от погледа на тия гадини. Но горе всичко е фалшиво, също като… с какви имена ви се представиха?
	— Джеф и Тоби. — Верити стана от столчето си и тръгна бавно из избата, като се взираше в картите на слабата светлина и се навеждаше да прочете надписите върху кутиите и сандъците.
	— Вършат работа — промърмори Мариот. — Само дето бирата я изпихме още на втората или третата вечер. Ха! Няма да повярвате колко бързо пресушихме това място. Е, електричество и течаща вода няма, разбира се. Но се справяме някак. — Ухили се, доволен в малкото си подземно кралство.
	Реших, че този тип не ми харесва, без значение колко е храбър или колко благородни са мотивите му. Съзнателно не обърнах внимание на високопарната му реч и вместо това се обърнах към Верити:
	— Ти как се свърза с тези индивиди?
	— Те се свързаха с мен — отвърна тя. — Не разчитам тези етикети, тъмно е… Още от самото начало, за разлика от Абътсдейл и неговите хора, които бързо свикнаха с новия си живот, аз винаги съм се чувствала… неспокойна.
	— Гадна работа — намеси се Мариот в разговора ни. — Да си живеем с марсианците и да се примиряваме със… с жертвоприношенията. Е, сигурно е по-добре от алтернативата марсианците просто да обикалят и да вземат по някой жив човек. Но пак е гадна работа и страшно унизителна. Унизителна, да.
	— И тук се намесвате вие с операцията си — отбелязах аз.
	Той се усмихна с нескрита гордост.
	— Е, засега не е кой знае какво, макар че точно за утре сме планирали нещо зрелищно. Човек прави каквото може. И да, винаги се оглеждаме за нови членове. Научихме се да познаваме, когато някой не е доволен от ролята си на овца, личи си по погледа.
	— И така сте забелязали Верити.
	— Точно.
	Верити оглеждаше някакъв прашен револвер.
	— Като гледам, голяма част от инвентара ви са реликви от първите дни на инвазията.
	— Най-вече от запасите на армейските части, които бяха тук преди нашествието и останаха затворени в Кордона. И има още много, в бункери и прочее. Оттам идва и по-голямата част от мунициите ни. Правителството се опита да прати разни неща по въздуха, да ги пуснат с парашути, обаче…
	— Марсианците ги свалиха — прекъсна го Верити. — Изглежда, познават кога доставките съдържат оръжие и муниции. Не закачат лекарствата, дрехите, храната… обикновено. Предпочитат да не рискуват. Тези сандъци… вътре има динамит, нали?
	— Не е на армията. Има един склад още отпреди окупацията, за каменоломните, за събаряне на стари сгради и такива неща. Дори фермерите понякога са прибягвали до пръчка динамит да разчистят дълбоките корени на някое дърво, така поне съм чувал. — Ухили се. — Ние събираме тук всичко, което намерим, още от началото на окупацията.
	Верити се намръщи.
	— Та това беше преди повече от две години. — Загледа се отново в етикетите на сандъците.
	— Скрили сме динамит и на други места, понякога досами стените на марсианските ями. Имахме един работник в каменоломна, специалист по взривовете, и той ни показа как да залагаме зарядите, за да получим желания ефект. Било като скулптура, така го наричаше, все едно оформяш пейзажа, самата земя. Разбираше си от работата той.
	„Все едно оформяш самата земя.“ Фукнята се заби в главата ми, по-скоро несъзнателно, и си остана там. Сега, в ретроспекция, ми се струва, че по онова време идеята вече се е оформяла в съзнанието ми като семе, което покълва във влажна земя. Ще разкажа за това, когато му дойде времето.
	— А този ваш експерт — попита прагматично Верити — обясни ли ви как да съхранявате динамита?
	Мариот не й обърна внимание.
	— Готови сме да действаме, чакаме само заповед.
	— Явно бързо сте се организирали — казах аз с риск да го полаская.
	— Така е. И то благодарение на капитан Толчард, офицер от армията, един от онези, които попаднаха в капана. Петдесетинагодишен беше и знаеше това-онова за партизанските методи. Преминал обучение по времето, когато имаше опасения, че германците ще нахлуят в Англия. Не е за вярване, нали? Нещата, от които се страхувахме, така и не се случиха, а ни сполетя нещо много по-страшно. Та той сложи началото на нашата съпротива. Показа ни как да отмъкнем и скрием оръжията. И намери много съмишленици. Повечето от нас са били във „Фърд“ или са служили по друг начин.
	— И къде е той сега?
	— Кой, Толчард ли? Отнесоха го марсианците, представете си. Извади лош късмет, това е. Видях го с очите си… Мъж като него — сражавал се е с бурите в Южна Африка, между другото — да тича като заек пред ловджийска хрътка, баш като заек, казвам ви. Е, не успя да избяга на марсианеца, онзи го грабна с едно от пипалата си и го отнесе.
	— И сега вие сте начело.
	— Виноват. Служил съм във „Фърд“, младши лейтенант бях. Иначе съм банков мениджър. Клонът на „Лондон & Кантри“ в Чийпсайд. — Плъзна нежно длан по писалището. — Дошъл бях на разходка с кола в района. За пръв път идвах насам. Откакто жена ми почина, не излизах много, така че… Идеята беше да се разведря, а и прогнозата за времето беше добра. А после дойдоха марсианците и ми провалиха плановете. Късмет, какво да правиш.
	— Банков мениджър, значи.
	— Тук уменията ми не се търсят много. А това писалище го взех от един банков клон в Грейт Мисендън. Така де, само събираше прах там, а на мен ми върши работа. — Почука с пръст главата си. — Много планиране има да се направи.
	— Тези сандъци с динамит… — обади се Верити. — Тези тук са от „Самърсет Уест“, толкова поне мога да разчета и знам, че това е завод в Южна Африка. Не съм специалист, Мариот, но през последните две години живея сред войници. Не откривам дата на производство, но тези сандъци ми изглеждат доста овехтели и според мен са на доста повече от две години… Нали знаеш, че сандъците с динамит трябва да се обръщат периодично?
	Той махна с ръка и каза хладно:
	— Имаме професионални войници и тези подробности съм ги оставил на тях. Препоръчвам ти и ти да направиш същото.
	— Да, но…
	— Защо не дойдеш тук, не седнеш до приятелката си и не ми кажете какво искате от мен?
	Верити беше видимо ядосана от снизходителното му отношение и явно имаше още въпроси за съхранението на динамита, но накрая все пак кимна.
	— Кажи му, Джули.
	— Трябва да намеря Албърт Кук.
	— Онзи предател — навъси се той.
	— Вижте, няма значение какво мислите за него. Хората в Абътсдейл си крият главите в пясъка, но вие би трябвало да знаете къде е Кук. Явно познавате района доста добре. — Станах, заобиколих бюрото му и спрях пред картите, закачени на стената отзад. Осветлението беше слабо, но все пак разчитах надписите върху големите и подробни професионални карти на Географското управление.
	— Тези карти ги получихме със специална доставка по въздуха — изтъкна той с известна гордост.
	Посочих.
	— Това е Амершам… това е Абътсдейл… а тук сме ние. — Кордонът, периметърът на марсианското опустошение, представляваше кръг, защрихован с молив. — Отбелязаните в синьо участъци вероятно са разливи. А тези червени маркировки…
	— Дъщерните ями, така ги наричаме. Местата, където цилиндрите паднаха далече от Кордона и от голямата централна група в Амершам.
	Не бях разглеждала толкова детайлни карти на окупираната зона, всъщност само бях зърнала картата в хампширския офис на Ерик Идън. От пръв поглед се виждаше, че подредбата на ямите е подобна на онази, която ми беше показал Уолтър. Точно както го беше направил той в Берлин със старата карта на Съри и Лондон, сега аз плъзнах пръст по вътрешните маркери — получиха се концентрични окръжности, нещо като спирала по посока на часовниковата стрелка. Като цяло моделът обхващаше участък с диаметър двайсетина мили вътре в тъмната окръжност на Кордона. Обърнах се към Мариот.
	— А тези линии, с които сте свързали ямите?
	— Викаме им канали, но това е шега — нали са марсианци, сещате се. Копаят дерета между ямите. Няма вода в тях, не знаем за какво са.
	Аз обаче го видях — марсианците свързваха ямите си с прави и извити линии, оформящи символ като онзи, който Уолтър бе забелязал през седма година (тогава символът бе останал недовършен) и чието повторно изграждане беше предсказал. Бил е _прав_.
	— И вече сте получили заповедта, така ли? — попита Верити. — Спомена нещо „зрелищно“, което щяло да се случи утре.
	Мариот стана от стола си и дойде при мен. Лъхна ме слаба миризма на цигарен дим и немито тяло. Посочи една защрихована в синьо област на картата.
	— Това място предлага възможност, която не е за изпускане. Районът е наводнен, оформил се е нещо като язовир и дори малък заряд може да причини големи щети. И ни дадоха зелена светлина да действаме. Не правим нищо без заповеди. Все пак сме войници, а не сбирщина бунтовници, точно както ни учеше капитан Толчард.
	— Виж — намесих се аз, — мен ме интересува само Кук. Знаеш ли къде е той, или не?
	Гордост и предпазливост се сборичкаха за надмощие върху дребното му лице.
	— Да — призна той най-накрая. — Да, знам къде е. Не е приятел на човечеството този Кук, ако съдя по онова, което съм чувал за него. Но поне е верен на принципите си, както изглежда.
	— За разлика от хората в Абътсдейл? — вметна Верити.
	— Точно така. Не си губи времето да отглежда картофи и да се разпорежда с останалите.
	— Ще ми помогнеш ли да го намеря?
	Той се замисли.
	— Ето какво — вие ни помогнете утре, а вдругиден аз ще ви заведа при Кук. Така става ли?
	Спогледах се с Верити. Вече ми беше станало ясно, че Мариот и хората му не са ни длъжни с нищо и нямам право да очаквам услуги от тях.
	— Добре. Но как бихме могли да ви помогнем? Да отнесем някой и друг сандък с динамит? Както Джеф или Тоби установи преди малко, по-силни сме, отколкото изглеждаме.
	Но Верити сложи ръка на рамото ми и заяви твърдо:
	— Не. _Това_ ще го оставим на експертите.


>>	23.
>>	При партизаните от Бъкингамшир

	Прекарахме нощта в странноприемницата що-годе комфортно. Настаниха ни в една стая на горния етаж, която навремето явно са давали под наем на пътници. Имаше си мивка и нощно гърне под леглото.
	Странно е, но в онзи период от живота си рядко страдах от безсъние. Сякаш се бях уморила от чувството на постоянен страх, колкото и невероятно да звучи. Същото бях забелязала у майка си скоро след като разбра, че умира от заболяване на белите дробове. Никой не може да се страхува през цялото време; страхът се оттегля на заден план и съзнанието ти се насочва към отегчителните тегоби на всекидневието. А и толкова сълзи бях изплакала заради горкия Бен Грей, че емоциите ми явно са били временно пресъхнали.
	Освен това дългият преход с колело през деня ме беше изтощил физически. Странно е, но ветераните от онези години често говорят с носталгия за чистия английски въздух, след като предприятията в голяма част от южните графства бяха прекратили дейността си. Марсианският Кордон беше прекрасно място за колоездене!
	На следващата сутрин с облекчение открих, че никой не ни е проследил от Абътсдейл — нито Франк, нито дори Тед Лейн. С други думи, планът ни все още беше в сила.
	Докато закусвахме в трапезарията с картофи, заешко и хубав чай от коприва, Мариот ни разкри плана си, като добави, че през нощта го е променил, така че да включи и нас. Донесе картите от избата, за да ни покаже нагледно. Всъщност, аз вече бях видяла на живо мястото, което Мариот ни сочеше сега — наводнения участък западно от Амершам.
	Бледият канцеларски пръст на Мариот се движеше по линиите върху картата.
	— Оттук минава Мисборн, малка река. Извира при Грейт Мисендън, ето тук, и тече на изток-югоизток през долината, минава през старата част на Амершам и накрая се влива в Колн близо до моста на западното шосе, _тук_. Или поне преди беше така. Когато се приземиха в Амершам, марсианците неволно изровиха нещо като язовир. — Почука по един защрихован в синьо участък. — Количеството вода, което се събира там, варира според сезона и дъждовете, но така или иначе водата няма къде да се оттича и разливът се разшири нагоре по долината на Мисборн, отвъд Литъл Мисендън, _тук_. А _оттук_ е „дигата“, която се оформи от пръстта, изхвърлена при приземяването на цилиндрите, тук тя пресича старото русло на реката. — Сочеше едно село на име Мантлес Грийн, близо до кръстопътя, където се пресичат шосето за Уикъм, край него се намираше нашата странноприемница, и главния път от Амершам за Аксбридж и Лондон.
	— А марсианците — изтъкнах — не знаят почти нищо за водата, която е оскъдна на техния свят и отдавна е укротена.
	— Точно така.
	— Ясно — каза Верити. — Планът ти е да взривиш онази дига.
	— Не лично аз, но моите хора… Събрал се е огромен обем вода, а теглото й е три пъти по-голямо, отколкото би било на Марс. Сигурен съм, че марсианците не си дават сметка до какво може да доведе това, иначе нямаше да оставят дигата без охрана и без някакво допълнително укрепване. А малко по-надолу по течението, в руините на Амершам и на изток към Литъл Чалфонт, се намира марсианската цитадела, генералният им щаб в Англия, така нареченият Редут. Ще взривим дигата и ще залеем Редута. Изобщо няма и да разберат какво ги е ударило.
	Верити кимна.
	— Разбирам защо са ви дали картбланш. Наистина можете да нанесете сериозни щети на марсианците — каза тя и погледна към „Тоби“ и „Джеф“, — без да рискувате много от своя страна.
	Един от мъжете, онзи, който се беше опитал да ме хване за задника, като че се засегна. Другият се ухили и изпрати на Верити въздушна целувка.
	Мариот продължи:
	— Марсианците са подозрителни към всяко движещо се превозно средство. Но ако поддържаш ниска скорост, може и да ти се размине. И точно тук ще имаме нужда от вас.
	Верити изсумтя.
	— Като прикритие?
	— Ами, по всичко личи, че марсианците различават мъжете от жените…
	Това беше вярно и представляваше загадка за учените, които изтъкваха липсата на полове при марсианците.
	— Освен това им е ясно, че една смесена група е по-малко рискова — от тяхна гледна точка, — отколкото група, съставена само от мъже. Идеята е да се направите на две двойки, които са излезли на разходка с кола. Би трябвало да ни спечели време. Особено ако го изиграете както трябва, шумно и весело, даже да се престорите на подпийнали, един вид…
	Това беше планът. Докато Мариот обсъждаше подробностите със своите хора, Верити ме дръпна настрана.
	— Май няма как да откажем — прошепнах аз. — Особено ако искаме да ни помогне за Кук. А и идеята не е лоша всъщност.
	Верити, която имаше повече военен опит от мен, не беше толкова сигурна.
	— Така е. Но да заиграем по свирката на тази банда идиоти, един банков мениджър и двама похотливи кръчмарски помощници… Чудо ще е, ако се измъкнем живи и здрави. А марсианците най-много да се спукат от смях… Смеят ли се марсианците всъщност?
	— Учените са разделени в мнението си по този въпрос — казах сериозно и й намигнах.
	— Тревожа се и за динамита. Виж, просто прави каквото правя аз, става ли?


	След половин час автомобилите вече бяха готови — два на брой.
	И какви автомобили само! Впечатлила се бях от ролса, с който Франк ме беше взел след прехода ми през тунелите под периметъра. Сега щяхме да се возим с още по-лъскави коли — още един ролс, модел „Сребърен призрак“, и нов модел мерцедес. Покривите им бяха свалени, така че марсианците да виждат пътниците, а купетата и на двете коли бяха обезобразени от парчета стомана и желязо, заварени или просто пристегнати тук и там. В багажника на ролса имаше сандък с динамит.
	Не е нужно да казвам, че тримата мъже се бяха ухилили до ушите, докато ние оглеждахме играчките им.
	— Знам какво си мислите — каза почти срамежливо Мариот. — Чудите се защо сме обезобразили така прекрасните коли! Особено Призрака. Доста стари бойлери се наложи да нарежем, докато спретнем тези брони.
	Верити изпръхтя.
	— Не знам защо сте си направили труда. Топлинният лъч ще ги стопи за секунда.
	— Да, но тази допълнителна секунда е безценна. Профучаваме покрай бойните машини, буквално в краката им. Така те ни виждат отблизо и решават, че сме безобидни. После ние вадим гранатите и завиваме право към тях. — Направи се, че шофира и изви рязко въображаемия волан. — Между краката им. Марсианците изстрелват лъча и бам! Лъчът ни облизва, но с малко късмет доживяваме още един ден за борба или поне още една минута и туй е благодарение на бронята. Бам! Бам!
	Мариот беше банков мениджър, който стоеше под светлината на утринното слънце и си играеше на войници като малко момче. Но не очаквайте от мен да му се подигравам, защото, макар че щеше да остане в кръчмата, след като ние поемем към марсианците, единствен той демонстрираше кураж (без да броим Верити, разбира се), за разлика от всички други, с които се бях запознала в Кордона. А и се изискваше немалка смелост да се приближиш до бойна машина в кола без покрив.
	— По-добре се качете в ролса при Джеф — продължи той. Под „Джеф“ имаше предвид щипача на задници. — Мерцедесът е пълен с железа. Събираме ги оттук-оттам с надеждата да сглобим въртяща се установка за картечницата…
	— Ще се возим в мерцедеса — твърдо заяви Верити.
	— Сигурна ли си? Но…
	— Мерцедесът.
	Мариот вдигна рамене и се обърна да даде последни указания на хората си.
	Ръкувахме се за последно, с чувство. После се качихме на колите. Двете с Верити се настанихме в мерцедеса, шофиран от Тоби, а Джеф подкара зад нас ролса и товара му от динамит. Именно тази предвидливост от страна на Верити щеше да спаси живота и на двете ни.
	Потеглихме.


	Първата половин миля беше крайно сюрреалистична — празно шосе насред измамно мирна кръпка от английската провинция. Поне грееше слънце. Дори миризмата на купето беше странна, вместо обичайния аромат на скъпо возило с кожен салон колата излъчваше промишлена воня на заварено желязо и кордит. Мърморих известно време, задето бяхме оставили по-голямата част от нещата си в странноприемницата, ако не броим комплекта за първа помощ на кръста на Верити и револвера, който бе пъхнала под колана на панталона си отзад. Аз пък бях прибрала посланията на Уолтър в джоба на сакото си.
	Дори не бяхме наближили наводнения район, когато започна да става интересно.
	Тоби го видя пръв.
	— Марсианец! — изсъска той.
	Бойната машина крачеше целенасочено през равния терен пред нас, на северозапад. Чиста проба много лош късмет — марсианецът сигурно се е връщал от патрул и ни е видял. А че ни е видял, нямаше съмнение, защото изведнъж се разбърза и пое към нас през зеленината със странната си халтава походка.
	Тоби моментално натисна педала до ламарината и колата се юрна напред.
	— Единственият ни шанс е да стигнем преди него — извика той. — Ако заложим зарядите… или дори изхвърлим сандъка от ролса…
	С Верити се спогледахме ужасено. Идеята на Тоби звучеше безумно. По-добре да зарежем колата и да се скрием в някоя канавка, отколкото да бягаме _право_ към врага! Само че нямахме думата, защото не ние бяхме зад волана. Хвърлих поглед през рамо и видях, че Джеф ни следва с ролса и дори е скъсил дистанцията помежду ни.
	Летяхме надолу по възвишението, напред се виждаше насипът от пръст и камънаци, дигата, която марсианците неволно бяха сътворили при приземяването си. През двете изминали оттогава години насипът беше обрасъл с червен бурен. Неподвижната вода от другата му страна, разляла се вляво от нас по протежение на долината, също бе покрита с килим в червено и зелено, коктейл от марсианска и земна растителност. Не видях марсианци при насипа, не се виждаше и бойната машина, от която бягахме.
	Но нашественикът не ни беше изгубил от поглед.
	Стори ми се, че чувам пукот като от електрическа искра, усетих и силна миризма на електричество — вероятно съм надушила плазмата, в която топлинният лъч превръща въздуха при преминаването си. С други думи — размина ни се на косъм; обсегът на топлинния лъч се измерва в мили, но прицелването е въпрос на механика, а не на чудо. Дори марсианците правят грешки.
	Пропусналият ни енергиен лъч се заби в шосето зад нас. Погледнах през рамо и видях голям кратер. Парчета асфалт, пръст и камънаци още летяха във въздуха… а Джеф, в стоманената кутия на ролса, с динамита в багажника, летеше право към новата яма.
	— Дръжте се! — изписка Верити, сви се на две и прикри с ръце главата си.
	По-късно навързахме събитията.
	Верити от самото начало си давала сметка за опасността, опитала се бе да го каже на Мариот, докато бяхме в избата, но той отказа да я чуе. Измъчваше я чувство за вина, но без основание — той нямаше да се вслуша в здравия разум, колкото и да беше повтаряла Верити доводите си.
	Динамитът е нестабилен. Три четвърти от него е нитроглицерин и с времето започва да се „поти“, тоест нитроглицеринът сълзи и се събира на дъното на контейнера. Точно затова Верити беше попитала Мариот дали обръщат сандъците; хората, които знаят как се работи с експлозиви, биха обръщали кутиите с динамит най-редовно. Нещо още по-лошо, случва се нитроглицеринът да кристализира по повърхността на пръчките динамит, което го прави още по-чувствителен на удар или триене. Повечето производители ще ви кажат, че динамитът не бива да се съхранява повече от година, и то само при подходящи условия. В избата на странноприемницата Верити беше намерила кутии, които бяха най-малко на две години, а вероятно и на доста повече. Колкото до условията на съхранение, те бяха под всякаква критика.
	По-късно Верити ми каза, че дори преди операцията при дигата, ако Мариот и малоумните му помощници са изпуснели някой сандък в онази изба…
	Видях как ролсът полита в ямата…


	Ударната вълна помете шосето и подхвърли автомобила ни като играчка. Помня, че в онзи миг се притесних за шофьора ни, Тоби, но по-късно заключихме, че трябва да е загинал мигновено, смазан заедно с мерцедеса.
	Колкото до Верити и мен, ние изхвърчахме през липсващия покрив, прелетяхме немалко разстояние, блъскани от отломките, и паднахме във водата, което си беше чист късмет!
	Паднах тежко, но гъстата растителност под мътната водна повърхност смекчи донякъде удара. Някои от растенията бяха оцветени в зелено и жълто, цветовете на нашия свят, други — в грозното червено от палитрата на Марс. В първия момент не направих нищо, бях толкова объркана, че се отпуснах с благодарност в меката прегръдка на дебелите листа под себе си, имах неясното усещане, че нечия гигантска ръка ме е поела в шепата си. Странно, но дори не усещах тръните на червения бурен, в началото поне.
	Виждах водната повърхност над себе си, изкривения кръг на слънцето… а после различих стройния силует на бойната машина, която гледаше надолу към мен със спокойно безразличие, както биолог гледа попова лъжичка в локва. Поех си дъх, или поне се опитах — явно взривната вълна ми беше изкарала въздуха — и водата навлезе в гърлото ми като студена супа, гъста, задушаваща. Страхът се пробуди и аз най-после се раздвижих. И изведнъж почувствах тръните, забили се в дрехите ми, някои дори в кожата, държаха ме, дърпаха ме надолу. Това не беше просто растителност; червеният бурен беше като интелигентно създание, което се опитваше да ме убие! А аз бях безпомощна.
	Гръдният ми кош се свиваше конвулсивно, но вместо да изкашлям погълнатата вода, аз нагълтах още. Борех се с хватката на червения бурен, но като в кошмар той ме държеше все по-силно.
	Спрях да се боря. Щях да умра тук, знаех го със сигурност. Направих опит да се отпусна, да се примиря. Помня, че не отправих молитва, нито ме заляха спомени и съжаления, макар да се твърди, че именно това се случва в предсмъртните мигове на човек. Вместо това се надявах болката да е краткотрайна.
	А после го видях пред себе си.
	_Него…_ Приличаше на човек въпреки лъскавата козина, покриваща голото му тяло, и паяжината между пръстите на ръцете, които той протегна към мен, и мехурчетата въздух, които излизаха от странните отвори на гърлото му — това хриле ли бяха? И макар козината да покриваше слабините и гърдите му, аз бях сигурна, че е мъж.
	Спусна се пред мен, прав във водата, плуваше с минимални движения на чудатите си ръце и крака. Стори ми се, че зърнах нещо златно на гърдите му, нещо с кръстата форма… разпятие? Взе лицето ми в ръцете си, пръстите му бяха студени.
	И после ме целуна. Усетих устните му върху своите, и те студени… а след това гъст и горещ въздух нахлу в устата ми. Закашлях се, водата се изля от моите дробове в неговата уста и макар да се мятах конвулсивно, той нито за миг не прекрати контакта ни. Междувременно усещах как силните му ръце изтеглят тръните, които ме държаха в капан, листо по листо и бодил по бодил.
	И после изведнъж се усетих свободна. Той ме хвана под мишниците, отгласна се с крака и с все така сключени устни двамата изплувахме на повърхността под ласката на топлото слънце. Друго не помня.


>>	24.
>>	Събуждане

	Докато изплувах от мрака на безсъзнанието, точно както бях изплувала от мътната вода към светлината, светът около мен ми се стори нормален и познат.
	Намирах се в стая с врата и прозорци. Лежах на легло, по покрива трополеше дъжд. Звук на гръмотевица долетя отдалече — не оръдия, нито детонациите на марсианско нашествие, а просто буря.
	Но аз се вкопчих в съня, защото той ми спестяваше необходимостта да поема отговорност.
	Когато се събудих отново, светлината бе по-силна, но по-мека. Още валеше дъжд, но гръмотевици не се чуваха, бурята беше отминала. Дадох си сметка, че съм облечена с чужда нощница, цялата в къдрички и воланчета, повече декоративна, отколкото удобна, а чаршафите миришеха на мухъл.
	Обърнах се настрани и видях някого да седи до прозореца и да гледа навън.
	— Верити?
	Тя се обърна с усмивка.
	— Събуди ли се? Сънят ти бе доста неспокоен, въртеше се и мърмореше нещо. Викаше някого. Бен, сякаш. Не исках да те будя. Не, не ставай.
	Изправи се и тръгна към мен. Едната й ръка беше привързана към торса с импровизирана шина. Комплектът за първа помощ, който бе носила на колана си, сега лежеше разтворен на нощното шкафче сред разни потънали в прах боклуци — часовник, който най-вероятно бе спрял да измерва времето още през деветнайсети век, грозновати декоративни фигурки, избелели снимки в сребърна рамка.
	Верити сложи ръка на челото ми, пъхна термометър в устата ми, измери ми пулса и ме преслуша с малък стетоскоп. После ми даде чаша с вода, която аз пресуших жадно.
	— Спокойно, прясна е. Сложих кофи навън да ги напълни дъждът.
	— Би трябвало аз да се грижа за теб, а не обратното. — Гърлото ме дереше, гласът ми излезе дрезгав, усещах и смътна болка в гърдите. — Счупена ли е ръката ти?
	— Успях да си пукна кост, но ти едва не се удави. Ако не те беше спасил онзи цитереанец…
	Спомените ме заляха изведнъж.
	— Да. Той… мъж беше, нали?
	— О, да.
	— Цитереанец?
	— Човек от Венера. Така ги наричат учените глави. Чувала съм го по Би Би Си, по безжичното радио.
	— Стори ми се почти като ангел в онази мътилка. — Още един спомен изплува от мътилката в собствената ми глава. — Той носеше кръстче, Верити! Малко разпятие.
	— Да — потвърди тя и се усмихна. — Това май е нещо като мода сред тях. Виновен е викарият от Абътсдейл. Те са земноводни създания, което е очевидно, де. Идеални са за работата на водни спасители, не мислиш ли? — Докосна наранената си ръка и примижа. — Е, наместването на счупени кости не им се удава толкова добре. Скелетните ни структури са различни, както и съставът на костите ни всъщност.
	Беше права за това. Изследванията от 1907-а бяха показали, че костите на марсианските хуманоиди са съставени предимно от силиций, може би защото силицият е сред най-разпространените елементи на техния скалист и прашен свят. По-късните изследвания щяха да докажат, че в костната структура на цитереанците преобладават тежките форми на въглерода — дълги молекули, които придават на костите им известна еластичност. Не е най-добрият вариант, ако трябва да ходиш изправен при силна гравитация, но върши отлична работа, ако плуваш във водата като тюлен.
	— Цитереанците си имат своя медицина, която е свързана с много близане, дъвкане и кални бани, но аз реших, че няма да свърши работа за счупената ми ръка. Затова предпочетох познатите техники, шина и обездвижване. Чарли ми помогна с шината.
	— Чарли?
	— Той те спаси, онзи с кръстчето на гърдите. Имам чувството, че е прекарал с хората повече време от другарите си.
	— И защо „Чарли“?
	Тя се ухили.
	— Е, със сигурност си има свое име, на своя език. Аз го нарекох на Чарлс Даниелс, който обра всички медали в плувните дисциплини на Олимпиадата през четвърта година, помниш ли? Сигурно не. Игрите бяха в Сейнт Луис, ходих там с баща си и сестра си, нещо като лятна ваканция…
	— И си накарала хуманоида да ти нагласи шината?
	— Не беше лесно, признавам. Все едно си се оставил в ръцете на умен орангутан — повече сила, отколкото сръчност. Но той схвана идеята. По-умни са от човекоподобните маймуни, макар и не колкото хората.
	— Не знам, Верити. Дали онези клоуни от странноприемницата биха се справили по-добре?
	— И двамата са мъртви — простичко каза тя. — Експлозията… динамитът… помниш ли? Беше в безсъзнание повече от двайсет и четири часа.
	Погледнах към сивкавото небе, което се виждаше през прозореца.
	— Достатъчно дълго да се обърне времето. — Помнех, макар и неясно. Мозайката в главата ми беше разбъркана и поредицата от събития, каквато я описвам тук, още не се беше подредила. — Хора от Венера, значи!
	Верити се усмихна.
	— Да, страхотно, нали, въпреки неприятностите, които ни сполетяха. Искаш ли да ги видиш? — попита тя и стана от леглото ми. — Време е за късен обяд. Голям късмет извадихме с тази къща. Явно е била изоставена, когато реката се е разляла. Сега е на нещо като остров, ще видиш. В килерите има достатъчно консервирано месо, дъждовна вода за пиене, така че няма да умрем от глад и жажда. Напалих камината в дневната и затоплих вода, изпрах и дрехите ти, даже би трябвало да са изсъхнали вече… Да ти помогна ли да стигнеш до банята? Вече те почистих, разбира се. Я не се изчервявай! Все пак съм медицинска сестра… донякъде.
	Заспивах и се будех.
	По някое време реших, че съм се събудила напълно и взех да се тревожа за датата.
	Така де, както неведнъж бяха изтъквали Уолтър и Ерик, следващото противостояние се падаше през това лято. Поредната вълна марсиански цилиндри сигурно вече летеше към Земята. Жизненоважно бе да приключа с мисията си, преди да са се приземили. Само че нямах представа коя дата сме, нито кога ще кацнат марсианците.
	Станах от леглото и тръгнах да търся календар, макар коленете ми да се подгъваха. Календар не намерих, но открих един дневник и разлистих трескаво страниците му в опит да се ориентирам, без да обръщам внимание на дребния старчески почерк, отбелязал рождените дни на племенници и годишнините на разни мъртви роднини. Как би подходил Уолтър? Противостоянието, най-късото разстояние между двете планети, беше през юни, а кацанията, ако изобщо предстояха такива, би трябвало да се случат три седмици и един ден преди това, Но на коя точно дата се падаше противостоянието? Сякаш на десети юни, но не бях сигурна. И коя дата беше днес?… В стаята нямаше нищо, което да ми подскаже, нито безжично радио, нито нищо.
	Прималя ми отново. Върнах се в леглото, твърдо решена да попитам Верити за датата, когато се събудя отново. Но забравих. Забравих.
	Събуди ме нова тревога. Измъкнах се от леглото и прерових багажа си, накрая открих папката с рисунките на Уолтър на тоалетката. Освен здрава, кожената папка явно бе и непромокаема. Заспах отново.


>>	25.
>>	Вилата на Цитереанците

	Когато се събудих отново по-късно през деня, се чувствах много по-добре.
	Станах без чужда помощ. С облекчение съблякох нощницата — имах чувството, че до неотдавна я е използвала дама с няколко десетилетия по-възрастна от мен — и се измъкнах от прегръдката на чаршафи, които бяха толкова мухлясали, че при всяко обръщане в леглото се вдигаше прах, от който започвах да кихам. Но не можех да се сърдя на Верити, че не е сменила чаршафите със счупената си ръка, а нейните „цитереанци“, макар и услужливи, явно не влизаха в къщата. Изкъпах се с помощта на Верити и доволно навлякох собствените си дрехи.
	После седнахме на малка веранда и пихме индийски чай, който намерихме в запечатана кутийка — истинска наслада за небцето! — подкрепихме се с осолено говеждо и компот от праскови. Верандата представляваше павирано пространство, оградено с еднометрови колони и два бетонни лъва, претенциозен, но и обичаен детайл за подобен имот, по-късна добавка към постройка, която първоначално е приютявала портиера на голямо имение или нещо подобно. Като цяло си беше доста обикновено, ако не беше разливът на река Мисборн, разбира се.
	Следите от разлива се виждаха по стените и вратите, цялата къща миришеше на влага и разложение, килимите до един бяха мухлясали. Но къщата се намираше на ниско възвишение като много от по-старите строежи и при разлива на реката се бе озовала на нещо като остров сред езеро, от което стърчаха зелени плетове, телеграфни стълбове и горните етажи на други къщи, които не бяха извадили нейния късмет. Беше странна, тъжна, изпълнена с усещане за покой сцена, сякаш излязла от страниците на романтична книга за някакво далечно бъдеще след упадъка на нашата цивилизация, чиито отломки бавно отмират в едно погълнато от бурени блато.
	Ала цветовете на пейзажа бяха странни, марсиански. Водата беше пълна с червен бурен, който плаваше по повърхността й като нашите водни лилии, докато сушата, все още неколонизирана, си оставаше зелена с цвета на земната трева и дървета. Червени езера и зелени континенти — точно каквото виждат нашите астрономи на Марс.
	А по-неземни от пейзажа бяха неговите обитатели.
	Седяхме на верандата чак до вечерта, метнали избелели одеяла върху краката си, хапвахме компот, пиехме чай и гледахме цитереанците.
	През повечето време те плуваха лениво в езерото или си почиваха, легнали по гръб. А после се хвърляха отново във водата и излизаха оттам, устите им пълни с червен бурен.
	От пръв поглед си личеше, че притежават силата, бързината и острите сетива на родени ловци, само че в мътните земни води нямаше нищо, което да ловуват. Само червеният бурен, докаран заедно с тях в цилиндрите от Марс, можеше да напълни косматите им кореми. Но каква гледка бяха само във водата! Плуваха досущ като тюлени, тюлени с гладки, обтекаеми черепи, ала с човешки лица.
	Малките им — имаше шепа такива — също лудуваха във водата на воля и когато дребните им телца изскочеха на повърхността с някаква ловна „плячка“, полска мишка или полуудавен плъх, те се смееха и пляскаха с ръце, а ние двете им пригласяхме. Държаха се съвсем като човешки деца.
	Когато си почиваха, се събираха на малки групи, по двойки или по трима и четирима. Децата се гушеха в родителите си или се търкаляха по земята, бебешорите сучеха от малките гърди на майките си, а предвид острите им зъбки на родени ловци, кърменето изглеждаше болезнено. Изкушена бях да приема тези групи за семейства, но експертите ще ви кажат, че за такива неща не бива да се мисли по човешките стандарти.
	Онези, които не са виждали цитереанци в дивото, няма как да знаят колко грациозни са те, когато са на свобода, колко изящни са в игрите си. И ако използвам думата „игра“, то е защото именно такава я видях, защото във всяко тяхно движение, в нежния начин, по който общуваха, присъстваше усещането за забава, точно като при видрите, тюлените и навярно при делфините, интелигентните водни бозайници на нашата планета.
	Верити, която от две години бе пленница в Кордона, знаеше за цитереанците — те също бяха пленници тук — много повече от мен, а и от всеки извън окупираната зона. През идните години ние проучихме по-подробно цитереанците, както на свобода, така и в пленничество (наблюденията от втория вид бяха проведени от онези нации, които толерират задържането на интелигентни видове като лабораторни екземпляри), а шведският физикохимик Архениус проведе подробно мултидисциплинарно проучване на природата и произхода на тези създания.
	Първо, вече сме сигурни, че цитереанците наистина произхождат от Венера. За мен най-убедителният аргумент е анатомичният. Скелетът на цитереанците е як почти колкото човешкия, следователно е пригоден към малко по-слабата гравитация на Венера. За сравнение, скелетната структура на марсианските хуманоиди, адаптирана към гравитация с две трети по-слаба от земната, е толкова деликатна, че граничи с чупливото. Природата ни създава толкова силни, колкото е необходимо, не повече. Венера се намира по-близо до Слънцето и силата на слънчевото греене там е причината за малките очи на цитереанците, както и за по-голямата издръжливост на кожата им към слънчевите лъчи. Марс, от друга страна, е с петдесет процента по-далече от звездата ни в сравнение със Земята. Светлината, която стига до Червената планета, би била полумрак за нас, затова марсианските хуманоиди имат големи, чувствителни очи и нашето слънце ги заслепява.
	Според Архениус Венера е топла и влажна планета; свят на блата. Воден свят, не само на сушата, но и във въздуха. Сякаш цялата планета е една безкрайна лагуна. Температурата на повърхността е двайсет до трийсет градуса по-висока от температурата по нашия екватор, а влажността е шест пъти по-висока от земната. Тази горещина води до образуването на дебел облачен слой, водни пари с дебелина от няколко мили. Ние не виждаме с телескопите си повърхността на планетата през облачната покривка, а цитереанците никога не са виждали звездите. Но Венера е светъл свят. Погледнато денем от повърхността, небето й сигурно грее от край до край.
	Цитереанците са идеално пригодени към своя хабитат. Приликите със земните водни бозайници не се ограничават до видимото — плавателните ципи между пръстите на ръцете и краката и отлично обтекаемата козина. Венерианците имат силни и големи бели дробове, които могат да съхраняват въздух дори при високото налягане на дълбока вода. Имат и хриле, точно както аз бях предположила при първата си среща с Чарли. Сърцата им са три, като едното придвижва кръвта в тялото, а двете спомагателни я насочват към хрилете, които извличат кислород от водата и захранват преминаващата кръв. Чувала съм, че земните октоподи имат подобно устройство.
	(Защо хуманоидната форма се среща и на трите планети, си остава загадка, между другото. Някои учени твърдят, че е заради определящата функция на жизнената среда, точно както делфинът, макар да е бозайник, прилича на акулата, която е риба, защото и двата вида живеят във водата. Други залагат на хипотезата за по-ранни миграции между планетите, много преди марсианците да дойдат на Земята. Може би юпитерианците или дори обитатели на по-малките и още по-стари планети Сатурн, Уран или Нептун са посещавали нашите по-млади светове в далечното минало и са оставили своя отпечатък. Ала по-дълбоките отлики, като различния минерален състав на костите например, противоречат на тази хипотеза. Каква мистерия само! Възможно ли е наистина да сме между планетни братовчеди?)
	Облачната покривка на Венера е толкова дебела, че топлината вероятно се разпределя по цялата повърхност на планетата и температурата е еднаква и на екватора, и на полюсите. Оттам някои последователи на Архениус твърдят, че същото се отнася за представителите на растителния и животинския свят, че в екосистема без географски и сезонни вариации темповете на еволюцията са силно забавени. Според тях Венера е свят на по-семпли и по-малко разнообразни видове от онези, които обитават нашата планета, нещо като обрасли с папрати блата, населени с бавни и глупави тревопасни, да речем. Други обаче изтъкват очевидната интелигентност на цитереанците, които, според част от експертите, са интелигентни поне колкото нашите неандерталци. Те са ловци и вероятно умеят да създават и използват оръдия на труда, макар че това им умение явно е било затруднено от достъпа до суровини — камъните, подходящи за изработването на брадва например, като онези, които археологическата наука свързва с неандерталците и палеолита, на Венера са заровени под дълбоки пластове гниеща блатна растителност. Или пък цитереанците просто нямат интерес към оръдията на труда. Някои коментатори излизат с хипотезата, че венерианците са по своята същност естети — интелигентността им е лишена от характерната за човечеството амбициозност и вместо това е фокусирана върху насладата от плуването, състезанията и компанията на себеподобните.
	Стейпълдън изказа теорията, че предвид горещината, влагата и плодородието на Венера не е изключено да има и други подвидове цитереанци, които обитават сухоземни участъци върху иначе водната повърхност на планетата или дори летят в облаците, които са гъсти, плътни и вероятно изобилстват от крилат дивеч. Ако е така, то тези летящи хуманоиди навярно са избегнали съдбата на плуващите си братовчеди, когато марсианските робовладелци са дошли на планетата им.
	Аз обаче с очите си видях определени характеристики във външния вид и поведението на цитереанците, които говорят не толкова за ловци, колкото за хищници. Бременността при тях е по-кратка от нашата, бебетата им се раждат много по-активни и растат много по-бързо — едва излезли от майчината си утроба, те могат да плуват и да бягат от хищните животни, привлечени от течностите, съпровождащи раждането. Направи ми впечатление и инстинктивният им страх от „големи“ неща — крият се от цепелините, бягат дори от сенките на газовите цистерни. Може би гигантски чудовища като динозаврите бродят из блатата и океаните на техния свят. И може би страхът и бягството са причината за еволюционното зараждане на тяхната интелигентност, а не агресията; нуждата да си сътрудничат, която е очевидна за всеки, който ги е наблюдавал.
	Без съмнение, цитереанците са станали жертва на марсианското нашествие. Както изтъкна Верити:
	— Всички зрели цитереанци на Земята са били докарани с марсианските цилиндри. Прави ли ти впечатление колко много от тях са ранени? Козината крие по-дребните наранявания, но ако се вгледаш, ще видиш отоци, контузии и зле зараснали белези, някои са с отхапани уши и дори с липсващи пръсти — наранявания, които са получили в цилиндрите. Така поне смятаме ние.
	— Наранявания, причинени от марсианците?
	— Може би не директно. — Тя се обърна да ме погледне. — Опитай се да си го представиш. По всичко личи, че марсианските хуманоиди са заробени отдавна, толкова отдавна, че са се пригодили еволюционно към робството си. При цитереанците не е така — те са силни, набити и са свикнали да живеят на свобода. И имат воля за живот! Ако си затворен в цилиндър насред космоса и марсианците дойдат да вземат поредното лакомство за вечерята на екипажа, няма ли да се бориш за оцеляването си? Боричкането в тъмното и тясно пространство, докато всеки се е опитвал да мине назад, трябва да е било брутално и отчаяно.
	— Дори и да е така, някои очевидно са оцелели и са стигнали до Земята.
	— Вероятно точно такъв е бил първоначалният план — каза Верити. — Цитереанците май имат по-добър шанс да оцелеят на нашата планета от крехките марсиански хуманоиди. Затова са ги пуснали на свобода — да се плодят и да осигурят дивеча на бъдещето.
	Усмихнах се.
	— Като зайците в Австралия.
	— Именно. — Верити погледна към цитереанците, които все така се забавляваха по своя си начин. — Да се надяваме, че няма да се окажат вредители като зайците в Австралия, иначе перспективите им на тази земя ще станат… е, да речем, че никой няма да им се зарадва особено.
	Вероятно не е нужно да обяснявам на читателя колко впечатлена бях от Верити Блис. По-късно Франк щеше да потвърди мнението ми, изтъквайки, че природната й интелигентност далеч надхвърля образованието, което е получила, и се проявява при всеки удобен случай. Нищо чудно, че се беше издигнала толкова бързо в доброволческия корпус. Сега, когато думите й за цитереанците демонстрираха за пореден път острата й наблюдателност, аз се запитах дали при други обстоятелства Верити не би израснала до забележителен учен. Загубата й, както ще разкажа по-нататък, нарани дълбоко и двама ни — и мен, и Франк.


	Слънцето заходи към залез и малките се сгушиха за сън в майчините си обятия. А зрелите индивиди започнаха да се отделят по двойки. Не личеше да има нещо планирано в този процес, сякаш той бе просто поредната проява на ленивото плацикане във водата, въпрос на побутване, подушване и ласка с ципеста ръка. А после, на броени метри от съседите и буквално пред нашите очи, чифтосването започна. Основният метод беше лице в лице във водата, като мъжкият и женската се прегръщаха за опора, мъжкият тласкаше, а женската отвръщаше на тласъците. Понякога женската се обръщаше с гръб към мъжкия, който буквално лягаше върху нея, и само главата й стърчеше над водата с отнесено изражение върху дребното лице. Друг път, преди или след акта, а понякога и вместо него, те си играеха, опознавайки се с ръце и уста.
	Не смеех да погледна към Верити.
	Тя реагира със смях на стеснителността ми.
	— Свиква се с гледката. За разлика от нас те не познават чувството за срам.
	— Означава ли това, че трябва да гледаме на тях като на животни въпреки очевидната им интелигентност? Животните също не изпитват срам, защото не са в състояние да разберат какво е това.
	— Не са животни. Имат език, между другото — чувала съм го нощем, когато е тихо. Звучи като бълбукане, като ромон на поток. Може би просто си нямат свещеници, които от хилядолетия да им внушават, че телата им са греховни.
	— Ами кръстчето на Чарли?
	— Както казах, за това трябва да благодарим на абътсдейлския викарий — промърмори тя. — Той се е вманиачил на тази тема. Грехопадението отнася ли се за цитереанците? Или за марсианците? Имало ли е марсиански месия, цитереански Христос? И трябва ли посланието на нашия Исус, Христос Човека, да бъде отнесено и на техните светове? Сериозни въпроси. Затова викарият се опита да „разговаря“ с цитереанците на тази тема. С очите си го видях как нагази в езерото, за да даде кръстчето на Чарли! Предполагам, че лъскавата висулка му е харесала. — Погледна към водата, където тъмните сенки на цитереанците още се сношаваха нежно, и ми намигна. — Между нас казано, добрият ни викарий май проявява нездравословно силен интерес към откровената им сексуалност. Хайде да се прибираме. Само като ги гледам, и ми се доспива…
	Аз също бях уморена, но и очарована също така. Признавам, че винаги съм изпитвала известна погнуса при вида на марсианските хуманоиди, не толкова заради физиката им, колкото заради дълбоко безволевото поведение на расата им. Цитереанците бяха заробени наскоро и в тях аз виждах нещо от идеята за благородния дивак.
	Това, разбира се, е мое възприятие, обусловено от собствените ми предразсъдъци. Цитереанците бяха животни… хора… със свое културно и биологично наследство, точно като марсианците някога, и нямаха нужда от моето одобрение. Но тук описвам размишленията си откровено, а колко струват те, нека друг прецени.


	Прибрахме се в къщата. Угасихме печката, на която си бяхме сварили дъждовна вода за чая, направихме тоалета си и се мушнахме в леглата.
	Онази нощ също спах добре. Не помня да сме правили някакви конкретни планове за следващия ден. Имахме достатъчно храна и дори чай, и изглеждаше разумно да си дадем малко време, за да се справим с травмата от пристигането си тук, а аз — и с напрежението от дългото пътуване преди това. Сигурно негласно сме планирали да останем във вилата поне още ден-два, да съберем сили и да решим каква ще е следващата ни стъпка, която по необходимост щеше да включва измъкването ни от острова и речния разлив.
	Каквото и да бяхме възнамерявали обаче, то така и не се осъществи. Защото в малките часове на нощта ни събудиха ужасните писъци на цитереанците.


>>	26.
>>	Жътва

	Изскочихме от стаите си във взетите назаем нощници и едва не се сблъскахме на площадката.
	— Чула си го — каза Верити.
	— Да. Обличаме се и тръгваме.
	— Съгласна съм.
	Върнах се в стаята си. За свой късмет, предната вечер явно съм била достатъчно с ума си да си приготвя дрехите и да прибера повечето си неща в една чанта за през рамо, която бях намерила в къщата — моята раница бях оставила в странноприемницата на Мариот. Навлякох дрехите, натъпках останалите си вещи в чантата, нахлузих ботушите и въпреки бързината ми Верити, със счупената ръка, вече ме чакаше на площадката.
	Хукнахме надолу по стълбите, после през кухнята — сетих се да грабна пътьом кутийката с чай от масата и да я пъхна в джоба си — и излязохме на верандата, където бяхме прекарали предната вечер. Верандата гледаше на запад; небето беше ясно, все още сиво преди сипването на зората. Заблатената вода се ширеше пред нас, повърхността й бе зловещо неподвижна там, където червеният бурен я покриваше като поле от водни лилии. От цитереанците нямаше и помен, писъците им бяха утихнали. Сякаш изобщо не бяха съществували.
	— Няма ги! — възкликнах. — Но пък техният багаж сигурно е бил по-малко и от нашия…
	— Не. — Верити посочи със здравата си ръка към водата. — Виж! Там има един.
	Видях силует, който плуваше точно под повърхността и развиваше забележителна скорост с минимални движения на ръцете и краката. Движеше се право към нас, после изскочи от водата сред фонтан от пръски. Беше Чарли, все така с кръстчето на гърдите. Извика ни нещо на странния си бълбукащ език, а в най-високата точка на скока почука по главата си с юмрук и посочи зад нас, на изток. После цопна по гръб във водата и изчезна.
	— Глава — промълви Верити. — Това се опитва да ни каже, „глава“. Предупреждава ни. Защото това е цитереанската дума за…
	Тогава дълга сянка закри мъждивата предутринна светлина над нас и детайлите й се очертаха върху езерната повърхност пред мен — характерната форма на качулката, трите дълги крака, тъпоносото оръжие и провисналата мрежа, в която се мяташе нещо.
	_Глава._ Какво друго са марсианците, ако не глави без тяло? Хората от Венера бяха прави. Прави са били и да избягат.
	Бойната машина надвисна над къщата, кльощав черен силует на фона на утринното небе. Гледахме я окаменели. Явно бе в настроение да събира, а не да убива, защото в мрежата й вече имаше хора, досущ риби в кепчето на рибар, един върху друг, някои лежаха пасивно, други се бореха и дърпаха мрежата с надеждата да я разкъсат. Чувах гласовете им, приглушени от разстоянието, плач, викове и яростни крясъци.
	А после видях, че има и друга мрежа — на трийсетина метра над земята, точно под качулката. Не бях виждала такова нещо на снимките и рисунките на бойни машини. Приличаше на слюнка, висяща от разлигавена уста.
	Имах някакво предчувствие за какво служи втората мрежа. Опитах се да запазя самообладание, докато чудовището се навеждаше към нас, а откъм качулката се протягаше дълго пипало, металическо, лъскаво, сръчно като никое механично устройство, направено от човешка ръка.
	Верити беснееше.
	— Глупачка! Мързелива глупачка! Сякаш от вчера съм в Кордона! Трябваше да стоим на пост, както са го направили цитереанците, да се редуваме. Е, вече няма смисъл да бягаме. Освен ако не предпочиташ топлинния лъч пред това да ти изпият кръвта…
	Стиснах я за ръката.
	— Не. Чакай.
	Пипалото се спусна още, марсианската машина се навеждаше със зловеща грация. Макар основната тежест да бе съсредоточена в горната й част, тя сякаш никога не губеше равновесие. Пипалото беше само на метри от главите ни! Ясно виждах пръстените, от които беше съставено, и празнините помежду им; малки валма зелен дим придружаваха движението му, изящният жест изглеждаше почти нежен.
	Взрях се отново в по-малката мрежа, която се клатеше под качулката. Време беше да хвърля зара. Извиках с всички сили:
	— Кук! Албърт Кук!
	Верити ме зяпна изумена.
	— Албърт Кук!
	Пипалото спря на три метра от главите ни. Цялата бойна машина сякаш замръзна. Дори онези, които вече бяха хванати в мрежата, се умълчаха, видях ги да се бутат, за да погледнат към нас. Любопитството им бе надделяло, а може би се възраждаше и надеждата им за спасение, съвсем неоснователно, уви.
	Втората мрежа, която бях оприличила на слюнка, започна да се спуска бавно и безшумно с помощта на въже. Скоро различих фигурата на сам човек в нея, но този не се мяташе като риба на сухо, а седеше в тапицирано кресло като пилот на аероплан в кабинката си. Облечен беше чудато — с нещо като скъпо кожено палто, бяла перука като на съдия и тежък златен медальон на врата като онези, които носят кметовете.
	Скоро видях лицето му и той — моето.
	— Ти! — възкликнах аз.
	— Ти! — изненада се артилеристът.


>>	27.
>>	Пътник в бойна машина

	— Какво правиш тук?
	— Бих могла да ти задам същия въпрос — извиках.
	Верити сигурно е била ужасена колкото мен от близостта на бойната машина — на броени метри от нас! Въпреки това стоеше с ръка на кръста (другата беше обездвижена от шината) и гледаше предизвикателно нагоре.
	— Джули, няма ли да ме представиш на приятеля си?
	Кук я изгледа ядосано.
	— Я не ми се прави на интересна. Знам те коя си. Ти си с ония от Абътсдейл, нали?
	— И какво, ако съм?
	— На твое място бих проявил малко уважение. Инак, когато тръгна отново да кръстосвам владенията с прекрасния си жребец, може да насоча вниманието му към теб вместо да извърна погледа му на другата страна.
	— Не вярвам ти да си шефът. Макар че очевидно си продал душата си срещу това кресло.
	Той вдигна рамене, искрено безразличен към заяждането й.
	— Мисли си каквото щеш. Ти обаче — обърна се към мен Кук, — теб не съм те виждал от… кога беше? От онзи евтин театър в къщата на мъртвия астроном, точно преди да пристигне втората вълна от цилиндри. Дошла си да ме търсиш, а?
	— Да — кратичко потвърдих аз. Не беше лъжа, макар да не беше и цялата истина. — Имам съобщение.
	— За кого?
	— За марсианците. Ти явно имаш някакво… някакви отношения с тях.
	Последното го накара да се ухили.
	— Е, щом още не са ме убили, нито са ми изсмукали кръвчицата, сигурно и така може да се каже. Съобщение? От кого?
	— От Уолтър Дженкинс.
	Усмивката му се изкриви в ядна гримаса.
	— Онзи лъжец.
	С мъка сдържах смеха си, вярвате или не. Кук висеше в мрежа от качулката на марсианска машина убиец, но още страдаше заради въображаемите обиди, нанесени му на страниците на книга, публикувана преди години.
	— Наистина ли си толкова дребнав, Бърт? Дори сега? Дори _тук_? Може би заслужаваме да загубим войната, щом сме толкова малки.
	— О, определено заслужаваме да загубим войната, повечето хора поне. Уолтър Дженкинс — със сигурност. Такъв слабак, че и глупав на всичкото отгоре. Писанията му за утопиите и как трябвало да прочистим обществото, преди да бъдем готови за „морален напредък“. Ако се замислиш, това, _тук_ и _сега_, е утопията, за която Уолтър копнее. Той и другите затънали в удобство глупаци. Апокалипсис, който да разруши всичко. Е, аз не съм толкова мекосърдечен. Не мечтая за златните градове на бъдещето, пълни със… пълни със „справедливост“. Аз прегръщам апокалипсиса. Той не е фаза, а крайната точка на пътуването. Краят на всичко. И аз живея в него. Обитавам го. — Усмихна се широко. — Тук съм, нали? Виж ме само!
	Не можех да го отрека.
	— Да, но ще ми помогнеш ли? Изминах дълъг път, докато стигна дотук, Бърт, идвам чак от Берлин. За да се видя с теб.
	Той се ухили отново, но пък променливите настроения бяха част от темперамента му. Нагласи съдийската си перука и отвърна:
	— Добре. Щом искаш да говорим, ще говорим. Знаеш ли къде са пещерите при Уест Уикъм?
	— Аз знам — обади се Верити.
	— Хубаво. Идете там. С кракомобил обаче, щото не мога да ви предложа превоз. Така де, марсианецът трудно ще мине за лондонско такси. — Изкиска се на собствената си шега, явно я намираше за забавна. — На ваше място бих минал направо. Придържайте се към живите плетове. — Посочи с палец към бойната машина над себе си. — Момчетата са гладни и обикалят за прясна кръв. Така де, то се вижда. Затова дойдохме насам. Хората риби обичат разлива, идват тук да се плацикат във водата. Лесна плячка са, а и винаги има някой дърт дебелак сред тях, който не плува достатъчно бързо… — Измери ни с поглед. — А вие как се озовахте тук, впрочем?
	Погледнах към Верити.
	— Не виждам защо да не му кажем. Мариот едва ли ще си пробва късмета отново, поне не и в скоро време. Бърт, дойдохме, защото местните партизани смятаха, че могат да взривят дигата и да залеят Редута, голямата марсианска яма.
	Той се огледа отвисоко, преценявайки релефа с опитния поглед на войник.
	— Не се бях сетил за това. Идеята не е лоша. Какво се обърка? Е, няма значение. Права си, че втори опит няма да има. Марсианците ще разберат какво са били намислили онези и ще наблюдават дигата. — Почука с пръст по слепоочието си. — По-умни са от нас, никога не го забравяйте. А вие двечките внимавайте. Движете се покрай плетовете и се оглеждайте за бойни машини. А като стигнете до Уест Уикъм, размахайте кърпичка или нещо такова и викайте, че Бърт ви праща. Разбрахте ли? Моята Мери е отличен стрелец.
	— Мери?
	— Ще видите… ако стигнете там живи. — Погледна ръчния си часовник. — И не вдигайте шум. Бебето ще спи следобедния си сън по това време.
	Погледнах към Верити, но тя само вдигна рамене и промърмори:
	— Става от странно по-странно.
	— Е, аз имам да свърша малко работа междувременно. Човешките зайци няма сами да се хванат. — Ухили се. Изражението беше многопластово и неприятно. Измъкна изпод креслото си някакъв гаечен ключ, тежък и ръждясал, и удари с него няколко пъти по въжето, на което висеше плетената му клетка. — Към Пикадили, кочияш, и не щади конете!
	Металното въже започна да се навива гладко и безшумно и Бърт Кук пое нагоре. Образът се е запечатал в паметта ми — бившият артилерист в пилотското кресло, явно откраднато от свален самолет, с абсурдната си одежда и съдийската перука, как се издига ухилен във въздуха и скоро се смалява до дребен детайл на фона на грамаданската марсианска машина.
	А после бойната машина продължи по пътя си с вдигната качулата глава, единият й крак мина на метри над главите ни. Хората в мрежата се раздвижиха и започнаха да ни викат нещо. Ръце се провряха през мрежата. Сигурно бяха решили, че преговаряме с Кук за освобождението им. В това нямаше никакъв смисъл, разбира се, но ако аз бях хваната в онази смъртоносна мрежа, сигурно също щях да се моля за живота си.
	Само след броени секунди машината беше твърде далече, за да чуваме виковете.


>>	28.
>>	В пещерите на Уест Уикъм

	Поехме на запад и подминахме селца като Холмър Грийн, Хюгъндън и Напхил, преди да се спуснем на юг към Уест Уикъм, селце, намиращо се на главния път западно от Хай Уикъм. Избягвахме шосетата и откритите пространства, както ни бе посъветвал Кук, придържахме се към живите плетове и горичките. Почти не срещнахме хора. Местните явно избягваха разходките.
	Обядвахме набързо с консервирано месо и дъждовна вода под сянката на един древен дъб. През онзи ден изминахме пеша седем-осем мили, вървяхме до ранния следобед и доста се уморихме. И двете бяхме в добра форма, но аз още се възстановявах след инцидента в езерото, когато едва не се удавих, а подозирам, че ръката на Верити я болеше повече, отколкото признаваше тя, особено когато трябваше да се прехвърляме през стени. Е, справихме се някак.
	Лесно намерихме пещерите. Хълмът на Уест Уикъм се вижда отдалече, на билото му има крипта и църква, чиято кула някога е била увенчана със златен купол. Според Верити златният купол бил голяма простотия, някой го бил позлатил, за да му напомня за пътуване до Венеция. Но когато изкачихме билото в онзи ден, заварихме църквата разрушена и обгорена, кулата стърчеше като счупен зъб, несъмнено облизана от топлинен лъч, а от златния купол нямаше и помен. Но това беше без особено значение, важно бе да открием входа към пещерите.
	Пещерите, оказа се, били реликва отпреди две столетия. След няколко слаби реколти местното семейство земевладелци Дашууд демонстрирали нехарактерна инициативност и наели местните селяни да изкопаят креда от хълма. С този материал бил построен път от Уест Уикъм до окръжния град, а настоящият Дашууд превърнал кратерите в склона на хълма в нещо като монумент.
	Стигнахме до подобие на вътрешен двор. Отворен към небето, но ограден със стени. Входът към пещерите беше вграден в кремъчна фасада с прозорци от цветно стъкло. Този ексцентричен комплекс приличаше на старо и разрушено абатство с пропаднал покрив, открито за стихиите. Както можете да се досетите, влязохме в двора с крайна предпазливост. Размахвахме бели носни кърпички и вървяхме бавно с вдигнати ръце, не в сенките, а на светло, под яркото слънце. Дори извикахме няколко пъти:
	— Бърт ни праща! Ние сме приятели на Албърт Кук! Мери! Жени сме и не сме въоръжени! — Последното беше лъжа.
	Стигнали бяхме средата на двора, когато изгърмя пушка. Свих се инстинктивно, но не хукнах назад.
	Верити запази самообладание.
	— Сами сме — извика тя. — Само двете. Казваме ти истината, Мери. Срещнахме Бърт и…
	— Мъртъв е, нали? Пребъркали сте му джобовете?
	— Не, не — побързах да кажа аз. — Той ни намери… яздеше една бойна машина.
	Верити се подсмихна.
	— Бъфало Бил от Марс.
	— Това звучи правдоподобно.
	— Да се приближим ли тогава? Честно, нищо лошо няма да ти направим. Приятелката ми Джули се познава с Бърт. Тя също е спомената в книгата на Дженкинс! Мери, знаем, че се опитваш да защитиш детето си. Бърт ни предупреди, че ще си предпазлива, и с право си такава.
	Тя се поколеба.
	— Добре де. Да ви виждам ръцете. Едно погрешно движение и ще ви гръмна. А ако след вас идват други, ще ги гръмна, после ще гръмна и вас. Покривам целия двор от мястото си.
	Верити кимна.
	— Бърт те е обучил добре, вижда се. Идваме.
	Прекосихме останалата част от двора и стигнахме до една врата. Там ни чакаше Мери — ниска, тъмна, набита, облечена с нещо като комбинезон от син шевиот. Зад нея се виждаше осветен със свещи тунел с извит като арка таван. Насочила бе пушка насреща ни, но сега я бе подпряла на стената зад себе си и вместо това държеше револвер. Револверът е по-добро оръжие за близък бой и изборът му отново говореше за военна подготовка.
	— Спрете там. Обърнете се. Ръцете на стената. Чантите оставете на пода. Ще претърся и тях.
	Двете с Верити се спогледахме, после изпълнихме инструкциите.
	Верити въздъхна.
	— Имам револвер в кобур на кръста. Лесно ще го намериш.
	— Значи си ме излъгала.
	— А ти не би ли? Предпазителят е спуснат, но иначе оръжието е заредено. В раницата има още муниции.
	— Добре. — Взе пистолета на Верити, после и резервните патрони от раницата.
	— Ще може ли да си го взема, когато си тръгнем?
	— Ще питам Бърт. Ако изобщо си тръгнете.
	Отнякъде долетя бебешки плач, странен звук, когато стоиш с лице към стената и те разпитват за оръжия.
	— Ще ви заведа в залата.
	— Къде? — попитах аз.
	— Ще разберете. Вървете напред една до друга, да ви виждам. Светло е, има свещи и фенери. Ще прибера пистолета си в кобура, но мога много бързо да го извадя отново, упражнявам се.
	— Нямаш причина да се тревожиш — настоя Верити.
	— Вие трябва да се тревожите, не аз. Хайде, тръгвайте — нареди Мери, сякаш подвикваше на коне. И ние поехме напред.


	Като си помислиш, пещерата е добро естествено скривалище, когато бягаш от марсианци.
	Те просто не го виждат. Според някои експерти марсианците не разбират що е то пещера. Пещерите в Средна Англия са резултат от въздействието на течаща вода върху съществуващи вече скали. На Марс водата е оскъдна, следователно и ефектът й върху подпочвените скали е непознат. Като оставим настрана някое и друго вулканично образувание, пещерите вероятно са нещо свръхекзотично на Червената планета. Но на Земята не е така и още по-малко в Бъкингамшир. По-късно щях да науча, че системи от пещери из цялата страна са били проучени и разчистени от властите, за да се осигури прикритие от летящите машини и убежища в случай на нападение.
	Пещерата на Кук не беше естествено образувание, но не приличаше и на каменоломна. През повечето време вървяхме по чист тунел с равен под, вертикални стени и извит таван. Както бе казала Мери, пътят бе добре осветен със свещи и газени лампи; беше достатъчно светло да различа следите от кирки по стените, подписите на работници, мъртви от двеста години.
	Тунелът водеше до две камери, едната от които имаше вторични проходи, водещи незнайно къде, като в лабиринт. Влязохме в трета, още по-голяма камера. Именно нея наричаха „залата“ и точно тук Бърт и Мери си бяха устроили дом, бяха си свили гнездо.
	Легло нямаше, само матрак върху щайги, отрупан с чаршафи и одеяла. Така де, би било почти непосилно да пренесат истински креват в това място. Масата и столовете бяха стабилни, но сгъваеми, от онези, които се използваха при военни кампании. Дрехи висяха на закачалки, други лежаха на купчини в отворени куфари. Близо до входа на пещерите имаше нещо като кухня с импровизиран комин. Водата се съхраняваше в кофи и ведра, а по-късно щях да науча, че има и нещо като химическа тоалетна. Отоплението се осигуряваше от печка, захранвана с газ в бутилки, а в стената над нея беше издълбана вентилационна дупка за отвеждане на отработените пари. Понеже се намирахме на стотина метра под земята, нито тогава, нито сега имам идея как Кук се е справил с вентилацията. Вероятно е използвал някаква естествена пукнатина в скалата. Но пък той е бил в конната артилерия, напомних си аз, а хората там бързо се научават на практически умения. И все пак, явно бе положил сериозни усилия, за да превърне пещерите в обитаемо място — внасянето на вода и изнасянето на отпадъци, прокопаването на вентилационни шахти бяха начинания, изискващи много работа. Явно е сметнал, че сигурността, която е получил в замяна, си струва усилията.
	А причината за цялата тази грижлива организация скоро ни се изясни. Малко дете седеше в люлка, повдигната над студения под в средата на помещението. Момиченцето едва ли беше навършило годинка, но като ни видя, стисна решетката на люлката си в опит да се изправи.
	— Ау, какво сладурче! — възкликна Верити и направи крачка към детето.
	— Стой далече от нея — чу се гласът на Кук.
	Обърнах се, стресната. Трябва да беше вървял само на крачки след нас по тунела, а сега стоеше в сумрака при входа на пещерата с насочен към нас револвер.
	Верити вдигна здравата си ръка.
	— Виж… не съм истинска медицинска сестра, но изкарах курс, когато се записах в доброволческия корпус. Точно ти, Бърт, би трябвало да знаеш какво означава това. А в Абътсдейл бързо се научих да се грижа за деца и пеленачета.
	— Нищо й няма на Бел — побърза да каже Мери.
	— Но няма да навреди, ако я прегледам, нали? — Верити обходи с поглед пещерата. — През цялото време ли стоите тук, долу? Така малката едва ли вижда достатъчно слънце… или лекарски грижи. Има витамини, които могат да…
	— Остави ни на мира!
	Кук прибра револвера си в кобура и тръгна към нас с явното намерение да уталожи страстите.
	— Хайде, Мери, успокой се. Нищо няма да направи на детето.
	— Така е — обадих се аз. — Верити е тук случайно, Бърт, аз всъщност те търся. Тя просто попадна в орбитата ми, така да се каже.
	Верити се ухили.
	— А като си помислиш, че ти спасих живота…
	— Разбираш какво имам предвид.
	Кук погали Мери по гърба.
	— Щом иска да прегледа Бел, нека го направи, няма лошо. Хората трябва да се използват и ако се пишат доброволци, толкова по-добре.
	С Верити се спогледахме. Не бях очаквала, че си е завъдил тайно семейство, но думите му, че хората трябвало да се използват, бяха напълно в негов стил.
	— Макар и не точно сега всъщност — добави той и започна да се съблича — палтото, съдийската перука, кметската верига. — Мери, не е ли време малката да яде? Ти се погрижи за това, а аз ще спретна нещо за вечеря.
	Мери изсумтя, взе детето от люлката и тръгна към далечния край на помещението, където нямаше да я виждаме. Мъничето ни гледаше ококорено.
	Бърт влезе в ролята на домакин, но по своя си начин. Посочи ни сгъваемата маса и подкани:
	— Седнете там. Като ви обърна гръб, за да направя нещо за ядене, няма да ми спретнете някой номер, нали?
	— О, не ставай смешен, Бърт — казах уморено и се тръснах на стола. — Мен поне ме познаваш. Не сме някакви героини от книжка с приказки.
	— Добре де — съгласи се той, но не звучеше докрай убеден. — Е, май ще трябва да си спомня какво е да си домакин. Тук рядко имаме гости за вечеря, както можете да си представите. — Изкиска се. — Наминава по някой плъх, но тях Мери ги посреща с лопатата или метлата. — Отиде при един от куфарите и започна да вади пакети с храна и метални чинии. — Странно място, нали? За пещерите говоря. Попрочетох нещичко за тях, след като се настаних тук. Онзи тип, дето ги изкопал, уж ги използвал за сатанински ритуали. Не го вярвам. Бил е пътешественик, авантюрист и малко нещо фукльо. Мисля си, че просто е показал среден пръст на общественото мнение, или нещо такова. Иначе историята си я бива. А и какво би могло да е по-сатанинско от марсианците, нали така? Пък _те_ са си съвсем истински. Жадни ли сте? Водата в кофите е чиста. Колкото до вечерята, ще ядем бекон, картофи и боб. — Обърна се и ми намигна. — От фермерите. Плащат ми да държа бойните машини настрана. Оставят ми приношения един вид. Разбира се, някои са по-сговорчиви от други. Готвим на печката при входа, когато преценим, че е безопасно, после ядем ястието студено с по чаша чай. — Сложи чайник на газовата печка. — Твоят девер ме нахрани в онази нощ на Мейбъри Хил преди години, в разгара на Първата война. Албърт Кук си плаща дълговете.
	И така, вечеряхме студено месо и хляб в пещерата. Храната ни успокои и поизглади търканията, както се случва обикновено, седнат ли хората на една маса. Аз дори подарих на Кук кутийката с индийски чай, която бяхме взели от вилата. Той я прие, без да продума.
	Попитах предпазливо:
	— Ти как се озова тук, Бърт? И Мери? Защо се криете?
	— А ти не би ли? Ако правеше каквото правя аз.
	— Не съм сигурна какво точно правиш, така че…
	Той обърна ножа, който държеше, и посочи с върха му Верити.
	— _Тя_ знае. Ако ви пусна да си тръгнете, ще изприпкате право в Абътсдейл и ще кажете на всички къде съм, а те ще съобщят на властите отвън, на военните и на правителството, и скоро след това мен ще ме прогонят оттук като плъх. А това не е добра идея, нали така? — Изгледа пресметливо Верити. — Единственият ми вариант е да не ви пусна да си тръгнете… нали?
	Верити го гледаше смело и с презрение.
	— Няма да се връщам в Абътсдейл, засега поне. Ще остана с Джули, а тя иска да отиде в ямата на марсианците. Правилно ли съм разбрала, Джули?
	Всъщност не бяхме обсъждали такива планове, не и директно.
	Бърт вдигна вежди.
	— И?
	— Тя смята, че можеш да я заведеш там. Защото нали това правиш, Бърт, честичко ходиш при марсианците.
	Усмихнах се насила.
	— Хайде, Бърт, разкажи ни. Ако знам нещо със сигурност, то е, че обожаваш да говориш за себе си.
	Той ме погледна стреснато, после по лицето му се разля обезоръжаваща усмивка.
	— Май ме познаваш по-добре, отколкото сам се познавам. Ха! Добре, добре. Но ако някога седнеш да го опишеш на белия лист — върхът на ножа се премести в моята посока, — гледай _този път_ написаното да отговаря на истината.
	Обещах му и се опитвам да спазя обещанието си на тези страници.


>>	29.
>>	Разказът на артилериста

	— Бях тук, когато цилиндрите паднаха. Преди две години. Това сигурно го знаеш вече, защото по онова време бях с твоя съпруг Франк и във войската, дето уж трябваше да види сметката на марсианците. Докато всички бягаха назад, аз хукнах напред, право към Кордона. Защото знаех, че марсианците ще са там. В началото беше точно като през седма година. — Говореше с носталгия, сякаш онези дни са били най-хубавите в живота му. Може и наистина да са били, не знам. — Точно като през седма. Бежанци по пътищата, които се щураха насам и натам с все малки деца, старци и каруци с багаж, повечето не разбираха, че сме затворени в гигантска клетка с невидими решетки и няма шосе, по което да се измъкнат от нея. Войниците оказваха съпротива и като цяло се справиха по-добре, отколкото при първото нашествие; сражаваха се храбро, а и бяхме понаучили нещо от сутрешното представление, но в крайна сметка пиесата свърши по същия начин. Та, докато всичко живо се щураше по шосетата, аз наблюдавах, ослушвах се и размишлявах. Веднага разбрах какво са намислили марсианците, най-малкото защото и предния път действаха по същия начин. Стреляха по войниците, железопътните релси, телеграфните жици, транспортните средства по шосетата и изобщо по всичко, което би могло да представлява заплаха. Същото правеха и през седма година. Те разбират, че сме организирани, че сме цивилизовани в някаква степен, пък макар и далеч под тях. Хората обаче не закачаха. Което си е логично, нали така? _Знаем_ за какво им трябваме. Ако имаш пред себе си стадо овце с картечница, какво ще направиш? Ами, ще обезвредиш картечницата, а стадото ще оставиш за овнешко, ето какво. Точно това правеха и марсианците.
	— Те са ловците, ние — дивечът — вметна Верити.
	— Сега са ловци. В бъдеще ще станат фермери.
	С Верити се спогледахме при тази зловеща прогноза.
	— Дните минаваха, а аз се криех и ги наблюдавах. Гледах как обикалят с бойните си машини, как минават през кошари като Абътсдейл, гребват бавните, мързеливите, глупавите и слабите и ги пъхат в онези свои мрежи за бъдеща консумация. Гледах и как хората се щурат в краката им и обръщат гръб на жертвите. А после се държат сякаш онези нещастници изобщо не ги е имало. Защото това е техният начин да се справят със ситуацията — ти си оцелял, а другият не е, и за да продължиш живота си, се правиш, че него изобщо не го е имало. И доста бързо свикнаха с това, между другото. Научиха се.
	Спомних си вечерята в абътсдейлската ферма, когато Милдред Тритън ми разказваше за живота на село и всички се правеха, че не виждат празния стол на масата.
	— Прав си, Бърт — казах. — Колкото и да ми е неприятно да го призная.
	— И не за пръв път, а? — ухили се той. — Е, мога да разбера това със здравите овце, които се спасяват с бягство, като изоставят слабите и куците, но работата е там, че всички те са _овце_. Овце, които изоставят дефектните екземпляри и така подобряват качеството на стадото. Един вид правят услуга на вида, като позволяват на марсианците да подбират и да отстраняват слабите и болнави животни. Разбирате ли? Човек като мен обаче — не, аз отказах да се включа в тази схема. Обикалях сам и вземах мерките на всички. Мислех как да извлека печалба от ситуацията.
	— Печалба? — повтори с отвращение Верити.
	Той вдигна рамене.
	— С нищо не можех да им помогна, така или иначе щяха да умрат. И един ден ми се отвори шанс. Тършувах за храна в едно селце край Чесъм, махала по-скоро, кажи-речи само чифлик и кръчма, когато те дойдоха. Една, две, три бойни машини с провиснали ловни мрежи. Страхотна гледка в есенния следобед!
	Разказът не пречеше на вечерята му. Бърт режеше бекона, загребваше от студените картофи и дъвчеше ритмично храната с дисциплината на отколешен войник.
	— Видях и овцете — хукнаха към избата на кръчмата, набутаха се през вратичката за доставки и я затвориха след себе си. Аз обаче ги бях последвал и успях да пъхна пръсти миг преди вратата да се затвори. Помолих ги да пуснат и мен. Бая народ имаше долу, бутаха се в теснотията и мрънкаха, но накрая все пак ми отвориха да вляза. Бях последен, досами вратата и през една цепнатина видях как една от бойните машини продължава по шосето към Чесъм. И си помислих, сега ти е паднало, Бърт. Отворих вратата, изскочих навън, размахах шапката си към бойната машина, виках и сочех. Мога само да гадая какво си е помислил марсианецът, който я яздеше. Така или иначе, той ме видя и се наведе… помислих си, че всеки миг ще ме изпепели с топлинния си лъч или ще ме стисне с пипалото си, а ония в избата драпаха да затворят отново вратата, но аз я държах здраво.
	Марсианецът видя прясното месо в избата. Наведе се, пъхна с прецизно движение металното си пипало през вратата…
	Верити не можа да сдържи погнусата си.
	— Предал си ги на марсианците, обрекъл си ги на жестока смърт.
	— Може и така да се каже. Но работата е там, че те така или иначе щяха да умрат. Не разбирате ли? Ако не в онзи ден, то на следващия или на по-следващия. Защото марсианците вземат само десятък. Мисля, че още тогава се опитваха да запазят популацията жизнеспособна, за да се размножава. Така че… онези овце си бяха по-добре мъртви. Та, така започна всичко. Марсианците гледат отвисоко и виждат много — от бойните си машини и от летящите. Много, казвам ви. Но това все още не е техният свят. А един човек на земята, човек с опитно око, вижда повече и от тях. Къде се крият хора например.
	— Човек като теб — посочих. — Станал си съгледвач на марсианците.
	— С тях не може да се говори — възрази той. — Или поне аз не знам как. Но може да… може да се _общува_. Аз ви правя услуга днес и вие не ме закачате, а утре ще ви помогна пак — от този сорт неща. Започнах да се труфя — кметската верига, перуката и прочее, лъскави боклуци, които намерих оттук-оттам, — защото на марсианците им е трудно да ни различават, та рекох да ги улесня, да различават лесно _мен_. И като ме видят, да знаят, че на мен може да се разчита, че аз всеки път ще им посочвам някое и друго гнезденце. След време те ми спретнаха наблюдателница — видяхте я, — така че да пътувам с тях. Голям страх брах, когато се покатерих в нея за първи път, това мога да ви кажа.
	— Щом марсианците те различават толкова лесно — студено каза Верити, — същото трябва да важи и за хората в ловните ти полета.
	— Така е, но аз се опитвам да бъда дискретен. Бас държа, че ти например си чувала за мен само слухове.
	— Слухове, които са плъзнали и извън Кордона, Бърт — изтъкнах аз. — Иначе нямаше да съм тук. Чудо е как някой още не те застрелял, както си висиш в мрежата. А ако властите те пипнат някога…
	Той само се изсмя.
	— Знаеш не по-зле от мен, Джули Елфинстоун, че единствените власти, които имат значение на този свят, сега и за в бъдеще, са марсианците. — Чайникът започна да свири. Бърт се обърна и извика: — Мери! Чаят!
	Тя притича, сипа гореща вода в една голяма очукана кана, разбърка я и ни наля чай в ламаринени чаши.
	Верити я наблюдаваше с нещо като отвращение. Накрая попита:
	— А каква е _твоята_ връзка с великия оцеляващ? Трофей?
	Мери тръсна чашата на масата и зашлеви силно Верити през лицето.
	— Я да не ми говориш така, краво надута. Нищо не знаеш за мен, нищо. За каква ме мислиш, за курва някаква?
	Верити вдигна ръка към лицето си, сащисана.
	— Не исках да… — Но не довърши, защото, поне според мен, точно това си бе мислила.
	Мери посочи към Бърт.
	— Той ми спаси живота. Бях с приятелки, от Чорлиуд сме, работехме във фабриката за муниции и си бяхме организирали двудневна разходка с колата. Израснала съм по тия краища. Събудихме се една сутрин и разбрахме, че марсианците са дошли, а ние сме в капан. После бензинът ни свърши и ние много бързо се превърнахме във… в скитници. Оцеляхме така известно време. Никой не ни помогна, никой, а войниците ни подхвърляха мръсотии и на каква цена биха споделили с нас порционите си. Сещаш се. А после един ден се появи марсианец, ние се пръснахме, той стреля с топлинния си лъч, приятелките ми умряха, аз бях в краката му и реших, че това е краят. А после _той_ се появи.
	— Успях да му отвлека вниманието — намеси се Бърт. — Заведох го в една плевня, пълна със селяни. Хайде, Мери, седни и хапни. Не й обръщай внимание.
	— Той ме спаси — упорито повтори Мери. — За разлика от правителството и армията, които не направиха нищо. Не бях длъжна да тръгна с него, но го направих.
	Бърт се ухили.
	— Не можах да се отърва от нея.
	— И сега сме тук, живеем си. С бебето. Някой ден ще го направим както си му е редът, ще се оженим тоест. Но засега оцеляваме. Колкото до Бърт и дали това, което прави, е редно или нередно, не знам. Но не виждам други да правят каквото и да било по въпроса с марсианците. Вие виждате ли?
	— Не — призна Верити. — И се извинявам. Избързах със заключенията. Всички правим необходимото, за да оцелеем, това е. Дано ми позволиш да прегледам малката Бел.
	Хранехме се в мълчание, по някое време попитах предпазливо:
	— Но ако приемем, че си прав, Бърт… каква е целта ти в дългосрочен план? Ако наистина няма начин да се отървем от марсианците…
	— Точно това не си го помислям и за секунда. Никога. Само че няма да ги прогоним с оръдия, цепелини и прочее. Правителството е безполезно тук, както и армията. А скоро предстои нова опозиция и мога да се хвана на бас, че към Земята лети нова вълна от цилиндри. Нищо чудно вече да са навлезли в атмосферата, като се имат предвид датите. И много скоро целият ни свят ще се окаже заключен в Кордона. — Оригна се и изчовърка парченце бекон измежду зъбите си. — И какво ще стане тогава? Земята ще се превърне в свят на зайци. Това сме ние — не овце, нито плъхове, както мислех преди, а зайци. Защото какво са зайците, ако не вредители в зеленчуковата градина, но пък са вкусни, когато ги задушиш в тенджера.
	— Значи и ти си заек, Бърт.
	— Вярно. Но аз съм умният заек. Заекът, който е спечелил доверието им, който е видял как работят с оборудването си, с летящите машини и машините работници. Аз съм заекът, който учи неща за тях. Скоро ще намеря и други, които мислят като мен, ще се мотаем около марсианците, без да ги дразним, и после един ден — _фрас_! Ще ги ударим като гръм от ясно небе. — Гласът му се бе смекчил, както и лицето му.
	Мери изсумтя силно.
	— Голям мечтател е. Да го видите как си играе на бойни машини с малката Бел. Туп-фюу-бам! Цяло представление.
	Плъзнах поглед по дупката в земята, където се намирахме, и се зачудих дали Бърт Кук е на крачка по-близо до осъществяването на мечтите си, отколкото по времето, когато девер ми го беше зарязал на Патни Хил през Първата война, отписвайки го като глупак и фантазьор. Все пак това не беше моя грижа.
	Наведох се напред.
	— Бърт, искам да ме вкараш в Редута. В голямото марсианско гнездо.


>>	30.
>>	Странни преговори

	Кук впери нетрепващ поглед в мен.
	— Можеш ли да го направиш? — притиснах го аз.
	— Да — отвърна той хладно. — Защо ти е да ходиш там?
	Разказах му официалната версия.
	— Идеята е на Уолтър. Девер ми…
	— Пак _той_, аман.
	— Уолтър вярва, че има начин да се общува с марсианците. Нещо, което ти вече си доказал, по своя си начин. Нося изображения, които да им покажем, скици, рисувани от Уолтър. Възможно е марсианците да открият някакъв смисъл в тях. А дори да не стане така, поне има шанс да се смилят над нас, ако им покажем, че сме достатъчно интелигентни да търсим контакт.
	Бърт набучи още картофи на вилицата си.
	— Загуба на време — изломоти с пълна уста. — Овчарското куче „общува“ с господаря си, но пак е само куче. И в рими да лае, пак няма да го приемат в „Итън“ или „Хароу“! Най-много да го наритат и да го пратят на пасището. Уолтър Дженкинс винаги е бил завеян идиот.
	— Но точно той предложи да се свържем с теб, Бърт. Чул е какво правиш тук. Ти си единственият човек, който може да построи мост между нас и марсианците, да ни осигури някакъв шанс. Целият свят е заложен на карта, Бърт. Бъдещето. Да, според теб Уолтър е глупак, но не си ли струва поне да опитаме?
	— Хм. Ти какво мислиш, Мери?
	Жената вдигна рамене.
	— Друго искам да попитам аз. Какво ще спечелим ние от цялата тази работа?
	Бърт кимна и погледна към мен.
	Не знаех какво да отговоря.
	— Ами, дори не знам какво би представлявало интерес за вас, което аз да… Пари, съкровища…
	— Има едно нещо — каза Бърт и погледна към коридора, който водеше към спящото бебе.
	— За Бел ли се тревожиш? — предположих. — За бъдещето й?
	— Тревожа се, че може да _няма_ бъдеще. — Погледна ме напрегнато. — Виж. Още не съм го видял при човеците, но ще се случи. Виждал към го при рибешките хора.
	— Цитереанците? Какво си виждал?
	— Когато марсианците ловуват… Те не са просто хищници. Не са като лъвовете, не се прицелват само в най-слабите екземпляри. Не, те са по-умни. Марсианците _пробират_. Искат един ден да бъдат фермери и овчари, а не ловци.
	— Тоест — намеси се Верити — искат да превърнат цитереанците в домашни животни, в добитък, така ли? Както и _нас_.
	— Вижте какво са направили със собствените си хуманоиди! У ни един от тях не е останал и грам кураж, грам желание за съпротива. Точно това искат марсианците в дългосрочен план.
	Кимнах.
	— И казваш, че искат да направят същото с цитереанците…
	— Вземат най-слабите и нищо чудно, защото те са лесна плячка. Но отнасят и _най-силните_. — Почука с пръст по челото си. — Ето това виждам аз и до този извод стигнах. Не искат силната кръв да се предаде на следващите поколения. Селективно отглеждане. Наблюдават ги, виждат кой се съпротивлява най-упорито, кой е най-изобретателен в бягството и криенето.
	Вече разбирах какво иска да каже.
	— И когато дойде нашият ред…
	— Мисля, че тогава ще подходят още по-систематично. Може би ще ни насъскат едни срещу други, ще ни накарат да се бием като кучета или петли… като гладиатори, ако щеш. Представете си го само. Марсианците седят с големите си зъркели около ямата, дюдюкат, крещят и правят залагания за победителя. Какъв спектакъл, а? А може би ще ни накарат сами да се ловим. Във всеки случай ще се грижат добре за победителите, докато са им полезни или забавни, но няма да им позволят да се размножават. И така ще елиминират силата от кръвната ни линия. А сега да се върнем към настоящето — кого според вас ще видят марсианците като най-силния екземпляр в човешкото стадо тук, в Бъкингамшир?
	— Аха — кимна Верити. — Ти вече си привлякъл трайно вниманието им. Боиш се, че теб няма да убият, но ще затрият потомците ти. Затова криеш бебето в тази дупка под земята. Не е просто от страх, че хората ще потърсят отмъщение. Страхуваш се за Бел.
	— А вие не бихте ли се бояли? — Погледна ме право в очите. — Ще направя онова, за което молиш. Но в замяна искам да ми обещаеш, че Мери и Бел ще бъдат изпратени на безопасно място.
	Ако изобщо има безопасно място, помислих си аз.
	Мери стисна ръката му.
	— Не, Бърт! Никъде не отивам без теб!
	— Аз ще оцелея — увери я той с характерната си ухилена усмивка. — Познаваш ме. Но това… — И махна с ръка към мен. — Това е подарък, който ни се поднася на тепсия! Ако можем да отведем момиченцето си на сигурно място…
	С Верити го обсъдихме набързо на четири очи.
	— Бърт Кук си е такъв — казах. — Обича всички да му играят по свирката. Но в разсъжденията му има известна логика, не мислиш ли? Брутална, но и рационална. Винаги е бил такъв, дори Уолтър го е забелязал.
	— Да, но се питам как ще погледнат на това военните и политиците. Предателят, заради когото стотици са изгубили живота си… Какви ли обвинения ще му повдигнат, ако им падне в ръцете? Май ще трябва да напишат нов закон специално за него. Престъпления срещу вида.
	— Верити, мислиш ли, че трябва да го направим? Да сключим сделка с Кук?
	— Така ще стигнеш до Редута — изтъкна тя и се усмихна. — А и ще направим добро, ако изведем момиченцето оттук. С други думи, всички печелят.
	— Така е.
	Върнахме се при Кук и Мери. Верити попита направо:
	— Бърт, имаш ли достъп до телефон?
	Той, разбира се, имаше.


	Отне ни двайсет и четири часа да се подготвим.
	Планът включваше разходка с цепелин над Кордона близо до мястото, където се намирахме в момента, докато Бърт организираше диверсия на север с надежда да отклони вниманието на марсианците. Отряд морски пехотинци щяха да се спуснат от цепелина, да вземат Мери и Бел от пещерите и да ги изтеглят на дирижабъла. Такъв беше планът. По-голямата част от двайсет и четирите часа отидоха за преговори, защото Кук все не беше доволен от получените уверения, накрая се наложи лично Чърчил да говори с него.
	Разбира се, нито Кук и Мери, нито дори Верити знаеха за истинската цел на всичко това, не знаеха за оръжието, което носех във вените си. Господин Чърчил без съмнение бе наясно с истината, но не спомена нищо за това по време на телефонния разговор.
	През втората ни нощ в пещерите, както и през първата, Кук ни предложи купчини одеяла и ни посъветва да поспим. Не можах да заспя.
	Излязохме от пещерите в полунощ. Било е петък, деветнайсети май, както показа проверката ми след време. Кук твърдеше, че ще е по-безопасно да навлезем в Редута след полунощ, защото в малките часове на деня марсианците били най-спокойни.
	Тръгнахме въоръжени, но по съвет на Кук оставихме оръжията си в една канавка, преди да стигнем до марсианската база — нямало да ни позволят да внесем оръжия. Носех със себе си скиците на Уолтър в протритата кожена папка, както ги бях носила по целия път от Берлин.
	И така, вървяхме през тихата нощ към ямата на марсианците. С всяка следваща крачка страхът ми се засилваше, страх, който таях в себе си от началото на това странно пътуване. Имах чувството, че в мрака и тишината усещам физически отровата, която циркулираше с кръвта ми. Марсианците бяха язва на Земята, но и аз носех причинител на язва в кръвта си, сякаш тялото ми бе огледало на цялата ни инфектирана планета.
	Стигнахме до Редута малко преди четири сутринта. Албърт Кук ни се ухили в сивкавия светлик, почти сякаш бе прочел мислите ми.
	— Чували сте за Тъмна Индия, дами. Добре дошли в Тъмна Англия.


>>	31.
>>	В Редута

	Две години след приземяването на цилиндрите марсианската база в Амершам представляваше гигантски изкоп с диаметър приблизително миля. Началото бе поставено с приземяването на три цилиндъра близо един до друг, чиито застъпващи се катери впоследствие бяха разширени по вертикалата и хоризонталата, благодарение търпеливите усилия на земекопните им машини. В момента Редутът представляваше огромна яма в земята, оградена от насип.
	Изкачихме се по насипа, аз, Верити и Бърт Кук. Билото приличаше на застинала вълна от асфалт, тухли и стъкло, натрошени ситно. Стъпихме там и погледнахме надолу към Редута.
	Погледът ми се спря най-напред на космическите цилиндри. Бяха като гигантски килнати колони, забити в земята, като Кулата в Пиза, умножена по три, металните им корпуси носеха белезите от високите температури при навлизането в атмосферата. Призрачна гледка под сивата светлина преди зазоряване. Въпреки разстоянието различих някаква сянка в самия център на изкопа, нещо тъмно и загадъчно. Знаех, че това е дълбока шахта, забелязана от наблюдателните самолети, която марсианците копаеха право надолу в земята. Дупки като тази марсианците се бяха опитали да изкопаят и при първото си нашествие през седма година, най-вече на Хорселската мера, където беше паднал първият цилиндър, и на Примроуз Хил. Имаше нещо геометрично в подредбата — трите гигантски цилиндъра стърчаха, забити в ъглите на приблизително равностранен триъгълник, а дълбоката дупка зееше в центъра му. Бойни машини стояха високи и неподвижни, приличаха малко на водните кули в някои от американските щати. Бяха десетки, на групи.
	И сред тези великански монументи марсианците и техните по-малки машини се трудеха, лъщяха и жужаха под сипващата се зора, издаваха тихи звуци и съскане, когато зеленият дим извираше под налягане от ставите им. Движение имаше навсякъде, като в мравуняк.
	Видях и хора. Няколко групи, насядали оклюмали било на земята, било сред основите на разрушени сгради. Сигурно бяха заловени наскоро и чакаха съдбата си.
	— Не мърдайте — тихо каза Кук.
	Думите му рязко ме подсетиха за собственото ми положение и аз видях, че една работна машина безшумно се е изкачила по вътрешния склон на нашия насип.
	Машината спря точно пред нас. Явно ни оглеждаше.
	Имаше пет многоставни крака, дълги сръчни пипала, съставени от обичайните метални пръстени, и комплект инструменти, прикрепени към предницата. Зачудих се каква ли деликатна задача й е била поставена. Марсианецът, който я яздеше, приличаше на кожен мях. Отдалече би могъл да мине за мечка, която спи зимен сън, но по лъскавата му кожа нямаше козина, а грозните му ръце с дълги пръсти бяха прибрани под тялото.
	И така, аз най-после се бях озовала лице в лице с марсианец. Виждала бях снимки, чела бях разкази, включително този на девера ми. Но за пръв път бях толкова близо до марсианец, ако не броим маринования екземпляр в Природонаучния музей и чудовището, което ни беше нападнало в тунела на идване, но тогава не ми беше останало време да го оглеждам. Сега съществото ме гледаше с огромните си ярки очи. Вместо уста имаше човка, а кръглата му глава беше огромна, широка поне метър и двайсет. Знаех, че тази странна морфология не е случайна прищявка на съдбата. От човекоподобните маймуни през неандерталците до съвременния човек развитието беше очевидно — нарастването на предния дял на мозъка, отдръпването на надвисналото чело, играло защитна роля в далечното минало, смаляването на челюстта и силните мускули, необходими за дъвченето на необработена храна. При марсианците тази тенденция беше стигнала до крайната си точка. Ала не еволюционната логика ме порази в онези първи мигове на срещата ни. Странната голяма глава с несъразмерно дребните си черти, стиснатата в човка уста и ококорените сякаш в постоянна изненада очи напомняха за някакво чудовищно бебе и тази прилика правеше създанието още по-отблъскващо.
	Винаги съм смятала себе си за разумен и толерантен човек, но в онзи миг ме заля вълна от силна антипатия. Исках да убия това нещо, да го прогоня; то нямаше място на нашия свят и аз исках да се махне, желаех го на клетъчно ниво. Беше нещо повече от отвращение, беше дълбока погнуса, от която коремът ти се свива на топка… придружена от остър прилив на отчаяние.
	Верити ме стисна със здравата си ръка и прошепна:
	— Добре дошла в ада.
	Кук се изхили.
	— А на мен може да ми викате Вергилий. Ха! Две снобки като вас едва ли са очаквали от тип като мен да ви цитира класическа литература, а? Просто не мърдайте. Иска да ви огледа, това е. Здрасти, хубавецо. Аз съм! — Повдигна кметската верига, която висеше на врата му. — Добрият стар Бърт! Познаваш ме. Хайде, кажи на шефовете си… Те го правят мисловно, нали знаете. Четат си умовете.
	— Вярваш в това, така ли? — попитах тихо, без да смея да мръдна.
	Той изсумтя.
	— Не става въпрос дали вярвам, или не. Ако си ги наблюдавал като мен, знаеш, че е така. Очевидно е.
	В този миг изящно, но внезапно и много бързо, едно от пипалата на машината се разви към нас.
	— Не мърдайте! Предупредих ви, че ще ви проверят! Не мърдайте!
	Аз бях първа. Стоях неподвижно, докато пипалото се плъзгаше по мен, върхът му, студеният му корпус. Движенията бяха гладки, чисти, механични. Не вярвам, че машината е разчитала само на докосването, за да ме провери; по-вероятно е използвала някакво подобие на рентгенови лъчи, за да проникне по-дълбоко. Проверката приключи за броени секунди и аз издишах с облекчение. После пипалото се премести към Верити. Тя стискаше силно ръката ми, особено когато марсианецът плъзна пипалото си по шината й.
	После, някак внезапно, машината потегли на заден ход, обърна се и продължи с обичайната си грациозност, подхващайки задачата, която бе изоставила временно заради нас.
	— Готово — каза Бърт. — Вътре сте. Идвам тук от време на време да ме огледат, за да не забравят кой съм. Ако не бяхте оставили оръжията си, щяха да ги открият и да пратят всички ни на цедилките.
	— Какво са цедилките? — попитах.
	— Ще видите. Хайде.
	Поведе ни по вътрешния склон на насипа. Ниската многокрака марсианска машина се бе спуснала по него с лекота, но ние, двукраките човеци, трябваше внимателно да подбираме пътя си по неравния наклон.
	Озовахме се на „пода“ на Редута и продължихме напред. Приличаше на промишлена зона. Навсякъде около нас земекопни машини като големи къртици се впиваха в пръстта, копаеха и оформяха ями и галерии, тунели и канали около дълбоката централна шахта. Тези вторични трапчинки бяха мащабни изкопи сами по себе си и в някои от тях, сред валма зелен дим, работни машини извличаха алуминий от почвата — процес, който аз вече познавах — другаде правеха неща, за чието естество можех само да гадая. Имаше ями, в които машини сглобяваха още машини, работни и земекопни, работеха по двойки като хирурзи или като акушерки. В една голяма яма сглобяваха дори бойна машина, тежки работници лазеха по гигантската бронзова качулка, други сглобяваха елементите на краката.
	Представете си го само! Марсианците и техните машини, които се движат делово и почти без звук в мъждивата светлина на ранното утро.
	После Кук изведнъж ни даде знак да спрем.
	— Изчакайте минутка. Няма да ни закачат, освен ако не направим нещо глупаво. Просто… погледайте. Понякога заставам на място като това и притварям леко очи, така че да виждам размазано и неясно. Всичко това може да се нарече производство, нали? Но не е като нашето. Просто постойте и попийте атмосферата. Не мислете за това като за фабрика или каменоломна, а като за пейзаж…
	Стоях, опитвах се да овладея страха си, както и инстинктивната си ненавист към всички марсиански неща, и да видя онова, за което говореше Бърт.
	Отдавна се пише и говори, че всички марсиански машини приличат на живи същества заради гениалната си електрическа мускулатура и силния контраст с нашите елементарни машинарийки, съставени от колела, предавки и хидравлика. Сега виждах тази прилика с живи същества навсякъде около себе си. Земекопи оряха пръста на групи, както делфини се гмуркат в океански вълни; стадо работници с различен размер се стекоха в група и поеха през открит участък да изпълнят една или друга задача, а слабата светлина на зората се отразяваше от металните им кожи като от гърбовете на мигриращи чифтокопитни. А в далечината, отвъд отсрещния насип по периметъра на Редута, видях две бойни машини да крачат нанякъде, високи и елегантни в мъгливия въздух. И над всичко това висеше зеленикава мъгла, парата, която излизаше от ставите и сглобките на марсианските машини, и от ямите, които те копаеха в земята.
	— Никога не съм бил в Африка — тихо каза Бърт. — Не съм участвал в Бурската война. Но съм виждал снимки. И като погледна пейзажа тук, не виждам производство. Виждам нещо като савана. Те са като животни в движение, големи и малки, поотделно и на стада.
	— Така е — съгласи се Верити. Изглеждаше изненадана. — Прав си. Сега и аз го виждам. Онова усещане, че машините са живи. Работниците приличат на рогати тревопасни, бойните машини на… може би на гигантски жирафи… Не, не. Жирафите са кротки създания, а бойните машини не са.
	— Като тиранозаври — предложих аз. — Които крачат по някоя равнина през мезозоя.
	— Нещо такова, да.
	— Чел съм книги, някои от тях поне — каза Кук. — Там се твърди, че някога на Марс _трябва_ да е имало животни. Защото няма как да се появят хуманоиди и после марсианци, ей така, от нищото, без на планетата да е имало цял _зоопарк_, растения и животни, които да еволюират заедно. Някои учени твърдят, че всичко това вече е изчезнало, защото Марс е станал прекалено сух. Наложило се е марсианците да превърнат цялата си планета в един огромен град, или фабрика, където няма нищо друго, освен канали, машини и помпени станции. Сякаш целият Марс е един гигантски Бирмингам. Ха! А какво е станало с животните, ще попитате? Че то аз с очите си видях как машини заместват животните на нашия свят. Започнах войнишката си кариера в конната артилерия, а сега оръдията ги теглят мотори, а не коне. Добичетата ми липсват, да ви призная, и не само на мен. Може би марсианците се чувстват по същия начин и са направили нещо по въпроса. Може би държат стари кости в музеите си, някой и друг представител на отмрял вид, както и ние бихме направили сигурно в далечното бъдеще. Но те са предприели и следващата стъпка. Един камион не прилича на кон, нали така? Най-малкото, конете нямат колела. А марсианските машини имат крака като животните…
	— Разбирам накъде биеш — каза Верити. — Че марсианците, за разлика от нас, са моделирали машините си така, че да приличат на техните животни.
	— Именно — потвърди Кук. — Все едно ние да направим механични коне, слонове и прочее.
	— Значи това, което гледаме сега, е нещо като диорама — спомен за Марс, какъвто е бил навремето. Е, доста импресионистичен спомен, но все пак… А това би трябвало да означава, че въпреки очевидната си бруталност, марсианците не са искали да загубят връзка със собственото си минало. Колко… романтично. — Верити изрече последната дума с видима неохота.
	Мисълта беше интересна и аз се ухилих на стария артилерист.
	— Бърт Кук, ти си бил човек с богата фантазия, а?
	Той обаче побърза да се скрие в обичайната си черупка от негодувание.
	— Образование нямам и хич не обичам учените глави. Но иначе, да, винаги съм имал богата фантазия. Представих си всичко _това_ още през седма година, когато всички вие си мислехте, че сме приключили с марсианците веднъж и завинаги. Аз обаче продължих да размишлявам. Хайде, елате и ще ви покажа неща, които ще смразят собственото ви въображение.
	Продължихме нататък.
	И Бърт ни заведе при клетката на цитереанците.


>>	32.
>>	Затворници на марсианците

	Не беше точно клетка всъщност. Марсианците държаха своите венериански пленници в нещо като резервоар, плитък цилиндър, изкопан в земята и тапициран с някакъв непромокаем материал, подобен на гума. Резервоарът беше пълен с вода, която аленееше смътно с цвета на марсианския бурен. Над ямата беше опъната сребриста мрежа, здраво закрепена по краищата. Отворите в мрежата бяха шестоъгълни и големи колкото дребна монета — оплетката беше достатъчно рехава да пропуска слънце и дъжд, но и достатъчно гъста да държи цитереанците в затвора им. Ние ги виждахме ясно обаче, виждаха ни и те с малките си черни очи върху гладките си лица.
	Машина работник стоеше наблизо, неподвижна като пазач, но без марсианец, който да я контролира.
	Приближихме се още малко да надникнем в резервоара.
	Животът ми бе спасен от цитереанец и бях прекарала известно време близо до тях, ала не можех да твърдя, че съм експерт по въпросите на психиката им. Въпреки това настроението им беше очевидно. Повечето нещастни създания просто се носеха по гръб във водата, някои придържаха бебета върху корема си. Последното направо ми скъса сърцето. Един едър мъжкар плуваше напред-назад, само два-три решителни удара с ръце и крака, достатъчни да го придвижат от единия край на резервоара до другия. Все едно гледах как тигър обикаля в клетка. Една женска дърпаше с пръсти мрежата, опитваше се да я прегризе.
	Кук изсумтя.
	— Най-много да си счупи зъб. Макар че не я виня. На нейно място и аз бих се опитал да избягам.
	— Водата е оцветена в червено — отбелязах аз. — Дават ли им храна?
	Кук сви рамене.
	— Просто водата започва да червенее, когато пуснеш в нея цитереанец, така мисля. Както позеленява застояла вода. Не ги държат тук дълго, преди да ги извадят и да ги отнесат в кръвната банка или на цедилките. — Не благоволи да обясни тези термини. — Марсианците не си правят труда да ги хранят, но и не похабяват суровините. Цитереанците не им трябват кльощави, така че тази партида до утре ще е обработена по един или друг начин и ще я замести нова. Преди да ги отнесат, марсианците пускат заряд през водата, нещо като електричество, предполагам, което да ги укроти. Но остават в съзнание.
	Верити, медсестра от доброволческия корпус, смръщи лице.
	— Осъзнават ли какво се случва с тях? Боли ли ги?
	Кук вдигна рамене и повтори:
	— Не ги държат тук дълго.
	Аз поклатих глава.
	— Дано никой не е от Мисборн.
	— Няма значение — студено каза Кук. — С нищо не можем да им помогнем. Хайде…
	И ни поведе нататък, все по-дълбоко в марсианския комплекс. В следващата яма имаше хора.


	Трябва да се подхожда аналитично. Човек трябва да опише какво е видял, а не какво е почувствал. Но има моменти, докато пиша тези свои мемоари, когато искрено завиждам на Уолтър Дженкинс за самопровъзгласеното му умение да гледа на човечеството отстрани!
	В общи линии затворът, в който държаха хората, приличаше на онзи, в който държаха цитереанците — яма в земята, покрита с гъста мрежа, закрепена здраво по краищата. Тази яма беше по-дълбока и разбира се, в нея нямаше вода. Както при цитереанците, и тук на пост стоеше машина работник без марсианец на борда.
	Надникнахме през ръба и видяхме лица да гледат нагоре към нас като монети на дъното на фонтан. Човешки лица този път, бледи, мръсни, някои гневни, други уплашени и зачервени от плач. Ако не греша, в ямата имаше десетина-дванайсет души. Падаше сянка, а и обитателите на импровизирания затвор бяха толкова мръсни, че трудно различавах телата им. Виждах само лица, те са се запечатали и в спомените ми от онзи ден.
	Сигурно ни виждаха като силуети, очертани на фона на ранното небе. Появата ни предизвика силно вълнение, както можеше да се очаква, миг по-късно заваляха и въпросите.
	— Кои… кои сте вие? Ще ни помогнете ли? — Някои от гласовете видно принадлежаха на образовани хора. — Моля ви, вземете момиченцето ми, само на три годинки е… — Видях някой да вдига малко дете към светлината.
	— Спокойно — прошепна ни Кук. — Не могат да стигнат до вас. Марсианците се научиха да копаят по-дълбоки дупки за тях. Ние, хората, сме по-хитри от цитереанците и по-изобретателни, когато иде реч да се направи беля. Затова мрежата е извън обхвата на тези умни маймунски пръстчета.
	Верити явно се бе оттеглила в крехка черупка от самоконтрол.
	— Не за себе си се тревожа, Кук. Там има деца.
	Той я погледна и се изсмя.
	— Е, ще трябва да го преглътнеш. Нищо не можем да направим. Пък и няма да страдат още дълго. Същото е като при венерианците — държат ги за кратко в ямата, парализират ги и ги измъкват оттам като големи зашеметени риби.
	Изгледах го гневно.
	— Как може да си толкова безсърдечен, Бърт? Дори ти би трябвало да…
	— Какъв избор…
	— Хей, това е Бърт Кук! Ти ни предаде, чудовище такова! Хайде, момчета, да му видим сметката…
	Настана раздвижване в ямата. Видях един мъж, не — двама, да застават до стената на ямата, после трети се покатери на гърба на другарите си, провря пръсти през мрежата и увисна. Действията им изглеждаха репетирани, а гневът към Кук се бе явил спусъкът, тласнал ги напред. Третият мъж, онзи, който се бе покатерил на гърбовете на първите двама, беше брадясал и мръсен, но въпреки това ми се стори с благородно, културно лице. Сигурно ще ме обвините в снобизъм, защото външността лъже, но онзи мъж определено приличаше на мислител, на адвокат, учител или писател. Ала същото това лице сега бе разкривено от дълбока омраза и аз си помислих, че добере ли се до Бърт Кук, мъжът ще го разкъса с голи ръце. Само че нямаше какво друго да направи, освен да крещи обиди през мрежата.
	Машината работник на пост се раздвижи и пое към ямата. Кук скочи и застана на пътя й, между нея и ръба. Извади шепа черни камъни от джоба на палтото си и започна да ги хвърля в ямата, целейки се в мъжа, увиснал на мрежата.
	— Връщай се в дупката, тъпанар! Връщай се, казах!
	Повечето камъчета отскочиха от мрежата, други паднаха в ямата, загубили силата си, но един уцели човека право в челото и той се срина с крясък назад. Хорът от гневни викове се поднови, чуха се и сърцераздирателни молби, все по-отчаяни, след като ние се скрихме от погледа им, отведени от Кук.
	Верити стисна толкова силно ръката ми, че аз примижах от болка.
	Кук вървеше ухилен, явно доволен от себе си.
	— Има още. Не сте видели всичко.
	— Какви са тези камъни, които хвърляше по тях? — попитах.
	— Не са камъни.
	— Може ли да видя?
	Той се огледа крадешком, сякаш да провери дали няма марсианци наблизо, и бръкна отново в джоба си. Камъните, които извади от там, бяха черни, лъскави и оформени.
	— Кремък — разпознах аз.
	— Не какъв да е кремък. Виж ги. Виж ръбовете.
	Верити взе един.
	— Този е дялан. — Вдигна поглед към Кук. — Ти ли си го оформил?
	— Не. Опитах се… така де, тук кремък да искаш, търкаля се по земята под път и над път. Обаче само си смазах палеца. Един ден може и да успея, не знам. Не, тези ги свих от музея.
	— Музея? — Огледах отново камъка в ръката си. — Значи са древни. Праисторически. Брадвички и върхове на стрели.
	— Тъй де. Един ден реших да пробвам дали ще мога да внеса такъв камък в Редута под носа на марсианците. Засекат ли оръжие, спират те. Веднъж дори се опитах да внеса лък и стрела, детски играчки, които взех от един магазин, но не стана. Камъните обаче, издяланите камъни… марсианците нямат представа какво са.
	— Не ги разпознават като оръжия — възкликнах, удивена. — Оръдия от каменната ера. Като си помисля колко са редки…
	— Ха. Не са чак толкоз стари. Майката на моята Мери е отрасла тук и от дядо си била чувала как, когато той бил малък, мъжете, дървари и други, редовно си служели с такива неща, ако трябвало да свършат нещо, а нямали нож подръка — вземали кремък, трошали го, избирали подходящо парче и го оформяли. Някакъв старец дори се бръснел с парче кремък, така се говорело.
	— Но марсианците ги смятат за обикновени камъни — отбеляза Верити.
	Кимнах.
	— Може и да са запазили нещо от собственото си минало във формата на машините си и тази странна изкуствена екология, която имитират. Но явно са забравили своята каменна ера.
	— Ако изобщо са имали такава ера на Марс. Бог знае какви скали има там — каза Верити. — А ти, Бърт. Уж твърдеше на висок глас, че с нищо не можем да помогнем на бедните пленници, а същевременно ги снабдяваш с кремъчни остриета под носа на марсианците!
	— Не е кой знае какво — смотолеви той. Изглеждаше смутен, дори засрамен, че сме го разкрили. — Кремъкът не може да среже металната мрежа, опитвал съм. Нищо не може да я среже.
	— Тогава защо?… — попитах. — Каква е ползата, щом не могат да?…
	Верити отговори с търпелив глас:
	— Кремъкът не може да среже метал. Но може да среже човешка плът, Джули.
	И тогава разбрах.
	— Давам им избор — додаде бившият артилерист. — На онези, които имат куража да го направят. Или да спасят децата си. На онези, които имат нужния кураж. Подлагам ги на един вид тест, ако щете.
	Трудно ми бе да осмисля всичко това. Може би не притежавах въображението на Кук, нито дори на Уолтър.
	— Значи правиш нещо добро, Бърт — казах аз.
	— Колкото мога.
	— Не си безсърдечен, все пак…
	— Само не го разказвай наляво и надясно.
	— Знам, че _аз_ не бих се досетила.
	Той ме изгледа студено.
	— И марсианците не се сещат, поне засега. Един ден може да съобразят какво правя и тогава малката ми игричка ще приключи. Те се опитват да ни разберат. _Експериментират._ Твърдиш, че искаш да говориш с марсианците? Е, първо трябва да видиш какви ги вършат, какво са намислили, да видиш всичко. Да знаеш кое какво е. Точно това ще ви покажа сега.


>>	33.
>>	Лаборатория

	Отведе ни в участък на комплекса, където в земята бяха изкопани дълбоки кръгли ями в правилни редици и колони. Всички бяха покрити с познатата ми вече метална мрежа и до всяка стоеше на пост машина работник, неподвижен, неуморен пазач. Чух нещо като скимтене, уморен плач… не от един глас, а от много.
	Спрях на място, вкамених се. Едва ли щях да продължа напред, ако не черпех кураж от Верити. Пък и държах да скрия слабостта си от Бърт Кук и от марсианците.
	В първите няколко ями нямаше нищо необичайно, тоест нищо друго, освен ужасната гледка на мъже, жени и деца, затворени за няколко часа, преди да поемат към нещо още по-лошо. Както споменах, ямите бяха подредени в прави линии, почти като полета на някаква гигантска игрална дъска. По-късно щях да науча, че нашите учени използват подобна подредба при експериментите си. Ако искат да тестват ефекта на различни комбинации от фактори — различни комбинации съставки при експерименталните лекарства например — те създават матрица от варианти в лабораториите си, мрежа, която много прилича на онази, която видях в Редута.
	А по думите на Бърт, това наистина било нещо като лаборатория. Марсианците експериментирали с човешката душа.
	— Както аз виждам нещата, марсианците нямат семейства като нас, нито семейни връзки. Раждат, както знаем, чрез пъпкуване, но щом малкото зверче се отдели от родителя си и започне да търчи насам-натам, може да потърси внимание от всеки възрастен индивид. Не сучат, между другото. И да са били някога бозайници, вече не са. Малките започват да смучат червено винце като възрастните веднага щом се отделят от родителя си.
	— Червено винце?! Да ти имам шегите, Бърт!
	— Лоялни са, разбира се — продължи той, — един към друг и към расата като цяло. Това вече го знаем, нали така? Когато са потеглили през космоса, за да стигнат отново до Англия, основната им задачата е била да ни изучат, да разберат как най-лесно да ни надвият, но са имали и друга цел — да приберат телата на загиналите си другари.
	Кимнах.
	— Уолтър предрече, че ще се върнат в Англия именно по тази причина.
	Само че Бърт Кук никога не би проявил интерес към нещо казано или написано от Уолтър Дженкинс.
	— Важното е — поде наново той, — че сега са тук и ни наблюдават. И виждат, че и ние сме лоялни един към друг, към семействата си, родителите, братята и сестрите… и най-вече към децата си.
	Мрачно предчувствие сви стомаха ми на топка.
	— И какво общо има това с редиците от ями?
	— Ами, в тях ни тестват. Подбират групи по различни критерии. Не знам подробностите. Но в една яма може да има семейство — родители с децата си, — а в съседната да са натъпкани непознати, например двойка на зряла възраст с нечии чужди деца. Тези две крайности и всичко помежду им. Така де, твърде вероятно е да жертваш себе си за своето дете, но ще го направиш ли за чуждо? Или за детето на брат си, за внучето си… Ако ти кажат, че трябва да избираш дали да спасиш своята дъщеря или двамата си племенници… или десетина други деца, не знам… вие какво ще направите? Ето с това експериментират те, поне аз така мисля. Виждал съм ги как влачат нови екземпляри, докато деца плачат за майките си, от които са ги разделили току-що. Правят го всеки ден.
	— Значи експериментират с човешките емоции — заключи Верити. — С капацитета ни да изпитваме любов. И го правят _методично_.
	— Нека ви разкажа какво видях веднъж — каза той мрачно. — Родители и детенце, мъжът и жената бяха много млади. Родителите се отказаха от хлапето, когато машината работник дойде да го вземе. Най-сладкото русо момиченце, което сте виждали. Направо го набутаха в ръцете на машината. И знаете ли какво направиха марсианците? _Освободиха ги_, родителите. С очите си го видях. Отвориха ямата и им позволиха да се изкатерят, целите мръсни, мигащи и объркани, наложи се аз да им кажа накъде да тръгнат. Ревяха с глас, а аз се смях до припадък. Но с рев или без рев, двамцата си отидоха. Сигурно още си живеят някъде, отглеждат картофи и канят гости на вечеря. Защото точно такива като тях марсианците искат да запазят. Поредният пример за селективно отглеждане. Разбирате ли? Марсианците искат кротките, податливите… онези, които са егоисти, защото егоистите се контролират лесно. Това се опитват да селекционират. Предай се и ще живееш. И ще раждаш свои подобия.
	Верити поклати глава.
	— Това е чудовищно, Бърт.
	— Но и логично — промърморих аз.
	— И е само началото — подчерта Бърт Кук. — Един ден, след като са ни оформили по свой вкус… — Той вдигна ръце и очерта рамката на картина. — Това е бъдещето, което аз си представям. Отглеждат хората в лехи, досущ растения в голяма нива, всичките пасивни, очакващи реда си. А бойните машини обикалят лехите и откъсват онези, които са узрели. — Погледна ни и се разсмя. — Още ли ви побиват тръпки на погнуса? Истината е твърде болезнена за вас? Това не е краят, момичета. Елате да ви покажа нещо друго. — И с драматичен жест (беше си шоумен в крайна сметка, и години наред бе обикалял световните сцени да разказва историите си) той посочи към друга яма. — Надникнете там…
	Верити се задържа до ръба по-дълго от мен, но пък тя беше доброволка, медсестра и имаше повече опит със страхотиите. Колкото до мен, аз веднага отклоних поглед от ужаса, който зърнах за миг в ямата.
	Жената беше млада, най-много на двайсет и пет. Беше гола от кръста нагоре, а долната част на тялото й бе покрита с грубо одеяло. Лежеше по гръб в сенките на ямата. До нея седеше мъж, по-възрастен, и гледаше нагоре към нас бдително и с негодувание, собственически почти. А отстрани на корема на жената растеше… глава, човешка глава, глава на дете, девет- или десетгодишно. Сбръчкано лице, затворени очи, миниатюрен нос, без коса по скалпа. Дълги, костеливи пръсти, събрани при устата. А устата имаше заострена горна устна с формата на V. Само това видях, преди да отклоня поглед.
	Верити попита с мъртвешки, зловещо спокоен глас:
	— Кой е той? Мъжът с нея.
	Кук вдигна рамене.
	— Лекар някакъв… или поне се преструва на такъв. Това е другият вид, който се ползва с милостта на марсианците. Ако докажеш, че си лекар или медсестра, или имаш съответните умения, те оставят жив, поне за известно време. Така де, разумно е една от овцете да се прави на ветеринарен доктор, който да се грижи за стадото. Това не е единственият експеримент, който провеждат. Във връзка с възпроизводството, имам предвид. Тази тема явно им е интересна. Проучват различните етапи на бременността например. — За щастие, не се впусна в подробности. — Децата също представляват интерес. Вземат няколко малки деца от родителите им и ги слагат в отделна яма, самички. Сигурно искат да видят дали ще подивеем, не знам. Дали ще се обединим в нещо като глутница като вълците. Можем ли сами да си създадем език, без никой да ни учи. Предполагам, че това искат да проверят. Доколко сме покорни.
	— _Това_ обаче… — започна Верити.
	— Рядко изкарват дълго — почти небрежно я прекъсна Бърт. — Явно пъпката изсмуква твърде много кръв от тялото на майката и твърде бързо. Ще прощавате терминологията ми… „пъпката“, „майката“… наричам ги така за удобство. Не съм учен. Някои казват, че в далечното минало марсианците са били като нас. Хуманоиди един вид, подобно на нещастниците, които пътуват с тях през космоса като храна. Но после са еволюирали, а може би по-скоро сами са се отдалечили от хуманоидната форма. Евгеника — подобряване на стадото чрез хирургия или бърникане на плазмата, не знам. Знам само каквото съм чел, а и от него не разбирам половината.
	— И сега го изпробват върху нас — каза Верити. Обърнала бе гръб на ямата, лицето й бе изопнато от погнуса и гняв. — Проверяват дали ще се превърнем в марсианци.
	— Каквато и да е целта им — прошепнах аз, — бих дала всичко, за да…
	— Да ги спреш? Аз също. Трябва да сложим край на този ад, на тази болка!
	Кук каза студено:
	— Все още не виждате ясно картинката. Ако попитате марсианците, те ще кажат, че ни правят услуга, че ни развиват, все едно ние да направим някое шимпанзе умно като колежански професор. И от своята гледна точка са прави. Колкото до болката… Нали точно вие, учените глави, повтаряте, че марсианците са по-развити от нас, обикновените смъртни. И понеже са отделили главите си от телата, може би не усещат болка така, както не усещат и наслада. Така че защо да ги е грижа за болката, която ни причиняват? Точно както нас не ни е грижа за болката на животните, които убиваме в кланиците, или за болката на дървото, което отсичаме. Да отречем това би било лицемерие, нали така? — Ухили ми се подигравателно. — Е, след като видя всичко това, още ли мислиш, че ще можеш да си общуваш с тях? Още ли мислиш, че ще се впечатлят, защото можеш да докажеш Питагоровата теорема или нещо такова?
	Явно дори черното въображение на Бърт Кук не се беше досетило за истинската цел на моята мисия, за отровата, която носех във вените си дори тук и сега, в края на дългото си пътуване, след седемстотинте мили, които бях пропътувала от светлата цивилизация на Берлин до това… до това средище на злото. Не, не беше зло, беше нещо по-лошо. Беше непоносимата неизбежност на космологията, интелигентността и студената дарвинова логика.
	Но може би Бърт беше прав. От гледната точка на марсианците — _а навярно и от гледната точка на нашите потомци от далечното бъдеще_, онези, които щяха да се изправят пред проблема с угасващото слънце и новата ледникова епоха на Земята, проблеми, с които марсианците се бяха сблъскали на своята планета, за тях жестокото отношение към младата майка в ямата, нашата първа стъпка към нов етап в еволюцията, сигурно ще изглежда като най-благородния дар, който марсианците са можели да ни дадат.
	Така или иначе, в онзи миг Бърт Кук ми каза следното:
	— Май е време да видите и края на всичко.


>>	34.
>>	Цедилките

	Озовахме се в центъра на Редута. Оттук насипът по периметъра на гигантската яма се виждаше в цялата си дължина, а слънцето скоро щеше да се издигне над източния й участък — денят все още беше много млад. Гигантските космически цилиндри стърчаха от земята пред нас като мегалити, все едно бяхме попаднали в марсианския Стоунхендж. Бяхме близо и до дълбоката централна шахта и аз виждах как земекопите се трудят под ръба й, разширяват и заглаждат стените, чувах и силния пулс на нещо дълбоко под земята — _бум, бум, бум_ — исполински двигател или биещо сърце. Представете си този монотонен и потискащ ритъм като фон на всичко, което последва.
	И там, в една плитка арена, седяха марсианците.
	Излезли бяха от машините си и си почиваха върху килим от червен бурен. Приличаха на приплескани топки, кожата им — набръчкана. Сигурно това е ефектът от нашата по-силна гравитация, помислих си. И отново видях странните им лица, ясно и отблизо — огромните тъмни очи, липсата на вежди и брадичка, заострената горна устна, челата им — големи и потни. Напомниха ми за челото на Уолтър Дженкинс, между другото! От време на време посягаха да откъснат вейка или шушулка от бурена и я пъхаха в устата си с онези свои дълги, еластични пръсти. Гледаха се с големите си очи, подсвиркваха и свистяха като дефектен парен двигател. Големи, отпуснати и грозни, те биха били почти комични, ако не беше оборудването наоколо им.
	А оборудването…
	Представете си редица от закачалки или бесилки с по една машина работник в основата. И на всяка беше провесен човек надолу с главата, ръцете бяха привързани хлабаво към торса. Тези пленници не се бореха, но бяха в съзнание. По-късните анатомични изследвания го потвърдиха — марсианците използваха електричество, за да парализират жертвите си, но по всичко личеше, че нещастниците оставаха в съзнание през повечето време и вероятно усещаха болка. Всички, които висяха на бесилките онзи ден, се случиха възрастни, за което ще съм благодарна до края на дните си. Ако сред жертвите имаше деца, спомените, прогорили завинаги съзнанието ми, щяха да са непоносими. И така, хората висяха надолу с главите. Очите им — затворени, лицата им — тъмночервени от притока на кръв, косите им — увиснали безжизнено, полите на жените — смъкнати на кръста. Някои бяха с хубави дрехи всъщност; не че това имаше значение в момента.
	Алена тръбичка беше прикрепена отстрани на шиите им (ясно помня, че беше от лявата страна) с помощта на малка клапа, забита в югуларната вена или каротидната артерия. Тръбичките се спускаха към поилки сред полегналите марсианци. Тръбичките, както и поилките, към които бяха прикачени, имаха специфични обозначения, които Кейнис, авторитет по кръвопреливането, по-късно интерпретира като маркери на кръвните групи — според него марсианците вероятно предпочитали или били принудени да приемат човешка кръв от определен вид и тръбичките били маркирани съответно.
	Защото това беше хранене, разбира се.
	Последният етап от процеса беше простичък от техническа гледна точка. С дългите пръсти на странните си ръце марсианците вземаха някоя тръбичка и я пъхаха в нещо като канюла, вкарана в собствената им плът, завъртаха кранчето и кръвта потичаше директно от провесените хора към собствените им тела. В марсианския кръг имаше и малки, които бяха досущ като възрастните екземпляри, освен по размер, и аз видях един от възрастните да посяга нежно с дългите си пръсти, за да помогне на объркано малко марсианче, което не знаеше как да свърже тръбичката с канюлата в тялото си. Моментът бе почти трогателен.
	— Сега са спокойни, но понякога явно изгладняват много и направо полудяват за кръв — прошепна Кук в ухото ми. — Машините работници не смогват да окачат достатъчно жертви на бесилките. От време на време марсианците имат нужда от много кръв, която да премине през телата им. Защо? Не съм учен, но според мен е заради отпадните продукти, които трябва да разкарат от организма си. Как иначе да го правят? Никога не съм виждам марсианец в кенеф… на бас, че не сте се сещали за това, нали? А понякога източват кръвта на жертвите в големи хладилни резервоари, нещо като кръвни банки. А друг път е като сега, спокойно, нещо средно един вид. Като чаено парти, да речем. Прилича, нали? — каза Бърт и се засмя. — Почти приятно. Понякога източват тяло в рамките на едно хранене. Друг път ги обръщат нагоре с главата и ги държат на съхранение за по-късно. Е, рано или късно им източват цялата кръв, разбира се.
	— А после? — попитах аз, изтръпнала.
	— После не са им нужни. — Той се ухили студено. — Оставят ги на гарваните. Вие двечките се справихте добре. Мислех, че отдавна ще сте припаднали или ще сте си плюли на петите. И сега какво? Ще им изнесеш ли урока си по геометрия?
	— Да поговорим — казах и дръпнах Верити настрани. Лицето й беше изопнато от гняв и отвращение.
	— Ако имах цепелин и голяма бомба, щях да я пусна и да залича тази мерзост от лицето на земята. Тя няма място тук.
	Време беше да й кажа истината. Кога, ако не сега?
	— Аз нямам бомба, Верити, но имам нещо почти толкова добро… — И набързо й разказах за Ерик, Портън Даун и коктейла в кръвта си.
	На нейно място щях да се възмутя заради лъжата и всичко. Но Верити беше замесена от по-добро тесто и както вече казах, притежаваше природна интелигентност, далеч надхвърляща образованието й. Щом схвана идеята, моментално съзря възможностите, които тя предлага.
	— Ще го използваш ли? Намираме се в сърцето на крепостта им. На Кук явно му е позволено да се разхожда свободно. Ако се доберем до онези кръвни резервоари, за които той спомена…
	— Не — прекъснах я и се дръпнах. Обърнах й гръб. Объркана и стресирана, в онзи момент ме движеше чистият инстинкт, а отровителството не е част от природата ми. — Силен древен патоген от сърцето на Африка… ако го използваме, с какво ще сме по-добри от марсианците? А дори да успеем, няма да е достатъчно. Дори да отровим марсианците от втората вълна, те ще измислят някаква защита срещу бацила и ще дойдат отново, и отново…
	Верити оклюма.
	— В такъв случай какво да направим…?
	И тогава ме осени.


C>
	— Имах един читател — каза ми веднъж Уолтър Дженкинс, — който отправи критики към начина, по който съм описал края на марсианците през 1907-а.
	— За кое, че ги е убила бактерия? — попитах. — Какви критики? Описал си го съвсем точно, ако питаш мен.
	— Мисля, че имаше предвид драматичния аспект на събитията. Литературното качество на книгата ми, ако щеш. След всичките ни опити да се опънем на марсианците накрая ги прогони нещо извън нас. Бацилите ни дошли на помощ като гръм от ясно небе, така каза, и после всички заживели честито. Сякаш съм излъгал нещо. Сякаш сам съм си измислил историята! Сякаш е художествена измислица!
	— Не ми казвай, че пак е бил онзи с „Човекът от милионната година“.
	— Не, беше друг, макар че и той положи усилия да ми отрови живота. Изтъкнах на този свой любител критик колко внимателно съм загатнал неочаквания край в текста си — още в първия параграф, където посочвам, че марсианците ни наблюдават както „човек с микроскоп наблюдава дребни създания, които се щурат и множат в капка вода“. После изрично споменавам как болести поразяват червения бурен и другата марсианска растителност, преди бактерията да стигне до самите марсианци… И така нататък, и така нататък! От началото до края бацилите присъстват в разказа ми. Опитах се също да му обясня, че начинът, по който възприема книгата ми, е принципно погрешен. Тя не е роман, а документален разказ, и появата на бактерията като агента, сложил край на конфликта между двете раси, е логична и необходима, както от историческа, така и от биологична гледна точка. Всичко е в контекста, Джули. Никога не е било просто война между марсианците и хората. Ние просто сме им били на пътя… или по-скоро, били сме само част от завоеванието. Беше война на Марс срещу Земята, на марсианските организми срещу милиард години земна еволюция. И краят не дойде някъде _отвън_. Не, просто Земята победи…
C$
	Сякаш Уолтър шепнеше в ухото ми, докато стоях в онази яма на ужасите. Вече бях сигурна, че демонът в кръвта ми не е отговорът; никое сътворено от човешка ръка оръжие не можеше да ни спаси, не и по този начин. Франк също го бе доловил, видял го бе в победата на червения бурен над земния живот — войната се водеше в почвата, в пръстта, в есенцията на живота.
	Сигурно е било заради напрежението и потреса от последните няколко дни. Или пък заради Бен Грей в онзи тунел, който, с последните удари на сърцето си, преди да детонира граната и да се убие, спокойно и методично се бе погрижил ние да сме в безопасност. Щом той можеше да мисли на това равнище, защо да не можех и аз?… Не знам дали той ми е повлиял, но така или иначе посвещавам на Грей онова, което последва.
	Защото, докато стоях там, аз за пръв и единствен път в живота си мислех като Уолтър Дженкинс! Сякаш в главата ми се бе отворил прозорец. Стори ми се, че виждам до края… _стори ми се, че виждам решението_. И го носех у себе си всъщност, но тайната не бе в смъртоносния коктейл, вкаран насила във вените ми, а в очуканата кожена папка, която бях мъкнала със себе си по целия път от Берлин по молба на бедния Уолтър.
	Или по-скоро, съзрях необходимото решение във великите идеи, залегнали в проекта на Уолтър, идеи, които Ерик и неговите командири бяха използвали само като патерица за своята Лъжа… идеи, които дори Уолтър сякаш бе изгубил от поглед.
	Това беше Война на световете. Като такава трябваше да се води… и да се спечели.
	Стиснах трескаво ръцете на Верити. Трябваше да й разкажа за откровението си.
	— Огледай се, Верити! В Англия сме, но има създания от други две планети, от Марс и от Венера. Това е междупланетна война, точно както го е разбрал Уолтър, и като такава трябва да я водим. Дребните саботажи няма да наклонят везните, повярвай ми!
	Сега си давам сметка, че сигурно съм я уплашила с брътвежите си. Помня, че ме попита:
	— Тогава как?
	Мислите ми препускаха с изумителна скорост и идеята се оформяше в главата ми, още преди да съм отворила уста. Точно в този миг се сетих за Мариот и хвалбите му за скулптирането на земята… и се засмях на глас.
	Верити ме изгледа изпод вежди.
	— Джули?
	— Знам какво трябва да направим. Но първо да се махнем оттук.
	— Добре. И после какво?
	— После ще трябва да се свържем с Ерик Идън. А също с Мариот и неговите бомбаджии… Помниш ли как се фукаше, че с експлозивите си може да оформи самата земя? Е, нека проверим дали е вярно. Чака ни работа, Верити! Чака ни работа!
	Точно тогава, струва ми се, видях зеления проблясък в небето.
	Верити също погледна натам. Слънцето изгряваше над източния участък от насипа.
	Стиснах я за раменете.
	— Верити… колко е часът?
	Тя погледна часовника си.
	— Малко след пет сутринта.
	— А датата?
	— Датата ли? Защо?
	— Изгубила съм представа… а и бях болна толкова време…
	— Петък е. Деветнайсети май, ако не греша.
	Изтръпнах. Спомнила си бях избелелия дневник в спалнята на старата дама. Именно тази дата бях изчислила тогава с объркания си мозък, приемайки, че съм запомнила правилно десети юни като датата на противостоянието — три седмици и един ден преди това космическо явление. Тогава щяха да паднат следващите цилиндри, ако марсианците бяха планирали нова вълна за тази година. И ето ги фойерверките, точно навреме!
	Нов проблясък, зелена резка като пукнатина в небето, която се стрелна на запад.
	Разтърсих Верити.
	— Цилиндрите! Видя ли този?
	— Следващата вълна… това трябва да е. И престани да ме тръскаш!
	— Ако не бяхме затворени в Кордона, сигурно щяхме да знаем. Правителството би трябвало да е оповестило вече изстрелванията от Марс…
	Но Верити изглеждаше объркана.
	— Не разбирам. Марсианските цилиндри, те… те винаги падат в полунощ. А сега е изгрев-слънце…
	— Полунощ на мястото на попадението — обади се с равен глас Кук, загледан в небето. — Полунощ, където ще паднат, а не тук. Ето още един, вижте. И още един! Фиу!
	И докато ние си говорехме, а марсианците се хранеха лениво, още и още цилиндри пресякоха небето над нас. Всичките се движеха на запад, към Атлантическия океан.
	Към Америка. Където, на източния бряг, във Вашингтон, Ню Йорк, Бостън и Маями, беше полунощ.
	И аз разбрах, че съм била права. Дори да успеех да заразя марсианците в Англия, другите гнезда щяха да се адаптират и въпреки спечелената битка, щяхме да загубим войната. Единствената ни надежда, нищожна надежда, беше в Уолтър и неговата „графична геометрия“. Единствената отбрана на човечеството се криеше в ума ми, а не в кръвта ми.
	— Казах ви аз — рече Бърт Кук и вдигна ръце към небето. — Добре дошли, красавици!


>	Трета книга
>	Светове във война

>>	1.
>>	Къщата в Далем

	В деня, в който светкавицата удари Земята, Уолтър Дженкинс бил в Берлин и от този велик град погледът му към световната катастрофа бил далеч по-широк от моя по онова време, защото аз, както знаем, бях в капана на английския Кордон.
	Уолтър живеел в къща под наем в едно село на име Далем, на югозапад от Берлин. По-късно, след края на всичко, аз посетих тази къща от любопитство, по време на пътуване до германската столица. Далем е (или е бил преди идването на марсианците и отново ще бъде) разкошно място, цялото зелено — всъщност си е донякъде част от Грюнвалдската гора, която стига буквално до оградите — село с широки улици и просторни вили. Както ми каза Уолтър по-късно, той решил да се премести по-далече от „лабораториите“ на централен Берлин, където Фройд и другите упорито се занимавали с неговото прототипно разстройство на ума, така наречения „оръдеен ужас“. Тук, в Далем, можел да се усамоти, широките пространства и тишината му помагали да мисли, а най-важното — имал средствата да наблюдава нашествието, което бил предсказал.
	За тази цел и много преди началото на атаката той инсталирал допълнителни телефонни кабели и дори телеграфен приемник, както и безжични устройства с впечатляващ капацитет. Всичко това се оказало доста скъпо, но както споменах по-рано, благодарение на книгата си Уолтър разполагаше със средства, а и явно бе решил, че ако марсианците наистина предприемат широкомащабно нашествие, парите скоро ще изгубят значението си.
	А марсианците наистина били на път, това той знаел със сигурност, макар да не принадлежал официално към научните, военните и правителствените институции.
	Вече е трудно да си спомни човек колко плътна е била завесата на информационното затъмнение по онова време, но Уолтър имал своите ресурси и контакти. Вслушвал се внимателно в шушукането, изпуснатите думи и предположенията на свои приятели от световното астрономическо дружество, много от които, като горди учени, не се съобразявали докрай с официалната политика за мълчание. С други думи, от тях изтичала информация, пък макар и дискретно.
	По този начин Уолтър научил, че оръдието на Марс отново е започнало изстрелвания още на осми април, тоест преди аз да го посетя в Берлин през май, макар че по онова време той още не го знаел. Точно както през двайсета година, когато новината за изстрелването на марсианската флота бе стигнала до него със закъснение.
	И докато Уолтър се опитвал да анализира наличната информация, скоро станал ясен приблизителният брой на новоизстреляните цилиндри. През 1907-а от Марс бяха потеглили само десет; през 1920-а — десет пъти повече. Тогава сто цилиндъра бяха паднали на малък периметър в централната част на Англия. Сега, според негласните изчисления на астрономите, ново десетократно увеличение щеше да доведе на Земята хиляда марсиански цилиндъра.
	Къде щели да кацат марсианците обаче? По всичко личало, че цилиндрите се събират в космоса, групират се във флотилии, като по-късно изстреляните се присъединявали към междупланетната армада — точно като при нашествието в Британия преди няколко години. Но понеже марсианските пилоти многократно коригирали траекторията си в движение — ракетоподобните им устройства грейваха в зелено, дори докато корабите им пресичаха земната атмосфера, както бях видяла с очите си от ямата в Амершам, — моделът дълго останал неясен за нашите астрономи.
	Уолтър бил събрал цяла колекция от карти на света, имал дори евтин училищен глобус, както и астрономически таблици, също и набор от математически наръчници. И дори сметачна линийка! Уолтър беше журналист и философ, а не математик, но отдавна си бе дал сметка, че именно математиката е езикът на астрономията. И когато астрономическите наблюдения на приближаващите се цилиндри станали по-точни, той бавно и с цената на много усилия разгадал модела на групирането им.
	Отправната точка на разсъжденията му била ясна. _Марсианците винаги се приземяват в полунощ._ Идват от тъмното, навлизат в тъмната половина на Земята. Представил си какво биха видели марсианските пилоти от първата група, когато наближат земната орбита: Европа — Лондон, Берлин, Париж и останалите столици — там щели да се къпят в светлината на новия ден, но двата американски континента по същото време спели под одеялото на среднощния мрак, градовете им изложени като бижута по океанските брегове и край големите реки. Завити в мрак и безпомощни. Точно там щели да се приземят марсианците.
	А след това, когато Земята се завърти и среднощната линия се измести, следващата бойна марсианска група щяла да се приземи на друго място, после отново и отново, на същия принцип.
	— Казвах ви аз — промърморил той (както ми разказа по-късно), самичък в селската си къща под сипващата се зора край Берлин, по пижама и халат, очите му несъмнено натежали от умора, сред листове, изписани с дребния му почерк, които покривали маси и стени. — Казвах ви. _Проклети_ глупаци.
	А междувременно в Америка…


>>	2.
>>	На Лонг Айлънд

	С наближаването на полунощ атмосферата в имението на Бигълоу станала превъзбудена, помислил си Хари Кейн. Не, не това била точната дума. Може би трескава. Или на границите на истеричното. Всички знаели, че ако марсианците планират нашествие при това противостояние между двете планети, кацанията ще започнат тази нощ, или по-скоро в деня, който започвал в дванайсет през нощта — в петък, деветнайсети май, обичайните три седмици и един ден преди датата на противостоянието. Всеки, които имал календар, можел лесно да го сметне дори ако вестниците не го тръбели на висок глас. И да били засекли нещо астрономите, то не било огласено пред широката общественост.
	Въпреки това атмосферата на партито в къщата на Бигълоу била забележителна.
	Може да е било от алкохола, хапчетата или рагтайма на неуморния бенд, или от шеметното вълнение да си млад, богат и свободен да си угаждаш всячески… Или заради привилегията да си един от малцината късметлии (е, няколкостотинте късметлии), поканени на партито в този ключов момент, когато целият свят можел да свърши, ако се вярвало на по-песимистичните предсказания в пресата…
	Как да уловиш тази дива, лъскава уязвимост в една дума, в една фраза?
	Както споменах в началото на този мемоар, моят добър приятел Хари беше журналист и списваше за някои от най-популярните нюйоркски вестници, най-вече за „Сатърди Ивнинг Поуст“, а под друго име публикуваше евтини романчета. Е, всички трябва да си изкарваме някак прехраната. Имаше нюх за новини и благодарение на това се бе озовал на точното място в онази драматична нощ. Ала му липсваше другата ключова част от инструментариума на истинския репортер, а именно умението да борави с думите. С тях бедният Хари водеше непрестанна война, бяха му по-скоро врагове, отколкото съюзници. И това раздвояваше вниманието му — случваше се да стои безпомощно в разбит бижутериен магазин, край дерайлирал влак или до автомобилна катастрофа, докато зад красивите му сини очи прелитат лексикални фрагменти. Веднъж се пошегувах с него, че би бил отличен писател, ако можеше да пише.
	Ала все пак имаше око за детайлите — когато седнал да пише собствения си разказ за онази нощ, щял да си спомни, че в минутите преди полунощ бендът свирел „Арабският шейх“.
	Хари обикалял неспокоен сред навалицата в балната зала, сляп за японската ламперия, красивите тапети и парижките полилеи, които къпели в светлина просторното помещение, после излязъл през френските прозорци на верандата, където, под открито небе, вече се трупали хора. Помнел питието, което носел в ръка — уиски със сода във висока чаша, при това не първото му за вечерта.
	Обхванал с поглед гледката. Къщата приличала на крило от двореца Версай, отсечено и пренесено през океана до Лонг Айлънд, а градините на имението не отстъпвали по великолепие. Поляните били обточени с люляк, сливови дървета и глог, много от които били разцъфтели и накичени с цветни светлинки. В центъра на градината имало голям басейн, син диск, в който момичета плували като делфини, засега всички в прилични бански костюми, но това щяло да се промени с напредъка на нощта и покачващия се градус на настроението, както винаги. Отместиш ли поглед по-нататък, различаваш кея, две малки яхти, тъмните води на залива и мъждивите светлини на Манхатън на хоризонта.
	Хората се носели из този мизансцен като красиви призраци, с чаши в ръка, жените нагиздени по последната мода с мъниста и шифон, мъжете в костюми и велурени обувки като самия Хари, а някои — вероятно местните обитатели на Лонг Айлънд — с бели памучни пуловери и гуменки. Цикламеното, изглежда, било цветът на годината — или на месеца, или на тази седмица — а жените до една били с къси, грижливо оформени подстрижки. Гостите на Бигълоу си приличали, помислил си Хари, направо били неразличими, освен ако не си направиш труда да потърсиш внимателно подбраните детайли. Това беше резултатът от сливането на модата с парите; с много, много пари.
	Докато зяпал критично хората, Хари, разбира се, пропуснал истинската новина. Постепенно си дал сметка, че много от красивите лица гледат нагоре, към небето.
	Чак тогава се сетил и той да погледне натам. Била ясна и безоблачна нощ в края на май, с едва доловим хлад след топлия ден. Къщата и градината били толкова ярко осветени, че звездите не се виждали.
	Но Хари видял резките в небето на изток. Пламвали и угасвали спорадично като пукнатини в небето.
	Хари е селско момче, от Айова. Виждал бил метеорни дъждове и ставащото сега му напомнило за тях. Само че тези резки били успоредни една на друга и групирани нагъсто — знак за координация на движението. А и не бил виждал метеор, който да свети в зелено.
	Той бил наясно за какво иде реч, разбира се — съвсем същото били предсказали по-безотговорните вестници, включително и повечето, за които пишел той. Хари не беше ходил в Англия, нито беше виждал марсианци и техните дела отблизо, ако не броим снимките и трептящите кадри на кинопрегледите. Едно било да се заиграваш с идеята за таласъмите от Червената планета — самият той бил издал няколко евтини романчета за марсианската заплаха — и съвсем друго да ги видиш с очите си.
	Множеството часовници в къщата отброили нестройно полунощ.
	Минути след това Хари видял ярки проблясъци като от далечни взривове на изток и чул звук като от гръмотевици.
	Отдръпнал се в сенките, без да говори с никого.
	За хората наоколо му тези среднощни събития изглеждали ужасно вълнуващи, те сочели, викали, пискали и дюдюкали, някои се впуснали в спонтанни танци, други започнали да аплодират. Било като световъртеж, помислил си Хари, търсещ, както винаги, най-точната дума, както катерица търси изгубен лешник. Към възбудата от партито и излишъка от химическа стимулация сега се бил притурил и този космически ужас, все едно си сипал шербет в чаша с шампанско.
	Едно познато момиче го стиснало за ръката.
	— Танцувай с мен, Хари! Не е ли това _краят_… краят на световното парти? Казват, че Гугенхайм е тук, и Еди Кантор, и Джак Демпси…
	— И П. Г. Удхауз.
	— Кой? О, хайде да танцуваме, Хари, какво ти става?
	Той се усмихнал, поклатил глава, отблъснал девойката внимателно и тя бързо поела в друга посока.
	Тръгнал към сенките на пристана. Чул рев на потеглящи автомобилни двигатели и предположил, че са запалянковци, тръгнали да търсят марсианците, най-новата сензация на Америка. Спомнил си от книгата на Уолтър, че първият цилиндър, паднал в Англия през седма година, онзи на Хорселската мера, също бил привлякъл тълпа от любопитни зяпачи.
	Стигнал до кея. Видял до водата мъж и жена под сянката на навес, по-спокойни от останалите, които гледали небето и пушели мълчаливо. Хари се загледал в тях — били като два силуета, обвити в тютюнев дим. Решил, че не са двойка и едва ли ще имат нещо против, ако им се обади. (Речникът беше слабата му страна, вярно, но към емоциите винаги е бил особено чувствителен.)
	Тръгнал към тях.
	— Може ли да се присъединя?
	Обърнали се. Жената се усмихнала разсеяно, а мъжът вдигнал рамене, но някак вдървено, сякаш го измъчвала слаба болка. Бил в униформа, видял Хари и се зачудил дали не е ветеран от някоя война.
	Любезно им предложил от своите цигари.
	— Каква нощ, а?
	— Да, благодарение на марсианците — казал мъжът. — Дойдоха точно навреме, точно според астрономическия график… макар и не точно на мястото, което сочеха военните анализатори.
	Хари подал ръка.
	— Хари Кейн, между другото. Журналист, пиша за вестници.
	Мъжът не се впечатлил, но се здрависал с него. Ръкостискането му било силно, но на Хари не убягнало лекото примижаване при движението на рамото. Мъжът бил на четирийсетина години, тъмен и набит, носел униформата на младши армейски офицер.
	— Аз съм Бил Удуърд. Капитан, ако не разпознавате нашивките.
	Хари се опитал да измъкне още информация с надеждата, че не звучи твърде грубо.
	— От запаса?
	— Не точно. В отпуск по болест съм — отговорил мъжът и посочил рамото си. — Преди половин година ме простреляха на Филипините. Не бих имал нищо против, ако не знаех със сигурност, че куршумът е немско производство. Но се възстановявам. Армията е така добра да ми плаща сметките, макар че къщата, в която живея под наем — недалече оттук, — няма нищо общо с _тази_. Нямам богати родители, които да ми изпълняват прищевките, както тъкмо обяснявах на госпожица Рафърти. — В гласа му се долавял южняшки акцент, помислил си Хари.
	Междувременно жената го оглеждала от глава до пети. Протегнала му ръка и се представила като Мериголд Рафърти. Била на трийсетина години и с бостънски акцент, облечена била като за езда — ботуши, дълга пола, удобно сако. Един ден Хари щеше да ми каже, че му се сторила малко безцветна на фона на лъскавите купонджии в къщата и по-възрастна от реалните си години.
	— Хари Кейн — казала тя. — Лицето ви ми е познато сякаш, но не го свързвам с името. Случайно да пишете и книги?
	Хари се изчервил.
	— Боя се, че правя и това. Госпожице Рафърти…
	Тя щракнала с пръсти.
	— Знаех си. „Едисон срещу строителите на канали“ — от вашите е, нали?
	— Това е нещо като странично занимание. Доходно е покрай правата на радиосериали и прочее. Но аз гледам на себе си като на сериозен журналист.
	— Едисониади, а? — ухилил се Удуърд. — Истории за подвизите на великия изобретател на електрическата крушка. Чел съм няколко. Любима ми е „Едисон и маршът на кайзера“. И тя ли е ваша?
	— Не…
	— В нея имаше известна достоверност като че ли. Германците така и не ни простиха, че взехме Филипините, Гуам и Куба от испанците. Едисон срещу марсианците обаче… това вече е прекалено! — Обърнал се към Мериголд Рафърти. — Винаги съм се питал какво ли мисли великият Едисон за главната си роля в такива книжлета.
	Мериголд плеснала нежно капитана по здравата му ръка.
	— Стига, Бил. С теб се запознахме преди малко, а после се запознахме и с този беден младеж, така че не го подкачай. Хари — или г-н Джарвис З. Кендор, нали така ти беше псевдонимът? — та, ако ти е интересно какво мисли Томас Едисон за ролята си в твоите книги, можеш и сам да го попиташ.
	— Кого, Едисон? Ама как само ръсите имена, госпожице Рафърти! Той сигурно е в Ню Джърси, в Менло Парк. — Там се намирала лабораторията на Едисон по онова време.
	Мериголд поклатила глава.
	— Нищо подобно. Той е тук, господин Кейн. Тук, на Лонг Айлънд. Дори го видях на партито! Но той се уморява бързо. Вярно, че е в добро здраве, но все пак е на седемдесет и пет.
	— Едисон е тук, на Лонг Айлънд? Защо?
	Мериголд махнала с ръка в знак на извинение.
	— Редно е да обясня. Аз също работя в Менло Парк. Техническата ми подготовка е свързана с телефонната апаратура, но през последните две години съм нещо като лична секретарка на господин Едисон. Той се отнася много сериозно към предсказанията за завръщането на марсианците, следи всяко противостояние на планетите от седма година насам и наближи ли такова, отвежда семейството си на безопасно място, в случай че наистина дойдат. Далече от Ню Йорк най-малкото, градът логично би бил първостепенна мишена при една атака. За щастие, компанията, а и федералното правителство го подкрепят в това всячески.
	Удуърд се ухилил.
	— Виж ти, „Джарвис“. Оказва се, че си уцелил право в десетката с боклучавото си романче.
	— Не бих го нарекъл точно боклучаво…
	— Едисон не е свръхчовек, но е безценен национален актив. Наели са му вила точно до моята, между другото. Представяте ли си — аз, съсед на Томас Едисон! Каква случайност, господин Кейн! Каква невероятна случайност!
	Хари се обърнал към Мериголд.
	— Казвате, че правителството му съдейства. Старецът наистина ли е толкова важен?
	Тя свила рамене.
	— Точно ти ли ме питаш? Нали ти написа как Едисон изобретява супероръжия, за да унищожи марсианците?
	— Това е художествена измислица. В реалния живот…
	— В реалния живот Едисон работи върху супероръжия, които да унищожат марсианците.
	Хари Кейн зяпнал сащисан.
	Но иначе разбирал аргумента за безопасния пристан, далече от марсианците. Самият той бил мислил за това. Хипотетично, ако марсианците насочели атаката си към Ню Йорк, щели да кацнат в континенталната му част и да я използват като плацдарм за нашествието си към вътрешността на страната. В този смисъл Лонг Айлънд, защитен от залива като от водна бариера, вероятно би останал встрани от бойните действия, поне на първо време. Да, островът беше добро скривалище за национално съкровище като мозъка на Едисон.
	Точно затова и Хари бил тук, защото немалко от градските богаташи явно били стигнали до същия извод. През последните дни курортите на острова били станали жертва на истинско преселение и Хари решил да намине на свой ред, за да хвърли едно око на ятото от богаташи.
	Хари имал достатъчно добър усет за механизмите на историята и си давал сметка, че притокът на ново богатство към Америка се дължи на икономическия растеж, който бележела страната, като се започне с разкриването на гигантски минерални залежи, като среброто в Невада и медта в Монтана, и се стигне до мълниеносното развитие на нови сектори, като телефоните, киното и фотографията, електричеството, автомобилите и така нататък. Но в големите градове и особено в Манхатън — благодарение на финансовите спекулации, търговията с облигации и дългосрочни кредити човек можел да стане много богат твърде бързо, при това напълно законно. Както и незаконно, разбира се — забраната на алкохола, така нареченият Сух режим, беше създала гигантски черен пазар сама по себе си. И това несъразмерно богатство намирало израз в хедонистичната, трескава култура, пропила и партито в имението на Бигълоу.
	На този фон проблемите в Европа не значели кой знае какво за никого. Германците се опитвали да побият знамето си на целия континент. И какво толкова? Това били далечни проблеми за друг ден. Дори марсианската атака срещу Англия изглеждала фантастична и далечна, нещо встрани от нормалните процеси в света.
	Сега обаче се бе появило напоително изобилие от предсказания за нова вълна марсиански нашественици. Ами ако този път дойдели в Бостън или Ню Йорк, а не в Лондон? Хари подозирал, че повечето американци гледат с презрение на отпора, оказан от британците през 1907-а, а дори и на този отпреди две години, и вярват, че силният американски характер, ако бил подложен на подобен тест, е щял да се справи значително по-добре. Именно този интуитивен усет за родната народопсихология беше подсказал на Хари да напише своите Едисониади за героична съпротива и контранастъпление към Марс. Издателят му, както и продажбите, казваха, че е уцелил право в десетката.
	В онази нощ обаче, сред акомпанимента на клюки и празно бърборене, Хари погледнал на цялата история от различен ъгъл. Ако марсианците наистина дойдели в Америка, щяло да има милиони разкази от първа ръка за военните маневри, отбраната на градовете и бежанските потоци… ала кой щял да разкаже историята на привилегированите богаташи? Какво щели да направят _те_? Съобразил, че Лонг Айлънд ще се окаже нещо като убежище, откъдето да гледаш как марсианците гинат в Манхатън, докато ти си пиеш шампанското… а после ще се върнеш на бял кон сред руините. „Марсианците и епохата на джаза“ — това щяло да е заглавието на книгата, която Хари смятал да напише един ден. И този път щял да я публикува под истинското си име.
	Уви, добрите разказвачески инстинкти на Хари не му донесли очакваната утеха. Защото марсианците не играели по неговите правила.
	Мериголд възкликнала:
	— Вижте! Там горе! Идват _още_…
	Удуърд погледнал към небето, кимнал и стиснал устни.
	— Зелени резки. Втора вълна? — Свел поглед към часовника си. — Последния път в Англия дойдоха на две вълни, но с разлика от двайсет и четири часа, и двата пъти в полунощ. А още няма и един. Това нова тактика ли е? Втората вълна да идва един час след първата?
	Бил прав и навярно първият на света, който си дал сметка за тази новост — именно към тази тактика щяха да се придържат марсианците до края на новото нашествие през онази нощ и през целия следващ ден.
	Удуърд добавил:
	— Не съм експерт по Марс, но и преди съм попадал под артилерийски огън. Мога да се закълна, че тези изстрели са насочени към острова. Някъде тук. При това недалеч от мястото, където сме ние в момента. А не към Манхатън.
	— Дотук със сигурното убежище — казала Мериголд. — Ще се обадя на господин Едисон.
	Хари видял още проблясъци от изток, сторило му се, че чува и нови гърмежи.


>>	3.
>>	В имението на Бигълоу

	Отвътре къщата била като ярко осветена пещера. Хари изчакал с Бил Удуърд на по цигара, докато Мериголд търсела телефон да се обади във вилата на Едисон. Бендът свирел тъжен валс, който Хари познавал добре — „Три часът призори“, което не било съвсем точно, защото още нямало един и половина. Все още имало много хора в балната зала, а също изобилие от шампанско, вино и глъч от развълнувани гласове. Ала едновременно с това се долавяла и известна нервност. Хари си взел чаша уиски с лед и мента от подноса на минаващ келнер, но после видял, че Удуърд го гледа многозначително. Капитанът кимнал и Хари кимнал на свой ред в знак, че е разбрал негласното послание — „Ние ще останем трезви“. Отпил от чашата и я оставил на една маса.
	— Имаш ли кола? — тихо попитал Удуърд.
	— Тук не. Къщата ми е наблизо.
	— Аз дойдох със своята. Раздрънкан додж, но върши работа. Не обичам да си сменям колата всяка година само за да съм в крак с модата за цвета на тапицерията… Май ще ида да я погледна. Преди час трафикът ми се стори натоварен.
	— Чух, да. Малко след полунощ. Куп пияни шофьори решили да хвърлят едно око на марсианците, предполагам. — Хари усетил, че се оглежда нетърпеливо за Мериголд, сякаш тримата се били превърнали в екип. — Дай да помислим, Бил. Решихме, че марсианците няма да дойдат на острова, защото би било тъпо да се приземят тук. Нали така? Но те направиха точно това. Защо?
	— Сещам се за две причини — отвърнал Удуърд. — Първата е, че са решили да направят обратното на онова, което ние очакваме, за да ни хванат по бели гащи. Някой наш генерал вероятно би разсъждавал точно по този начин. Така де, глупаво е да се набуташ точно пред юмрука на противника. Но от онова, което съм чел за марсианците, а то не е много, ако не броим Едисониадите, те едва ли се интересуват особено какво мислим ние или какво правим, защото дори най-гениалният ни ход не може да ги нарани особено. Така поне изглежда на този етап. Затова втората възможна причина според мен е, че островът им е _удобен_. От събитията в Англия знаем, че вече не са токова уязвими в краткия период след приземяването, колкото са били при първата си поява. И все пак… дори няколкото минути, докато извадят оръжията си от цилиндрите, дават предимство на врага им. Според мен марсианците са проучили района и са решили, че ако се приземят на острова, това ще им осигури спокойствие през първите минути и дори часове, а после ще могат да поемат в добър ред към града и континента. Ала по каквато и причина да са го направили, явно планът им сработва. На острова почти няма с какво да им окажем отпор. Националната гвардия, полицията… и най-много оръдията на един-два бойни кораба, ако успеят да се придвижат достатъчно бързо.
	— Не разбирам от военно дело. Но ще ги спрем, нали? По един или друг начин.
	Удуърд го изгледал.
	— Виж, Хари, американската армия не е такава, каквато си я представяш. Така де, след Революцията сме участвали само в дребни сражения срещу индианците на запад или в Мексико, или срещу испанците през деветдесет и осма. Ние нямаме голяма редовна армия като в Европа, като германците, руснаците… а дори и като британците след първото марсианско нашествие. Имали сме милионна наборна армия единствено по време на Гражданската война, когато Северът и Югът са мобилизирали свои войски. Ако се бяхме намесили в голямата европейска война от четиринайсета година, може би нещата щяха да са различни сега. Уви, към момента разполагаме едва със стотина хиляди редовни войници, плюс Гвардията и щатските опълчения. И по-голямата част от тези войски се намират далече от източния бряг. Или от западния, в този ред на мисли.
	На Хари това никак не му харесало.
	— Е, къде са тогава?
	— В гарнизоните ни в Пуерто Рико, Куба, Филипините — териториите, които спечелихме по време на Испанската война и които сега трябва да удържим срещу апетитите на германците и на разни други. Някаква част пази мексиканската граница. Друга е пръсната из западните територии, старите индиански земи. Индианците вече не представляват заплаха, но армията поддържа базите си по исторически причини.
	— Исторически причини. За бога! Жалко, че марсианците не са се прицелили в Дивия запад. Може би каубоите щяха да ни отърват от тях.
	— Не се вълнувай толкова — посъветвал го кротко Удуърд.
	— Извинявай. Но федералното правителство все трябва да се е подготвило за марсианска атака. До широката общественост не стигна никаква информация, но властите би трябвало да са получили ранно предупреждение от астрономите.
	— Със сигурност. Но как да се подготвиш за атака, която може да те удари навсякъде, както на континенталната част от страната, така и извън нея? Атака, която идва от небето? Пък и не питай мен. Аз съм в отпуск по болест.
	— Чакай, това автомобилни двигатели ли са? Сякаш се връщат насам…


>>	4.
>>	Изход

	Звукът от автомобилни двигатели пред къщата бил станал много по-силен.
	Автомобилната алея явно е била замислена като поредния елегантен детайл в имението на Бигълоу — дълга и ярко осветена с електрически лампи, настлана с лъскав розов чакъл, внесен от Англия на безбожна цена, същия според мълвата, който бил използван за прословутия Мал Булевард в централен Лондон. Когато Удуърд и Хари излезли навън, алеята още била претъпкана с коли, доджове, фордове и дори няколко комбита. Имало и един великолепен ролс-ройс със зелен кожен салон.
	— Текат ти лигите — отбелязал Удуърд.
	— Един ден — отвърнал замечтано Хари. — Един ден…
	— Продължавай да пишеш онези свои Едисониади. Но май нямаш поглед за важното, като журналист де.
	— А? — Хари се огледал. — О… имаш предвид празния гараж ей там.
	— В него Дан Бигълоу, нашият домакин, държи колата си. Последната му май е даймлер.
	— Значи си е плюл на петите — казал Хари. — Изобщо не забелязах, че го няма.
	— А видя ли го изобщо на партито? И аз не го видях. Е, на парти като това не е задължително домакинът да присъства. Пък и не е изключено човек като него да е научил новината преди нас.
	Хари изтръпнал.
	— Ти не би ли предупредил гостите си?
	— И какво, да рискувам пътищата да се задръстят с коли, преди да съм се измъкнал? Хора като Дан Бигълоу не се издигат толкова високо, ако не са безскрупулни и пресметливи.
	Шумът от двигателите се превърнал в рев. Двамата се обърнали да погледнат към шосето, което се виждало през портите от ковано желязо. Още доджове и фордове, както и по-луксозни возила профучавали на скорост покрай имението, идвали от изток и отивали на запад. На запад към мостовете и Манхатън, осъзнал Хари.
	— Зяпачите се връщат — казал Удуърд.
	— Да. — Хари погледнал часовника си. Било почти един и половина сутринта. — В полунощ са отишли да намерят приземилите се марсиански цилиндри.
	— Намерили са ги. Сигурно още са зяпали, когато е паднала втората порция. И сега…
	— Сега се връщат ужасени. Ямите едва ли са много далеч, на колко… половин час бързо шофиране в източна посока. Двайсет, двайсет и пет мили?
	— Внимавай…
	Удуърд го дръпнал назад. Някаква кола завила с висока скорост при портата, продължила по алеята, като едва не съборила една от електрическите лампи, и накрая спряла с вой на спирачки, поднасяйки по розовия английски чакъл.
	— Помощ! Помогнете ми!
	Удуърд и Хари били сред първите, които стигнали до колата, и сред най-трезвите. Зад волана седяла млада жена и явно нямала опит в шофирането.
	— Колата е негова! Не е моя! Просто отидохме да се повозим! Да погледнем само… трябваше да е забавно!
	На другата предна седалка се бил свил млад мъж; сакото и панталоните му били оцапани с кръв. Десетина чифта ръце посегнали към него, но Бил Удуърд взел нещата в своите. С недопускащ възражения глас извикал всички да се дръпнат и за изненада на Хари те се подчинили. Човекът явно бил свикнал да командва.
	Удуърд коленичил до младежа и проверил пулса му.
	— Диша. Пулсът му е много слаб. Не знам дали е в съзнание. Дръж се, синко, виждал съм хора да оцеляват и от по-тежки рани. — Плъзнал поглед по гостите, които в този момент според Хари приличали на любопитни и смътно ужасени пауни. — Да пристъпят напред само онези, които са обучени медицински сестри или лекари. _Само._
	След кратко колебание от тълпата се отделил млад мъж с омачкан костюм.
	— Аз съм студент по медицина. Това брои ли се? Четвърти курс съм в…
	— Млъкни и ела тук.
	Момчето се приближило, коленичило до ранения и се заело с него.
	Удуърд дал знак на Хари да го придружи до другата страна на колата. Две жени се опитвали да успокоят младата шофьорка.
	— Направих каквото можах! Не мога да карам, за пръв път сядам зад волана!…
	— Справила си се чудесно. Марсианците ли?…
	Тя кимнала, после провесила глава. Прошепнала, че са се приземили близо до Стоуни Брук.
	— Сякаш цялото градче се беше изсипало да ги види. Гледахме проклетите ями и разораната земя. А после, към един, се стовариха още. Невероятна гледка! И веднага щом се приземиха, излязоха от черупките си, марсианците де. Гвардията откри огън, полицията също. Но марсианците просто… момчетата от Националната гвардия и полицаите, те… _изгоряха_. А големите машини се издигнаха на кокилите си, беше като някакъв цирков номер, тогава всички хукнаха да бягат. Към колите. Но Симпсън падна, мисля, че си навехна глезена. Опитах се да му помогна, но бяхме на шосето и една кола просто изскочи отнякъде и го помете. Подхвърли го все едно беше елен, излязъл на пътя, или нещо такова. Кълна се, че беше нарочно…
	— Как го вкарахте в колата?
	— Миличка, пийни малко бренди да ти успокои нервите.
	— Другата кола. Запомнихте ли номера? Полицията ще иска да проведе разследване, без значение дали марсианците са тук…
	Удуърд дръпнал Хари за ръкава.
	— Тук повече не можем да помогнем. Да се връщаме в къщата.
	Поели назад по алеята към къщата, която още греела ярко осветена. Ала гостите сякаш се изнасяли вкупом, автомобили потегляли с хрущене по розовия чакъл и поемали на запад.
	Вътре бендът още свирел, този път някакво джазово парче — „Бейли Стрийт Блус“, осъзнал Хари. Сервитьори и други от персонала все така обикаляли и предлагали напитки. И някои от гостите приемали, явно решили да купонясват докрай. Имало и кафе, от което Хари и Удуърд се възползвали с признателност.
	Удуърд току поглеждал часовника си.
	— Може би все още разполагаме с няколко часа. В Англия, преди две години, кацнаха в полунощ — точно като тук, — но нашествието започна чак призори. Знам, че този път вълните идват много по-начесто, но все пак…
	— Хм. Колкото повече чакаме, толкова по-трудно ще бъде да се измъкнем от острова.
	Удуърд се ухилил.
	— Ние? Какво, вече сме екип, така ли?
	— Реших, че ще съм по-добър шофьор от теб заради раненото рамо.
	Удуърд кимнал намусено.
	— Сигурно си прав. Спомена, че живееш наблизо. Каква е колата ти?
	— Форд Т.
	— Пфу. Ти какъв си, любител шофьор? Ще вземем моя додж. Но…
	— Но първо ще изчакаме госпожица Рафърти.
	— Мериголд, да.
	Хари се огледал.
	— Дали няма начин да разберем какво става? Все трябва да има безжично радио, не в балната зала, разбира се, но някъде в къщата.
	— Нали уж си репортер? Не можеш ли да се обадиш в редакцията? Там би трябвало да знаят.
	— Хей, това е идея. Може дори да им продиктувам текст от мястото на събитието.
	Удуърд се изправил.
	— Мислим за прехраната, а?


	Нощта се оказала дълга за Хари и Удуърд, нощ на чакане.
	Намерили радиоапарат и останали при него. Нямало много новини от Лонг Айлънд в ефира. Хари си помислил да звънне на родителите си в Айова, но решил, че така само ще ги изплаши до смърт, с неочаквано телефонно обаждане посред нощ.
	Около три сутринта от редакцията на „Поуст“ научили, че президентът Хардинг е съобщил за второ приземяване на марсианци в хълмовете край Лос Анджелис. В момента на приземяването там било полунощ, точно както на Лонг Айлънд.
	Вече нямало съмнение. Марсианците нападали Америка.
	Около четири един мъж от прислугата се приближил към Удуърд да му съобщи, че го търсят по телефона. Обаждала се Мериголд Рафърти. Открила била Едисон и екипа му във вилата под наем. След кратка дискусия било решено да натоварят стареца на моторница и да го откарат в Манхатън. Нямало място да качат всички и въпреки енергичните възражения на Едисон Мериголд останала на острова. В момента чакала да я върнат с кола в имението на Бигълоу, но царял пълен хаос. Удуърд я уверил, че ще я изчакат, и въпреки растящата си тревога, че може да останат в капан на острова, Хари кимнал в знак на съгласие.
	Минало пет часът сутринта.
	В шест станало ясно, че марсианците напускат ямата си при Стоуни Брук. Както можело да се очаква, отправяли се на запад, успоредно на залива, към Манхатън. Властите на Лонг Айлънд не били в състояние да окажат сериозен отпор, а и основната им задача била да организират евакуацията на хората.
	В шест и десет Мериголд Рафърти се появила на прага.
	Хукнали към колата на Удуърд, Хари седнал зад волана и така тримата потеглили от имението в посока на запад и скоро се влели в бавната река от коли и пешеходци, които се опитвали да напуснат острова. Хари погледнал през рамо и видял, че дори сега, по зазоряване, имението на Бигълоу грее в светлини. А в балната зала бендът сигурно продължавал да свири.


>>	5.
>>	Пристигам в Торнбъро

	Беше пет сутринта (в Британия; полунощ на Лонг Айлънд), когато двете с Верити настояхме Албърт Кук да ни заведе при Ерик Идън.
	Кук реагира моментално и доста впечатляващо. Изведе ни от Редута, свърза се по телефона от една тайна станция с армейския си контакт, чрез когото водел преговори с военните, после ни заведе при една кола, която беше покрил с камуфлаж, натовари ни на нея и ни изведе от Кордона. Увери ни, че марсианците няма да му попречат, но аз не знаех доколко може да му се вярва.
	При периметъра ни чакаха двама мълчаливи войници в камуфлажни униформи без обозначения и намацани с кал лица и ни отведоха до една дупка в земята. Обзе ме силен страх при мисълта, че отново ще вляза в подземен тунел — все едно виждах Бен Грей в сенките на дупката — но въпреки това го направих.
	Този път марсианците не разбраха, че минаваме под Окопа, или поне не ни попречиха да го направим.
	От другата страна, вече извън Кордона, ни посрещна младши офицер, лейтенант Хопсън. Чакаше ни и автомобил, шофиран от жена, брониран и с маскировъчна окраска, натоварен с одеяла и манерки кафе. Не за пръв път останах впечатлена от ефикасността, с която външният свят организираше и провеждаше операциите си, предназначени да поддържат връзка с онези, които бяха останали в капана на окупираната зона, и да облекчат поне в някаква степен живота им.
	Чрез Кук бяхме поискали да ни заведат при Ерик Идън, който, по мои впечатления, беше основният ми канал за връзка с армейското командване. След като потеглихме с колата, Верити първа се сети да попита къде точно ни водят. Чак тогава разбрахме, че отиваме в Торнбъро и „ландшип базата“. Не бях чувала думата преди — ландшип. Какво беше това, кораб, който пътува по сушата? Верити попита какво означава, но офицерът не пожела да отговори… или не можеше.
	Ето че отново бяхме на път. Чувствах се добре до Верити на задната седалка, завита с чисти армейски одеяла и отпиваща от силно, макар и не съвсем прясно кафе. Слушах разсеяно компетентните гласове на офицера и шофьорката, докато те се свързваха по безжичното радио с командните си станции.
	И се опитвах да не поглеждам нагоре, към небето.


	Оказа се, че Торнбъро приютява армейска база, на две мили източно от Бъкингам, тоест трийсетина мили северозападно от Амершам и марсианския Редут.
	Дори след като влязохме през оградата, не видяхме много от базата, което беше логично, защото тя трябваше да остане невидима за марсианците. Всички сгради и транспортни средства бяха боядисани в зелено и кафяво или заметнати с камуфлажни брезенти. Ала все пак сухоземните кораби, които Хопсън ни посочи в движение, не можеха да се сбъркат… макар че такова нещо самата аз виждах за пръв път. Подредени бяха в редици и представляваха мистериозни конструкции с различен размер, като най-малките бяха поне седем метра дълги и три високи — веднага се досетих, че трябва да са някакви транспортни средства — а най-голямата беше наистина грамадна, дълга повече от трийсет метра, като кулите в предния и задния й край бяха поне три пъти по-високи от мен. Наистина приличаше на кораб, макар да се намирахме много далече от морето. Всичко това зърнахме за кратко в движение — неясни силуети, прикрити с камуфлажни мрежи и брезенти.
	Верити ме хвана за ръката и прошепна:
	— Какви страховити неща.
	Стиснах пръстите й.
	— Е, поне _тези_ чудовища са на наша страна.
	Слязохме от колата и нашият мълчалив лейтенант ни поведе през базата.
	Мястото гъмжеше от живот. Явно идеята е била да прилича на голям чифлик с множество порутени сгради, всичките свързани помежду си с пасажи от леки дървени конструкции, покрити с брезент, така че да не се виждат от въздуха. Навън, във „фермерския двор“, войници с тежко бойно снаряжение стояха на групички от по четирима, шестима или десетина и си говореха тихо. Екипирани бяха с обичайните метални каски, противогази и револвери, но освен това носеха инструменти — торби с гаечни ключове, отвертки и прочее.
	Вкараха ни набързо през една врата. Вътре пространството беше разделено със сковани набързо преградни стени и в малките кабинети видяхме групи офицери, които обсъждаха нещо, стените бяха покрити с карти, по масите имаше подноси с позавехнали сандвичи и чаши с изстинал чай. Същевременно хора в униформа буквално тичаха по пасажите между къщата и външните селскостопански постройки.
	— Имам чувството, че сме настъпили гнездо на оси — промърмори Верити. — Мислех, че този път марсианците няма да дойдат в Англия…
	— Така е, поне според астрономите и наблюдателите — каза Ерик Идън от прага на една врата пред нас. Най-после бяхме стигнали до кабинета му. Също като войниците отвън, и той беше с тежко бойно снаряжение, явно се готвеше за някаква мисия. — Вече знаем, че са се приземили другаде. Хайде, нямаме много време.
	Вкара ни в кабинета си — явно всички бързаха тази сутрин и аз, уморена до смърт и недоспала, имах чувството, че изоставам от общото темпо. Плъзнах поглед по картите на стената. Едната беше карта на света и две топлийки в грозен марсиански оранжев цвят бяха забити в Ню Йорк и Лос Анджелис. Минаваше осем сутринта. Значението на маркерите беше съвсем ясно.
	— Точно това е причината за тазсутрешната ни операция — говореше Ерик. — А именно фактът, че започна нова вълна от приземявания. Днес се очаква поредната порция цилиндри и според анализаторите през следващите двайсетина часа марсианци ще кацнат на различни места по цялата планета. Британският им комплекс вероятно ще служи като команден и контролен център и ние смятаме да направим нещо по въпроса.
	Верити кимна.
	— С онези… гигантски хлебарки навън?
	Ерик се ухили.
	— Ландшиповете, да. Пазехме ги за специален случай. И ето че той дойде. А аз имам честта да командвам сухоземния кораб на Негово Величество „Боадицея“, най-гадната хлебарка от всичките. Така че… макар да се радвам, че двете сте живи и здрави, искрено съжалявам, че не си успяла да изпълниш мисията си със заразената кръв, скъпа ми Елфинстоун. Е, поне момчетата от разузнаването ще са доволни да си поговорят с вас надълго и нашироко и да издоят всичко, което сте научили в Кордона, до последната капка. А сега, ако ме извините, наистина трябва да отида при екипажа си и да…
	Стиснах го за ръката.
	— Ерик… дойдохме тук да говорим с теб, забрави ли? Трябва да ме изслушаш. — Не се бяхме виждали от няколко дни, откакто ме бяха завели в Окопа. Можех да си представя как изглеждам в неговите очи — с мръсни и вероятно опръскани с кръв дрехи, воняща на кал, мръсотия, пот и пълно изтощение. Със сенки под очите, но и с решителност в погледа.
	— Наистина не…
	— Символите — прекъснах го аз.
	— Майор Идън — повика го някакъв младши офицер, — готови сме да товарим…
	Той понечи да се отскубне от хватката ми.
	— Джули, чака ме битка.
	— А аз мога да ти кажа как да спечелиш _войната_… или да я спреш поне.
	Той се поколеба.
	— Символите, казваш? Това е от нещата на Уолтър Дженкинс, нали? „Посланията“, които използвахме като прикритие за плана със заразената кръв. Искаш да се върнем към онези ексцентрични…
	— Не са ексцентрични, Ерик. Виж, аз съм по-скептична вероятно и от теб. Но нещата, които видях в Кордона… Това не е като война между нации, ние срещу германците или срещу руснаците…
	— Е, основно сме водили войни срещу французите — прекъсна ме той с дразнеща усмивка.
	— _Тази_ война е междупланетна. Точно както твърди Уолтър през цялото време, още от книгата си насам. И ако искаме да победим, трябва да мислим в този мащаб.
	— И ще го направим с рисунки, така ли?
	— Не с рисунките, а с тяхното съдържание — символите. Графичната геометрия, както я нарича Уолтър.
	Младото офицерче се покашля многозначително.
	Но Ерик се поколеба още миг и аз задържах погледа му.
	— Добре. Баркър, нека екипажът се качва на „Боадицея“. Хедърингтън ще се справи със запалването, нали той е конструкторът все пак. Аз ще дойда след малко.
	— Сър — козирува младежът и си тръгна с бърза стъпка.
	Ерик се обърна към мен.
	— Имаш пет минути, Джули, които вече текат.
	— Тогава млъкни и ме остави да говоря.


	Набързо обобщих теориите на Уолтър за междупланетна комуникация чрез символи. Ерик не беше проявил интерес към тази хипотеза преди, освен като прикритие за собствения си план, но сега аз го накарах да ме чуе.
	— Идеята не е нова — изтъкнах. — Десетилетия преди марсианците да се появят и да докажат с появата си, че не сме самички в космоса, мнозина настояваха да изпратим сигнали до други светове. Имаше предложения да изровим питагорейски триъгълници в пустинята, да запълним рововете с нефт и да го подпалим, така че изображенията да се видят от Марс. Такива неща. И се оказа, че са били прави!
	Трябва да призная на Ерик, че ме слушаше внимателно, въпреки предстоящата битка, която несъмнено занимаваше в най-висша степен съзнанието му.
	— По онова време са го сметнали за гигантска глупост, предполагам — каза той. — Но после, след войната от седма година, астрономите засякоха светли изображения в облаците на Венера. „Символи“, нали тази дума използваше Дженкинс в книгата си?
	— Да! Онзи образ се появи през тринайсета. И по същото време _подобни символи бяха видени и на Марс_. Сега ние ги интерпретираме като маркери за успешното марсианско нашествие на Венера.
	Той кимна бавно.
	— Добре. Но дори да приема всичко това за чиста монета, какво общо има то с марсианците в Бъкингамшир?
	— Всичко. Това са съобщения между светове, Ерик. _Съобщения, които ние можем да манипулираме._ Имаш ли карта на кацанията от седма година? И карти или въздушни снимки на тези от двайсета…
	Отне една от моите пет минути, докато Ерик изрови карти и снимки от бъркотията в кабинета си, и още една, докато намери дебел молив, с който да пиша по въпросните карти и фотографии. Не се наложи да се консултирам с документите, които носех, защото помнех в общи линии какво ми беше показал Уолтър — с помощта на молива свързах марсианките ями в Съри през седма година и тези в Бъкингамшир от второто нашествие. Свързах ги с извити, лъкатушни линии. Направих го мълчаливо, като оставих на Ерик сам да измине последната крачка към осъзнаването.
	Той взе картата от седма година.
	— Но този символ… той е същият, който астрономите видяха на Венера.
	— Именно. Вижда се веднага. Това е марсианската дамга за собственост. Като фермер, който жигосва кравите си. Само че тази дамга е жигосана в плътта на Англия. Няколкократно. Точно това са строели тук през седма, но не им стигна времето да го завършат. И сега го правят отново в Бъкингамшир. Мариот има карти, които го потвърждават, ако знаеш какво да гледаш. — Почуках с пръст по кожената папка, с която не се разделях вече толкова време. — Уолтър е нарисувал тази символи. Искаше да ги покажа на марсианците като доказателство за нашата интелигентност.
	— Приехме го като удобен параван за истинската операция. Така и не обърнах внимание на детайлите. Твоята идея каква е, да манипулираш символите, така ли?
	— Да! Но не _марсианският_ символ е важен… — И с няколко изречения му изложих идеята си, обясних какво, как и защо.
	Ерик се замисли. После се усмихна широко. Знаех, че не му липсва въображение.
	— Това е безумие. Луда работа!
	— Зная. Дори Уолтър Дженкинс не го е видял в такива мащаби, а това говори само по себе си. Обаче може да сработи. Виж, знам, че снабдявате с експлозиви и оръжие групите на съпротивата в Кордона. Запознах се с един от контактите ви, въпросния Мариот. — Ерик сякаш се смути от последните ми думи. — Имате и стотици войници, попаднали в капана на Кордона още в първите дни на нашествието. _Знам_, че поддържате връзка с тях. Трябва просто да се свържем с тези групи и да им обясним как да използват наличните ресурси за едно-единствено нещо, еднократно. Къде да поставят експлозивите и как да модифицират релефа…
	Той ме претегли с поглед.
	— Нали си даваш сметка, че без теб няма да стане, без личното ти участие? Аз мога да осигуря съдействие отвън, но ти ще трябва да убедиш Мариот и подобните му… точно както убеди мен. Не че съм напълно убеден, имай предвид. И после да участваш дейно в организацията. Аз няма как да го направя. Идеята си е твоя.
	Очаквала бях нещо подобно.
	— Щом трябва да се върна в онази преизподня…
	Верити стисна ръката ми.
	— Ще дойда с теб.
	Ерик се бе замислил отново.
	— Що за война е това, по дяволите… и пред какви дилеми ме поставяте вие двете! — Погледна часовника си. — Не казвам, че ти вярвам напълно, а и рано или късно ще трябва да си поговорим защо не си изпълнила заповедите за заразената кръв. Но, паралелно с нашите по-конвенционални опити, струва си да опитаме и твоята идея, която не изисква големи ресурси. А петте ти минути изтекоха отдавна. — Вдигна поглед към мен. — Добре. Ще опитаме. Но ще ти кажа едно — ако ще се връщате в Кордона днес, единственият начин е да пътувате с мен, на „Боадицея“. Да идем в склада, трябва да се екипирате. Надявам се, че знаете как да си връзвате ботушите на бегом…


>>	6.
>>	В Лос Анжелис

	Разказите за глобалната атака на марсианците, останала в историята като Светкавичната война, са много, но варират както в качеството, така и в достоверността си. По моя преценка повечето са написани от „свидетели“, които са били далеч зад фронтовите линии по онова време и в най-добрия случай са ползвали разказите на очевидци от втора и трета ръка. Единственият начин да стигнеш до истината е да я чуеш от свидетел, който е бил достатъчно близо, за да види сблъсъка с очите си, и в същото време е извадил късмета да оцелее в касапницата от онези майски дни. Е, свидетелят, разбира се, трябва да е честен човек, който описва само онова, което е видял с очите си, без да украсява истината с цел по-високи продажби или лична слава.
	За щастие — мое и на бъдещите историци — такива свидетели все пак съществуват.
	Една от тях е Чери Гилбърт, чието име е широко известно сега и която по време на марсианските кацания край Лос Анжелис работела в Холивуд като лична асистентка на един режисьор от „Парамаунт“. Уменията на Чери вече надхвърляли машинописа и стенографията, а и в онези дни филмовата индустрия била толкова хаотична, че двайсет и четири годишната жена често поемала нетипични за поста си функции, някои от които откровено технически. Дори участвала като кинооператор в заснемането на филма на Грифит от двайсет и първа, „Любовницата на кайзера“, когато грипна епидемия извадила от строя голяма част от персонала на студиото.
	— Точно затова се наложи да дойдеш с мен — казал на пресекулки Хоумър Гърднър, докато водел задъхан Чери по склона на Маунт Лий, потъналия в зеленина хълм, който се възправя над Холивуд, и после още по-нависоко по склоновете на планината Сан Гейбриъл.
	В ЛА минавало шест сутринта в петък (по същото време в Англия беше ранен следобед, а аз се возех в търбуха на един пъплещ ландшип, както ще опиша съвсем скоро). Лекият вятър, който духал от сушата към морето, носел слаба миризма на изгоряло. Вече всички знаели, че точно там са се приземили марсианците — навътре в сушата, по посока на Сан Бернардино. Америка била във война и това се усещало.
	Било точно като в Ню Йорк. Цилиндрите се приземили на две вълни, като петдесетината от първата били безпилотни и просто разорали земята в кордон, подготвяйки терена за втората вълна, която кацнала един час по-късно, с все пилоти и бойни машини. Този модел се повторил по цялата планета в рамките на следващите няколко часа. Всички в Холивуд прекарали нощта, залепени за радиоапаратите, жадни за оскъдните новини от първите стълкновения — отряди на Националната гвардия и редовната армия подложили на обстрел марсианците при излизането им от цилиндрите, но без особен ефект. После, няколко часа по-късно, около зазоряване — отново като в Ню Йорк — бойните машини напуснали кордона от разорана земя и започнали настъплението си.
	И сега, рано-рано в прекрасната лятна утрин, високо сред хълмовете, само шест часа след като първият марсиански цилиндър се приземил в Калифорния, вятърът носел миризма на изгоряло.
	Хоумър водел нагоре по пътеката, потен и толкова задъхан, че речта му се накъсвала, макар да носел само филмовите ленти, а проклетата камера я мъкнела Чери.
	— Сигурен бях, че ще дойдеш — изтъкнал той.
	— Така ли?
	— Стига де — казал Хоумър. — Ти си най-големият смелчага, когото познавам. Образно казано.
	— Много мило от твоя страна.
	— Сериозно говоря. Само ти продължи да снимаш, когато декорът на „Нерон“ се подпали и всички останали хукнаха към бара, а кадрите, които засне, бяха феноменални. Освен това те видях как шамароса последния актьор, който направи грешката да те стисне за задника.
	— Да, и едва не ме уволниха — поклатила глава тя, задъхана на свой ред. — За мой късмет успяха да скрият сцепената му устна с грим.
	— Заслужаваше си го. Слушай, Чери, днес ще видим как се гради история… не, ще _участваме_ в градежа й! Не друг, а ние ще заснемем на филмова лента как марсианците влизат в ЛА. Кадрите ще са абсолютно жестоки и един ден някой ще направи филм за _нас_.
	— На бас, че във филма ще сме лудо влюбени.
	Бил с гръб към нея, вървял пръв по пътечката, но Чери можела да се хване на бас, че се изчервил. Хоумър бил помощник-сценарист с амбицията някой ден да прави свои собствени филми… то всички в Холивуд страдали от тази амбиция, или това, или да станат филмови звезди… знаела също, че си пада по нея. Хоумър побързал да каже:
	— Така или иначе, ще направим куп пари.
	Но засилващата се миризма на изгоряло разсейвала Чери. Освен това сякаш долавяла и някакъв звук по вятъра — далечен рев на триумф или ярост, рев, излязъл от гърлото на много голямо животно: „Ула… Ула…“.
	Продължила да се изкачва. Какво друго можела да направи?


	Най-сетне стигнали до място, което според Хоумър щяло да свърши работа. Твърдял, че е обиколил района предварително. Докато Чери монтирала камерата върху триножника, той оставил кутиите с филмовите ленти на земята, извадил от раницата си портативния радиоприемник и започнал да върти копчетата му с надежда да улови сигнал. И двамата поровили в раницата за бутилките с вода.
	Чак тогава Чери обърнала внимание на пейзажа наоколо.
	Мястото наистина било добро. Лос Анжелис лежи на дъното на купа, заслонена от планини на север и на изток, и тук, от високите планински склонове, обективът улавял всичко — арогантния блясък на Холивуд, сивото петно на централен ЛА, а точно под тях зеленеела Пасадена, предградие с морави, рози и мушкато, райско кътче, където Чери мечтаела един ден да се засели. На запад, отвъд града и все още забулена в сивите отсенки на сутрешната мъгла, се простирала океанската шир на Пасифика. В онази утрин водите му били пълни с плавателни средства — кораби, малки лодки, пътнически лайнери и съдове с издължен сивкав силует, навярно военни кораби.
	Шосетата, извеждащи от града, също изглеждали претъпкани, макар че заради огромното разстояние дори най-големите автомобили приличали на пълзящи мравки. Сторило й се, че чува писък на локомотивна свирка, зловещ почти колкото странния вой, долитащ от изток.
	Още през нощта, когато станало ясно къде точно са се приземили марсианците, само на няколко мили от ЛА, повечето й познати в Холивуд заявили, че си стягат багажа. Къде щели да идат обаче? Първо в ЛА, без съмнение, а после вероятно на север, към Сан Франциско, заради по-добрите пътища и крайбрежната влакова линия. Запитала се дали компаниите за кинопрегледи ще пратят оператори на железопътните гари и по шосетата, за да уловят на лента това велико американско преселение, повтарящо събитията от Лонг Айлънд и Лондон.
	Е, Чери си имала своя задача, свой филм, който да заснеме. Заредила лента в камерата и направила няколко панорамни кадъра, после насочила обектива към Хоумър, който седял на тревата със слушалки на ушите и въртял копчетата на радиоприемника.
	— Мама му стара — измърморил.
	Чери се намръщила. Хоумър рядко ругаел.
	— Какво?
	— Марсианците… Хванах KDZE — Хоумър обичал радиото, а тази станция му била от любимите. Била и сред най-авторитетните, притежавана и ръководена от „Автомобилния клуб на Южна Калифорния“. — И две от полицейските честоти.
	— И какво за марсианците?
	— Разрушили са акведукта. Река Оуенс… Пратили са отряд там веднага щом са излезли от ямите си.
	Чери знаела за акведукта, великото съоръжение, което снабдявало ЛА с вода, пренасяйки я по голям канал на огромно разстояние, равно на разстоянието между Вашингтон и Ню Йорк.
	Истински монумент на строителното инженерство, унищожен с лека ръка.
	— Значи знаят какво правят — казала замислено тя. — Срязали са ни гърлото. И къде са сега?
	Той се заслушал отново и очите му се разширили. Свалил слушалките, станал, огледал се и посочил на изток.
	— _Там._
	В този миг бойните машини се появили със спокойна крачка на билото зад тях.
	— Майко мила — прошепнал Хоумър.
	— Помогни ми.
	— Какво?
	— Помогни ми да обърна камерата. Дай нова лента. Хайде, Хоумър, проклет да си! Нали затова дойдохме тук…
	Въртяла манивелата и следяла марсианците през малкото прозорче на камерата. Преброила пет, шест, седем бойни машини по билата на хълмовете. Снимала панорамно и отблизо в опит да улови естеството на движенията им. Гледани от разстояние и в сивкавата светлина на ранното утро, те не приличали на машини, а на живи същества, атлетични и гъвкави. Високи дългокраки животни като жирафи, които се разминавали в търсене на най-добрата позиция.
	Преди пет години в родния си Мадисън, Уисконсин, била гледала многократно филма на Грифит „Марсианско лято“, епос, посветен на десетата годишнина от първата Английска война. С Чарли Чаплин в емблематичната си роля на симпатичния артилерист от предградията на Лондон и Мери Пикфорд като американското момиче, което той спасява и в което се влюбва, този филм се превърнал в една от основните причини Чери да тръгне към Холивуд. Сега обаче си дала сметка, че раздрънканите бойни машини на Грифит, които трудно пазели равновесие и станали лесна плячка на храбрите британски войници (предвождани от още по-храбри американски доброволци), нямат нищо общо с реалността.
	Откъм залива се чул гръм, който я стреснал толкова силно, че подскочила. Камерата се килнала и кадърът отишъл по дяволите.
	Хоумър я стиснал за рамото и посочил.
	— Виж! Корабите стрелят с големите си топове!
	Чери видяла валма дим покрай корпусите на издължените сиви силуети в океана. Не могла да различи снарядите, разсичащи въздуха, но видяла фонтаните от пръст по хълмовете на марсианците, чула трясъка на експлозиите. Големите топове гръмнали отново, и отново. Тя завъртяла трескаво манивелата на камерата си.
	Хоумър стиснал ръка в юмрук.
	— Да! Размажете ги! Виж, първите изстрели се оказаха къси, а вторите — дълги… Сега ще коригират прицела си и със следващото воле…
	Но марсианците били заели позиции и Чери ги видяла как насочват онези свои страховити прожектори, които толкова много приличали на кинокамери, но не били. Част от бойните машини открили стрелба по летящите снаряди и ги взривявали във въздуха, преди да са стигнали целта си. Останалите поели надолу по хълмовете, безразлични към опасността от далекобойните оръдия, които продължавали да разорават земята около тях.
	— Мисля, че… — подела тя, а Хоумър ахнал.
	— Панорама, за бога. Дай панорама. Към града. Виж града!
	Тя се завъртяла, без да спира да върти ръчката.
	И видяла, че марсианците от склоновете вече стрелят по Лос Анжелис. Топлинните лъчи, разсичащи въздуха по права линия, били на практика невидими — Чери със сигурност не ги видяла през малкото прозорче на камерата си, едва ли се били запечатали и на филмовата лента — но ефектът от попаденията им бил поразителен и ужасяващ. Градът бил притихнал в светлината на ранното утро, но сега тук и там сгради буквално избухвали в пламъци и димни колони се издигали в небето. След няколко минути й се сторило, че чува звънтежа на противопожарни камбани, както и далечни писъци. Инстинктивно преминала на панорамни кадри да улови картината отдалеч.
	— Господи — възкликнал Хоумър. — Прилича на Фриско след земетресението. А къде е армията, да му се не види?
	— Където е и флотът, май — казала Чери и посочила към океана. Един от бойните кораби горял, килнат на една страна.
	— Мили боже… Какъв е обхватът на топлинните лъчи?
	— Според англичаните е няколко мили. Хоумър, ти наистина ли вярваше, че ще заснемем как марсианците влизат под строй в града, а Националната гвардия оказва храбра съпротива? На гадините не им трябва да правят това. Могат просто да си стоят на високото и да ги отстрелват като…
	В този миг се чула друга силна детонация, не толкова като гръм този път, а все едно гигантски крак е ударил земята. На Чери дори й се сторило, че усеща вибрации под краката си.
	Хоумър посочил развълнувано на север, където се издигали гигантски колони от черен дим.
	— Виж! Стрелят по рафинериите!
	Чери отново заснела панорамни и близки кадри.
	— Първо акведукта, а сега нефта.
	— Сещаш ли се за онези летящи машини, които излетяха от Англия и обиколиха света? — попитал Хоумър. — Явно добре са разузнали. Знаят къде да ударят.
	— Мда — изсумтяла Чери. — Градът ще умре от жажда, защото разрушиха акведукта, а съпротивата ни ще приключи веднага щом свършим горивото. — Огледала се. — Раздвижват се.
	Великанските машини се движели целенасочено през вдигащата се мъгла, поели били надолу по планинските склонове и сега невидимите им лъчи удряли по близките предградия в полите на планината. Облизали Пасадена, а Чери въртяла равномерно манивелата и запечатвала на филм трагедията. Зелените морави почернявали овъглени, хубавите къщи избухвали като евтини фойерверки.
	— Трябва да се махнем оттук — казал Хоумър.
	— Нали дойдохме да снимаме. Ще снимам, докато не свършат лентите.
	Той я подръпнал за ръкава.
	— Чери…
	— Дай нова лента или се разкарай.
	Той се поколебал. После се навел да отвори една от кръглите метални кутии.
	А междувременно, в Англия, аз също пътувах към битка.


>>	7.
>>	„Боадицея“

	Погледнат отблизо, сухоземният кораб на Негово Величество, ландшипът „Боадицея“ беше великолепен. Ала конструкторите му трябва да са били умопомрачени.
	Такова беше основното ми впечатление, когато за пръв път го видях ясно под светлината на изгрялото слънце, докато подтичвахме след Ерик Идън, капитана на това странно превозно средство. Бяхме последните, които се качиха на борда, заради мен и моите теории за междупланетна комуникация. Бяха махнали камуфлажните му наметки и макар корпусът да беше боядисан на петна в бяло, черно и няколко нюанса на зеленото, формата му изпъкваше съвсем ясно. Наистина беше сухоземен кораб. Представете си широко и ниско тяло, с командна кула в центъра и тежковъоръжени оръдейни кули — две при носа и една при кърмата. Оръдията бяха от военноморския тип, като всяка кула разполагаше с по две четириинчови оръдия върху въртящи се платформи. А сега си представете всичко това монтирано върху грамадна рамка с колелета — нещо като триколка с две големи колелета отпред и едно отзад. И като казвам големи, имам предвид наистина големи — всяко колело беше с диаметър не по-малко от единайсет-дванайсет метра, тоест колкото височината на шестима високи мъже, стъпили на раменете си. Сами по себе си колелетата бяха толкова големи, че корабите приличаха на циркова измишльотина. Нямаха гуми, а нещо като вериги.
	„Боадицея“ беше най-големият от сухоземните кораби, но в кервана заедно с него имаше цяла флотилия от по-малки съдове, които приличаха на мутирали версии на основния дизайн, всичките настръхнали от броня, оръдия и танкови вериги. Технологията била още експериментална, дизайнът — в процес на разработка, и различните сухоземни кораби, строени на отдалечени и тайни места в Шотландия (както скоро щях да науча), били повече или по-малко ръчна изработка.
	Повечето кораби вече бяха запалили двигателите си и докато ние тичахме към „Боадицея“, наоколо ни гърмеше какофония от механични звуци. Вонеше на отработено гориво, механици търчаха напред-назад да свършат още нещо по поддръжката на тези хипопотами дори сега, когато керванът се готвеше да потегли. Беше почти все едно чакаме старта на автомобилно състезание в Брукландс, а ако се съдеше по шегите и дружеското потупване по гърба, явно екипажите и техниците споделяха нещо от състезателно-колегиалния дух на мъжете, които участват в подобни събития. Нещо студено в мен се запита дали марсианците ще останат впечатлени.
	Ерик, понеже си беше Ерик, следеше реакциите ни при вида на „Боадицея“.
	— Голяма работа е, нали? По шосе е по-бърза, разбира се, макар че съсипва настилката. Но развива добра скорост и на пресечен терен, а по-малките препятствия направо ги изяжда, предвид размера си.
	Верити, прагматична както винаги, изсумтя скептично.
	— Защо триколка? Имах триколка като малка. Не съм си представяла, че ще я видя уголемена до такива чудовищни размери!
	Ерик се ухили.
	— По-лесно се управлява, когато отзад има само едно колело, това е.
	— Наистина изглежда впечатляващо — казах на пресекулки аз, задъхана, докато тичахме към чудовището. — Но какво ще стане, когато марсианците я облеят с топлинен лъч?
	— А! — Вече бяхме при машината. Ерик удари силно с юмрук по металния корпус, после изчегърта малко от камуфлажната боя да ни покаже жълтеникавобелия метал отдолу. — Това познато ли ви е? Шасито е от алуминий, а в корпуса вложихме най-ценния си ресурс — метал от корпусите на марсиански цилиндри. Така и не успяхме да възпроизведем това чудо, затова използвахме цилиндрите, които кацнаха в Съри преди петнайсет години. Този метал предпазва пътниците в цилиндъра, докато той навлиза в атмосферата с космическа скорост, и дори топлинният лъч не може да го среже. Екипи от учени, от университетите и военните бази, го доказаха експериментално. Освен това бронята ни вече е тествана и в битка.
	Забелязах, че не спомена къде. Дори сега британското участие на Руския фронт официално се пазеше в тайна.
	— Радвам се да го чуя — казах.
	Стигнахме до отворен люк, заоблен в ъглите като водонепроницаемата врата на кораб, с къса стълба, по която да се качим. Това сякаш бе единственият отвор в корпуса, ако не броим тесните прозорци и оръжейните платформи, поместени в странични издутини, достатъчно големи да поберат артилерист. Видях и перископи да стърчат от корпуса, като на подводница.
	Ерик ни махна да се качваме.
	Покатерихме се по стълбата. И двете бяхме с незавързани връзки на ботушите и държахме кожените шлемове в ръка. Озовахме се в търбуха на машината. Оказа се, че ще делим пространството с двигателите — две гигантски лъскави чудовища, които, както разбрах по-късно, били дизелови двигатели за подводници. Елементи от впечатляваща хидравлика обточваха останалата част от помещението, предавайки задвижващата сила на двигателите към колелетата. Стените и подът бяха боядисани в бяло, осветлението беше електрическо — не проникваше и лъч дневна светлина. Грамадното помещение беше разделено с тънки преградни стени, пресичаха го висящи мостове, имаше стълби към оръдейните кули и командния мостик в средата. Беше доста претъпкано, но и подредено по един геометричен начин. Дори нитовете и сглобките бяха боядисани в бяло. Почувствах се като мишка под капака на автомобил.
	Вътрешността на „Боадицея“ приличаше и на мобилен склад за муниции — на всички стени бяха монтирани рафтове със снаряди за големите оръдия и патрони за личните оръжия. В отвори под пода бяха прибрани комплекти със специализирани инструменти, пак оттам се стигаше и до механизмите на кораба. Малкото свободно пространство беше заето от други полезни неща, струпани на купчини, като макари с метални кабели, манерки за вода, пистолети със смазочна течност, защитно облекло, метални каски, противогази и защитни очила.
	После двигателите се събудиха за живот, затвореното пространство се изпълни с рев, цялата конструкция се разтресе.
	— Та тук няма място дори за екипажа! — повиши глас Верити да надвика шума.
	— Спокойно, всичко сме измислили — извика на свой ред Ерик. — Вижте, намирате се във възможно най-добрите ръце. Пилоти са самите Стърн и Хедърингтън, а те си разбират от работата!
	Чувах ги трудно. По-късно стана ясно, че и самият екипаж разговаря с помощта на импровизиран жестов език и дори чрез почуквания с гаечен ключ по тръбите.
	Ерик ни нареди:
	— Вие двете, по-добре свършете нещо. Джули, не ни достига един човек, така че би ли се качила в капсулата — онова разширение в корпуса, има вратичка, виждаш ли? Знам, че не можеш да работиш с оръдието, но поне ще наблюдаваш и ще докладваш при нужда. Има телефонни връзки из целия кораб. Аз ще бъда на мостика. А ти, Верити… — Ерик премести купчина резервни дрехи. Отдолу имаше походна аптечка — бяла кутия с червен кръст отгоре. Стори ми се твърде малка. — Ти си медицинска сестра, нали?
	— Само доброволка.
	— Пак е по-добре от нищо. Но когато започне сражението, просто гледай да не се пречкаш. А, и стой далече от двигателите. Повърхностите стават толкова горещи, че бекон да опържиш…
	И така, аз се покатерих в капсулата — плюска в корпуса, голяма колкото да побере нещо като шезлонг, в който аз се намърдах с усилие, и табло с контролите на гигантското оръдие отпред. Свита на две, с колене почти до брадичката и наведена глава, много скоро започнах да се схващам в тази крайно неудобна поза.
	А после ландшипът се люшна напред със силно дръпване, което сигурно бе резултат от тежката му хидравлика, и с оглушително дрънчене, сигурно заради пълната липса на нормално окачване.
	Движехме се! Екипажът се развика триумфално, а аз стиснах очи с надежда да оцелея.


>>	8.
>>	В битка

	Както научих по-късно, пилотите ни, Стърн и Хедърингтън, били ключови фигури в кратката история на сухоземните кораби, така че явно бяхме извадили късмет с тях.
	Капитан Албърт Стърн беше цивилен доброволец, набързо произведен в офицерски чин, а командир Томи Хедърингтън от Осемнайсети хусарски полк беше смел кавалерист с ярко въображение. Чудатият съд, на който се возехме, се бе родил от скица върху салфетка, която Хедърингтън надраскал по време на вечеря с Чърчил в един лондонски клуб. По онова време корабите били най-сериозните ни бойни машини, ала нямало голяма полза от тях в борбата срещу марсианците. Чърчил веднага разбрал, че идеята на командира би позволила използването на военноморската бойна технология в сражения на сушата.
	И пак единствено той би могъл да тласне към живот една толкова откачена идея. Големите машиностроителни заводи в Северна Британия били мобилизирани със спешна правителствена заповед за разработката и конструирането на тези зверове, от „Метрополитан Камел“ в Бирмингам до „Мърлес Уотсън“ в Глазгоу. Чърчил проявявал личен интерес към проекта от самото начало и провеждал редовни инспекции на изпитанията в една военна база в Шотландия, макар че много от тестовете се провели на континента, а някои от по-малките съдове наистина били изпробвани в реална битка на Руския фронт и под строга тайна.
	След като потеглихме, аз огледах по-подробно металния си затвор. Открих наблюдателните отвори, тесни прорези в корпуса с метални капаци, които се издърпваха трудно. През тях се виждаше отстрани и донякъде напред. Разполагах и с малък перископ, с чиято помощ можех да виждам във всички посоки, но образът беше силно ограничен.
	С помощта на наблюдателните отвори и перископа придобих представа за терена, през който се движехме, видях и съдовете, които ни следваха. Бяхме цяла флотилия с „Боадицея“ начело — сухоземни кораби, големи и малки, но никой голям колкото нас. Придвижвахме се сред облаци от отработени газове и оряхме английските ниви с веригите си, оставяйки зад себе си грозен кафяв белег. Тромавите съдове ми заприличаха на двойнодишащи риби, водни създания, които с мъка пълзят по земята. По-малки превозни средства, коли и мотоциклети, се стрелкаха покрай нас, аероплани летяха в небето като ярки насекоми в ранното утро, чието жужене се губеше, погълнато от рева на сухоземната армада.
	Движехме се бавно обаче. Максималната ни скорост в пресечен терен бе едва четири-пет мили в час, често спирахме и заради повреди. Автомобилите и мотоциклетите се движеха много по-бързо.
	От време на време се измъквах от малкия си затвор, колкото да дам почивка на изтерзания си гръбнак. За да не напуска Верити поста си в импровизирания медицински пункт, аз й носех чаша вода, която сипвах от един кран, а тя ставаше все по-топла с всяка измината миля, гореща дори.
	_Горещо_… всичко в търбуха на „Боадицея“ беше горещо, шумно, мазно и претъпкано с хора и вещи, а всяка неравност по пътя се усещаше болезнено. Момчетата от екипажа, с предпазни очила и маски, се трудеха върху двигателите и все проверяваха тракащите бутала и съскащите клапи. Поне въздухът, който дишахме, беше относително чист. Сигурно имаше някаква система за вентилация, иначе отдавна да сме се задушили от отработените газове. Температурата обаче се покачваше зловещо и се боях, че ако продължава така, много скоро ще се сварим в собствен сос.
	Въпреки жегата и шума екипажът работеше неуморно. Членовете му до един бяха отлично обучени, компетентни и дисциплинирани млади мъже с технически умения. Въпреки униформите си в маскировъчен цвят, приличаха повече на военноморски офицери, отколкото на войници, дори командира си наричаха „капитане“. И сякаш се грижеха не за страховито оръжие по време на война, а за някакъв гигантски енергиен генератор. Запитах се дали това не е поглед към войната на бъдещето, когато спокойни млади мъже ще работят с прецизните контроли на незнайни оръжия и ще убиват с тях от разстояние. Може би наистина заприличвахме на марсианците, помислих си, които воюваха на Земята със същото безстрастие.
	Тоалетната представляваше дупка в пода с метален капак. Използвах я веднъж — нямаше дори параван, зад който да се скриеш, но предвид обстоятелствата скромността не беше приоритет. Бяхме обезводнени, а вече не помнех кога сме се хранили за последно като хората.
	Очакваше се да стигнем целта си чак по пладне. И докато ние се влачехме през калта, както щях да разбера по-късно, марсианците съсипваха Лос Анжелис и се бяха приземили в Мелбърн, Австралия.


	Когато научих, че най-после наближаваме Кордона, изпитах облекчение. Минаваше два следобед.
	Автомобилите и мотоциклетите изостанаха, продължиха само сухоземните кораби. Някъде пред нас се чуваше бумтеж като от гръмотевици. Артилерийски преграден огън, както се оказа — оръдия обстрелваха от голямо разстояние марсианските укрепления близо до мястото, където ние щяхме да пробием периметъра на Кордона, целта бе да отслабят защитата, преди ние да ударим. С други думи, битката вече беше започнала.
	По телефона в моята капсула чувах какво си говорят Ерик и неговият екипаж. Този път нямаше и помен от шеговитата атмосфера в Торнбъро, а само спокойно отчитане на показанията от уредите, рутинни доклади от машинното и тихият глас на Ерик, който отброяваше оставащото разстояние:
	— Половин миля до телените ограждения, момчета, малко остана…
	Знаех, че когато влизат в сражение, мъжете са склонни да се затварят в себе си, да мислят за дома, за съпругите и децата си, за майките си. Задача на офицерите бе да ги връщат към действителността.
	— Хайде, още четвърт миля… бъдете готови… двеста метра… Нашите хора вече махат бодливата тел да ни отворят проход, виждам ги. Изкушавам се да гръмна бутилка шампанско в тяхна чест, но ще се въздържа… Ето го и Окопа.
	Пейзажът се промени. Доскоро се движехме през зелени ниви и пасища, които, макар изоставени и без обичайните овце и говеда, не изглеждаха по-различно, отколкото във всеки друг майски ден през последните десетина години. Сега обаче земята бе гола, къщите — разрушени, оградите — съборени, дори дърветата бяха прекършени или изпепелени. Самата земя бе разорана от гумите на превозни средства и надупчена от снаряди. Видях и други следи от битка — разбита картечна установка, оръжията стопени като карамел, зърнах дори белееща се кост, оглозгана до кокал ръка, която стърчеше от сухата пръст. Не бях виждала това полесражение преди, защото бях стигнала до Кордона през подземните тунели. Истината е, че топлинният лъч почти не оставя трупове след себе си.
	— А сега, господин Стърн, моля, дайте газ до ламарината!
	Двигателят изрева, „Боадицея“ се юрна напред, носът й се вирна към небето, докато корабът изкачваше насипа, после изведнъж пропадна рязко надолу, все едно бяхме цопнали в гигантски кладенец!
	Ако наблюдавах отвън, щях да виждам нещата по-добре. Само че тогава не бих оцеляла за дълго.
	За да навлезем в Кордона, първо трябваше да минем през Окопа, тройната система от изкопи, толкова дълбоки, че да затруднят и марсианска бойна машина. Именно в първия от тези изкопи се хвърли нашият брониран кораб, след като набра необичайна до този момент скорост. Окопът беше петнайсетина метра дълбок и толкова широк, но „Боадицея“ беше дълга трийсет метра и беше конструирана точно за такива цели. След като се изкатери по насипа до парапета, сухоземният кораб се метна на скорост над дълбокия процеп и преди носът му да пропадне фатално, предните му колелета заораха в отсрещната стена на изкопа. Сред вой на двигатели, фонтани от пръст и насърчителни викове, колелета свършиха своето, носът се изправи, „Боадицея“ пое към следващите две траншеи на Окопа и ги премина успешно.
	Ние бяхме върхът на копието. Зад нас траншейниците от Окопа метнаха понтони и временни мостове над трите препятствия. По-малките кораби се юрнаха след нас по импровизираната рампа и бързо ни настигнаха.
	А марсианците дойдоха да ни посрещнат.
	Залепила уплашено очи за перископа, аз видях по нещо от тях тук и там — дългите крака, бронзовите качулки, камерите на топлинните лъчи. Движехме се право към тази гора от крака и дори през рева на двигателя чувах екзалтираните крясъци на екипажа.
	А после топлинни лъчи ни заляха от всички посоки.
	Усещахме ги като удар с юмрук и при всяко кроше се чуваха писъци. Плочите от корпусите на марсианските цилиндри издържаха на топлинния лъч, но бяха прикрепени към тялото на ландшипа от простосмъртни инженери, имаше пролуки и шевове, през които при всяко попадение хвърчаха капки стопен алуминий и прегаряха дрехи и плът. Верити изведнъж се сдоби с множество пациенти в импровизирания си медицински пункт. Но въпреки изгарянията и дълбоките рани по снагата на нашия кораб, ние все още се движехме право към чудовищата.
	До бариерата от високи метални крака останаха броени метри. Зарязах перископа и се свих на кълбо…
	Ударихме се с оглушителен трясък. Нещо изстърга по покрива на кораба, после някъде зад нас се чуха нови трясъци и нещо като взрив.
	Надникнах през перископа, събрала смелост да се надигна, и разбрах какво е станало. Бяхме се врязали през краката не на една, а на две бойни машини; и двете се бяха прекатурили, а качулката на едната се беше взривила при удара си в земята. Другите машини се бяха скупчили около падналите си другари, както правеха винаги. Видях армада от по-малки съдове да връхлита зад нас за битка с марсианците. Знаех, че много от хората в тях ще умрат днес… щяха да умрат през следващите няколко минути всъщност… но щяха да отнесат и марсианци със себе си.
	Сигурно ще ви се стори странно, че в разгара на подобно епично сражение аз подскочих стреснато, когато Ерик Идън отвори вратичката на моята капсула, но точно така стана. Лицето му беше почерняло от дим и сажди, без очите, защитени допреди малко от предпазни очила. Ерик се усмихваше широко, зъбите му се белееха.
	— Страхотна каскада, какво ще кажеш?
	— Две бойни машини с един удар, това ще кажа.
	— Ако направиш нещо такова на футболен мач, ще ти дадат червен картон за нарушение. Колегите ще довършат битката зад нас, но ние и още няколко машини продължаваме напред. Основната ни цел е да разрушим командния център на марсианците при Амершам. Ти обаче, миличка, слизаш тук.
	Измъкнах се от капсулата, цялата вдървена. Верити се трудеше трескаво — обработваше раните на четирима мъже с тежки изгаряния по лицето, врата, гърба, краката; всичките замаяни от морфина. Пети мъж, накуцващ от изгаряне на крака, й помагаше както може. Въздухът беше силно задимен и вонеше на кордит; двигателите ревяха, предавките виеха. Но екипажът все така се трудеше с трескава енергия, ландшипът все така се движеше напред.
	— Изпращам с теб един млад офицер — каза ми Ерик. — Лейтенант Хопсън, онзи, който те доведе при мен. По-умен е, отколкото изглежда, и добре познава Кордона. Участвал е в няколко операции за внедряване. Той ще те заведе при Мариот.
	— А Верити?
	Чула името си, тя вдигна поглед към нас и заяви:
	— Аз ще остана тук. — И се обърна, преди да съм реагирала.
	Повече нямаше да видя Верити Блис; тя загина в онази битка. От всички хора, които срещнах през Втората война, Верити бе приела натрапената й роля най-радушно и присърце, сякаш виждаше в нея ценна възможност за личен напредък. В крайна сметка даде живота си на фронтовата линия и загина много млада. Малцина войници могат да се похвалят с нейния кураж.
	Ерик ме потупа по рамото.
	— Хайде. Колкото по-бързо се отърва от теб, толкова по-скоро ще си върна контрола над кораба. Томи Хедърингтън е страхотно момче, но е малко безразсъден…


	Исполинският сухоземен кораб така и не спря напълно, преди да свали мен и Хопсън; набрал бе безценна инерция, която не можеше да изгуби заради такива като нас, затова се наложи се скочим в движение и да се търколим върху разораната пръст. Понатъртихме се, но само толкова.
	Хопсън се изправи пръв и ме дръпна зад прикритието на някаква стена, обгорена и срината наполовина. „Боадицея“ вече се бе придвижила напред и гигантският й фланг се източи покрай нас като корпуса на голям пътнически кораб, който напуска пристанището в Ливърпул. Изключителна гледка.
	Както вече знаем, „Боадицея“ стигнала до Амершам преди залез-слънце, начело на останките от своята сухоземна флотилия, влязла в сражение с марсианците и нанесла сериозни щети. Въпросът, дали това мащабно военно начинание е затруднило по какъвто и да било начин изпълнението на марсианските планове за глобална война, и до днес си остава спорен за много историци. Ако питате мен, опитът си струваше. Така или иначе, самата „Боадицея“ не оцеля в сражението. Днес монументалните й останки заемат централно място в една от музейните ни сбирки.
	Хопсън ми даде минутка да си поема дъх. После каза:
	— А сега да намерим онзи негодник Мариот и неговите приятелчета. Готова ли сте?
	— Винаги готова.
	Той се надигна да огледа околността, после ме изведе на открито.
	И в часовете, които последваха, докато ние бродехме из Кордона в търсене на нашите съзаклятници, среднощната линия пълзеше през континенти и океани, нови марсиански флотилии се приземяваха и сраженията набираха сила по целия свят.


>>	9.
>>	Бягство от Лонг Айлънд

	Марсианците били започнали да се изнасят от гигантската си яма в руините на Стоуни Брук в шест часа нюйоркско време. Движели се неумолимо на запад, прегазили острова към Манхатън, тласкайки пред себе си гигантска вълна от хора в коли и камиони, на мотоциклети и велосипеди и много, много други пешком, всички изтеглящи се на запад към мостовете и континента.
	А Хари Кейн, след като търпеливо изчакал Мериголд Рафърти, потеглил късно.
	Подкарал доджа на Бил Удуърд — Бил седял до него, а Мериголд на задната седалка — и се влял в основния поток на запад. Налагало се буквално да пълзят, не толкова заради трафика, колкото заради пешеходците, прашни хора, тътрещи се по прашни пътища, натоварени с багаж и бебета на ръце, старци и инвалиди на колички. Всеки път, когато идвал в Лонг Айлънд, Хари оставал поразен от крайностите на богатство и бедност, които съжителствали тук. Само на няколкостотин метра от грейналото имение на Бигълоу, тази емблема на богатство и разточителност, човек можел да види потънало в мръсотия постиндустриално струпване на затворени фабрики, складове и кейове, плюс мрачен хотел, пансион или бар — барове имаше винаги въпреки Сухия режим — и порутени бараки край шосето. В онази петъчна сутрин богати и бедни бягали рамо до рамо по прашните пътища и това изглеждало някак съвсем на място.
	Повечето магазини били затворени, а малкото отворени били опоскани до шушка, няколко дори изглеждали разбити. Най-тежките задръствания били при малкото бензиностанции, където все още имало бензин. Хари и спътниците му чакали половин час край една такава бензиностанция — служители в смачкани униформи зареждали кола след кола от мръсни, боядисани в червено помпи под надзора на двама намръщени едри мъже с пушки в ръцете.
	— Леле — възкликнала Мериголд Рафърти, проточила врат през прозореца. — Свободният пазар в действие, а? Чудя се на какви ли цени продават.
	Удуърд измърморил:
	— Резервоарът е пълен наполовина. Имам и туба с бензин в багажника. Стига да изключваме двигателя в задръстванията, би трябвало да стигнем до Манхатън. Така де, не е далече. Мда, не бензинът е проблемът ни.
	Хари се взирал унило през прозореца. На моменти потокът от пешеходци ставал толкова гъст, че доджът бил плътно заобиколен от тътрещи се хора.
	— Същото се е случило в Англия през 1907-а. И още веднъж през 1920-а. Макар че през седма не е имало толкова много автомобили.
	— Както и по време на Европейските войни — мрачно добавил Удуърд. — Дали си руски селянин, или изтормозен автомонтьор на Лонг Айлънд, няма значение. Както няма значение дали те преследва брониран германски танк, или марсианска бойна машина.
	— Няма и следа от полицията, между другото — вметнала Мериголд. — Нито от Националната гвардия. По дяволите. Аз съм виновна. Ако не бях аз, отдавна да сте се измъкнали. Не трябваше да ме чакате. Преди двайсет и четири часа дори не се познавахме.
	Удуърд се засмял.
	— На фронтовата линия е така. Когато летят куршуми и взводовете се смесят, често се бориш за живота си рамо до рамо с човек, когото не си познавал преди двайсет и четири секунди, какво остава за часове.
	— Никога не съм била на фронта — казала Мериголд.
	— Е, сега си — тихо отвърнал Удуърд. — Пролука в трафика, да тръгваме.
	Слънцето се изкачвало в небето. Хари погледнал на север през залива и му се сторило, че зърва отблясъци, сякаш слънчевите лъчи се отразявали в корубите на движещи се бойни машини. Изглежда, марсианците газели в плитката вода покрай брега.
	— Хитреци. Избегнали са трафика — отбелязал навъсено Удуърд, когато Хари споделил с него подозренията си.
	Наближили града около обяд.


>>	10.
>>	Мостовете на Ню Йорк

	Планът на Удуърд бил да минат напряко през Куинс и после да пресекат към острова на Манхатън по моста Куинсбъро.
	Ала много преди да стигнат до моста, станало ясно, че няма начин да изминат разстоянието с кола. Първо, всички били стигнали до същата идея и целият трафик — автомобилен и пешеходен — се насочвал към няколкото места, където можело да се пресече Ийст Ривър, включително към Куинсбъро, и много преди Хари и спътниците му да стигнат брега, шосето се задръстило окончателно и движението спряло.
	Второ, Куинс бил в пламъци. Още преди да слязат от колата, миризмата на дим се усещала силно, а на хоризонта се виждало зловещо зарево въпреки ясния летен ден.
	Преди да зарежат колата, Удуърд събрал останалата им вода, бира и храна, а от малкия багажник извадил дебели шофьорски ръкавици и шалове.
	— Ще предпазят ръцете ни от огъня. Вържете шаловете на устата си срещу дима… Вземете и това. — И им връчил по един пистолет.
	Хари огледал своя.
	— Автоматичен колт.
	— Старичък е, на десетина година. Рита като муле. Някой ден ще ги върна на армията. Ето ви и по два пълнителя. — Претеглил ги с поглед. — Знаете как да си служите с пистолет, нали? — Показал им основните неща, презареждането, предпазителя. — Не възнамерявам да убивам американци днес. Мислете за пистолета като за вълшебна пръчка, която ще ви отвори път сред тълпата.
	— Изглеждаш подготвен — подхвърлила Мериголд.
	— Уви, не. Измислям всичко в движение. — Преди да зарежат колата, Удуърд оставил на предното стъкло билет за паркинг на Американската армия и грижливо заключил вратите. Намигнал на Хари. — Няма да я спаси от топлинния лъч на марсианците, но кой знае, може би един ден ще се върна да си я прибера. — Хари забелязал, че Удуърд пъхнал под сакото си един голям гаечен ключ. — Така, хайде да тръгваме към моста. Ще трябва да минем по него, живи или мъртви.
	Поели пешком през градския пейзаж на Куинс, лабиринт от складове, фабрики и грозни жилищни сгради покрай реката. Бежанският поток от Лонг Айлънд, започнал при Стоуни Брук, където паднали цилиндрите, и набъбвал по цялото протежение на острова, сега се изсипвал в горящото предградие, чиито жители на свой ред се опитвали да избягат. Царели хаос и паника, чували се трясъци, улиците били блокирани от изоставени или горящи автомобили, задръстени от хора.
	И през всичко това тримата бавно си пробивали път към брега на Ийст Ривър. Удуърд се опитвал да ги прекара встрани от най-големите пожари, чиито димни колони се издигали високо в небето. Той и Мериголд с лекота намирали заобиколни пътища по тесни улички между къщите, през стени и огради, през празни дворове, а веднъж дори минали през една къща, влезли през незаключената предна врата и излезли през задната. За облекчение на Хари, избягвали конфронтациите и не си търсели излишни проблеми.
	Журналистическото око на Хари засичало интересни детайли — старица, която отчаяно се опитвала да заключи вратата на горящата си къща; момченце, което седяло на стъпалата пред друга, стискало дървено корабче и плачело с глас; жена с родилни болки насред улицата, наобиколена от неколцина, които се опитвали да й помогнат, докато други ги блъскали нетърпеливо да им сторят път. А един възрастен мъж просто _умрял_ — хванал се за гърдите току пред Хари, сринал се на земята и издъхнал. Хари се запитал кой ли е този човек; изкушавал се да извади тефтерчето и молива от предното джобче на сакото си, но всеки път, щом се забавел да хвърли втори поглед към една или друга трагедия, Удуърд или Мериголд го сръчквали в гърба с ругатни.
	А после Хари видял бронзов отблясък високо във въздуха. Качулката на бойна машина, надвиснала над Куинс.
	По-късно щеше да ми разкаже, че тази гледка го изпълнила с дълбоко вълнение. Всичко изглеждало толкова нереално, сякаш се били озовали сред гигантски декор във филмово студио. Но младостта е такава.
	Накрая все пак се добрали до брега на реката, и то точно пред моста Куинсбъро. Удуърд явно бил цар на навигацията.
	Задавен от дима, Хари примижал, заслепен от грейналата водна шир. Мостът и под него реката, налазена от ниските сиви силуети на бойни кораби и по-малки съдове, вероятно фериботи, които храбро превозвали малки групи бежанци от единия остров до другия, от Лонг Айлънд до Манхатън. А от другата страна се възправял Манхатън като гигантски риф от сгради. Докъдето стигал погледът, въздухът над Манхатън бил чист, поне засега нямало следи от пожари. Като погледнал назад обаче, Хари видял, че Бруклин е забулен от дима на гигантски пожар, миг по-късно се чул трясък на силна експлозия. Бруклин е промишлен център с много рафинерии и докове, все мишени, които да привлекат вниманието на марсианците.
	Колкото до моста Куинсбъро, той бил задръстен от гъста, непомръдваща маса хора и автомобили.
	— Марсианците още не са пресекли — казала Мериголд. — Значи се движим пред тях… Остава само да минем някак по моста. Мамка му.
	Хари се ухилил.
	— Хей, не псувай! Вече не си в Менло Парк, скъпа.
	Удуърд тръгнал напред.
	— Хайде. Сега е моментът да използвате вълшебните си пръчки.
	Движел се начело, пробивал си с лакти път през тълпата, а Хари и Мериголд се опитвали да го следват. Пистолетът наистина бил символ, психологическо предимство, ако щете. В действителност Удуърд си пробивал път най-вече с бутане и като крещял заповеди с авторитетен глас, на които хората се подчинявали инстинктивно. Звучал така, сякаш вярва безрезервно в правото си да мине по моста, и това вършело работа.
	И така, педя след педя и метър след метър, тримата напредвали към другия бряг.
	Мостът минавал над остров Блакуел, застроен със сиви, грозни здания — болници и един затвор. Хари видял, че част от хората се отклоняват натам, видимо изтощени или с идеята, че това парче земя насред реката може да се окаже по-сигурно убежище от Манхатън. Но островът вече бил пълен и мъже с револвери и палки, вероятно от охраната на затвора, били преградили пътя и връщали прииждащите хора.
	Най-сетне стигнали другия бряг на реката. Хората се изливали по улиците на Манхатън, които се пълнели бързо, но не можели да се сравняват с навалицата в Куинс или с мелето на моста.
	Удуърд спрял да ги изчака. И тримата били потни, разрешени, задъхани.
	— Всички добре ли са? А сега да намерим Американската армия.
	И решително ги повел на запад по Източна Шейсета улица.


>>	11.
>>	Сентрал парк

	Оказало се, че армията, заедно с отряди на Националната гвардия и щатското опълчение, лагерува в Сентрал Парк. Удуърд оставил Хари и Мериголд да го чакат на ъгъла на Петдесет и девета улица и Пето авеню, а самият той продължил към парка да потърси някой офицер и да разбере повече за ситуацията.
	Нищо кой знае колко необичайно не се усещало в Манхатън, мислел си Хари, докато чакали Удуърд. По улиците нямало задръствания, макар трафикът да бил засилен и да се виждали повече военни камиони от обикновено; пътни полицаи все така регулирали кръстовищата. Хари, мръсен и изтощен след безсънната нощ, се чувствал като скитник, който току-що е влязъл в града. Но дори и тук по тротоарите имало забързани хора с куфари в ръце и раници на гръб, някои водели деца, други бутали инвалидни колички, точно като на Лонг Айлънд. И сякаш всички се придвижвали на север.
	Хари виждал хотел „Плаза“ от мястото си. Въздъхнал. Мериголд вдигнала вежда.
	— Какво те яде?
	Той свел поглед към съсипания си официален костюм.
	— Виж ме само. Не съм се преобличал, откакто се наконтих за партито на Бигълоу преди… кажи-речи цяло денонощие. Два часа в някой апартамент в „Плаза“ биха ми се отразили добре — душ, чаша шампанско, пура, купчина вестници…
	За разлика от него Мериголд явно се чувствала добре в костюма си за езда, практично и удобно облекло, по което почти нямало следи от дългата нощ. Тя вдигнала рамене.
	— Мечтай си. Колкото до вестниците, цяла нощ бягахме от новините. Знаем какво се случва по-добре от всеки вестникарски редактор в града.
	— Така е. И никой си няма представа живи ли сме, или мъртви…
	Тази мисъл накарала Хари да се огледа за уличен телефон. Видял един и хукнал натам да звънне на родителите си. Сторило му се странно, че телефонните линии още функционират. Семейството му в Айова било добре, но следяло с тревога новините; Хари им обещал да се прибере възможно най-скоро и наистина го мислел. Когато Мериголд понечила да се свърже на свой ред със семейството си, линията прекъснала. Щели да минат много дни, преди Хари да се свърже с някого по телефона.
	Удуърд се върнал с ръце в джобовете.
	— Трябва да видите какво е направила армията с парка. Ужас. Аз копаех по-свестни дупки за клозети още през първата си седмица в казармата.
	Мериголд вдигнала вежди.
	— Е, готова ли е нашата храбра войска да помете врага?
	— Ще ми се. На мен, както и на Патън.
	— На кого?
	— О, един мой приятел. За добро или зло, в армията ни няма много офицери с боен опит. Джордж обаче е ветеран, участва в наказателната експедиция срещу мексиканците на Панчо Виля през шестнайсета, а сега отговаря за наземната операция тук. Освен това са го повишили в майор. — Удуърд се ухилил. — Умно момче е той.
	Мериголд не изглеждала впечатлена.
	— Да, да, ясно. Кажи ни какво смята да _прави_ този твой Патън.
	Удуърд свил рамене.
	— Обмисля как най-добре да използва ресурсите си, за да спре марсианското настъпление и да защити цивилните. В момента води ожесточен спор с началниците си кога да взривят мостовете, които свързват Манхатън с Бруклин и Куинс.
	Хари зяпнал невярващо.
	— Като моста Куинсбъро? Но всички мостове са претъпкани с хора… а и ако не броим фериботите, те са единственият начин да се измъкнеш от Лонг Айлънд.
	— Знам, така е. Но в очите на военните взривяването им е единственият начин да спрат марсианците. Ако ги задържим във…
	Мериголд започвала да се ядосва.
	— Сериозно? _Да ги задържите?_ Абе, вие, военните, не четете ли какво става в Англия? Реката няма да ги спре!
	Удуърд вдигнал ръце.
	— Не убивай вестоносеца. Междувременно се организират евакуационни маршрути. Може да се тръгне на запад към Ню Джърси — влаковете още са в движение, има фериботи и мостове; или на север по мостовете към Бронкс. — Огледал се и понижил глас. — Патън е получил заповед да прати хора, които да транспортират златния резерв от Манхатън. Но това да си остане между нас.
	Хари се замислил.
	— Значи, насочват хората на запад и на север.
	— Да. Проблемът според мен е, че точно натам ще се насочат и марсианците, след като превземат Манхатън. Така де, това е пътят към континенталната част на града.
	— Значи ние ще поемем на юг — казал Хари. — Което ще ни вкара в капана на поредния проклет остров, но…
	— Но няма да сме в зоната на бойни действия — одобрил Удуърд и се ухилил на Хари. — Пък и ти си репортер, нали? Сигурно ти се иска да си в центъра на събитията. Марсианци в Ню Йорк! Това е историята на века. Чуйте ме. Тръгнете към Батъри Парк, това е крайната южна точка, до която можете да стигнете. Стойте далече от пожарите. Ако мога, ще дойда при вас, когато нещата се стабилизират. _Ако_ се стабилизират.
	При мисълта, че ще изгуби Удуърд, Хари внезапно се почувствал уязвим. Като дете, изоставено от баща си.
	— Ами ти?
	— Аз ще се върна в Сентрал Парк. — Потупал рамото си. — Крилото ми е счупено, но пак имам повече боен опит от половината новобранци там, взети заедно, а и някой трябва да налива здрав разум в главата на Джордж Патън.
	Войник се появил на бегом откъм реката, оглеждал се за офицер, на когото да докладва, и крещял за някакво ново развитие. Скоро се разбрало какво е станало.
	Взривяването на мостовете се бе обезсмислило.
	Марсианските бойни машини просто прегазили Ийст Ривър в широка дъга между мостовете Куинсбъро и Уилямсбърг. При дълбочина от дванайсет-тринайсет метра реката не била никакво препятствие за трийсетметровите машини, факт, който — както Мериголд отново изтъкнала с ожесточение — би трябвало да е известен на всички, които са чели репортажите от Англия. А междувременно, както щели да научат по-късно, по-малки машини работници се придвижвали _под_ водата и излизали на отсрещния бряг, сплескани с речна кал и с готови за стрелба генератори на топлинен лъч.
	Хари погледнал надолу по Шейсета улица и ги видял — бронзовите качулки на бойните машини стърчали високо във въздуха между сградите. Марсианци в Манхатън. Артилерията в Сентрал Парк открила стрелба.
	Хари и Мериголд се сбогували набързо с Удуърд и хукнали на югозапад.
	А по целия свят продължавали да падат цилиндри.


>>	12.
>>	Как марсианците дойдоха в Мелбърн

	В утрото, когато Светкавичната война дошла в Австралия, Люк Смит бил на четиринайсетина години. Сега, когато пиша своя разказ, Смит е образован млад мъж в края на двайсетте, адвокат, страстен защитник на правата на своите хора. Имал ясен спомен за събитията от онези удивителни дни и когато най-после преодолял неграмотността си, седнал да опише какво е видял.
	Истинското му име не е Люк Смит, не е било и по времето, когато се приземили марсианците. Бил отделен от семейството си във Виктория още като малко дете. До десетгодишната си възраст живял в една християнска мисия, където го кръстили на известния автор на госпъли, а след това го „заели“ — ясно помни, че са използвали тази дума — на един овцевъд близо до Бендиго. Там бил изнасилен. Предпочита да не навлиза в подробности. От малкото, което разбрах, насилникът е бил един от собствените му хора. На дванайсет избягал в буша.
	Отправил се на юг към Мелбърн, град, за който бил чувал, но не бил виждал с очите си. Бързо разбрал, че градовете са като гигантски машини за производство на отпадък, който може да ти осигури препитание, ако си достатъчно умен. На четиринайсет бил част от прослойка млади аборигени, презирани и дори по-невидими в градска среда, отколкото в провинцията.
	Бил умно дете, макар никога да не бил ходил на училище, с беден речник и силен акцент. Въпреки това, от разговорите си с другите аборигени и от коментари, дочути от бели хора — те вероятно са смятали, че могат да говорят спокойно пред него, защото няма да ги разбере — Люк постепенно придобил представа за положението на своя народ. И на ранна възраст решил, че непременно трябва да оцелее.
	Винаги се бил чувствал сам.
	А после дошли марсианците.


	Цилиндрите се приземили при Феърфийлд, североизточно от Мелбърн, в полунощ в събота, двайсети май — по същото време беше петък следобед в Англия.
	Люк спял в лунапарк, увеселителен комплекс в Сейнт Килда на брега на залива Порт Филип, югоизточно от Мелбърн. Когато се събудил малко след зазоряване в онази съдбовна събота, лунапаркът му се сторил пуст. През нощта бил чул шум от автомобилни двигатели и дори животински вой, но това не го притеснило, защото такива звуци се чували всяка нощ. Комплексът бил голям и запуснат, полицията го навестявала рядко и имало много места, където момче като Люк да се скрие и да прекара нощта в безопасност.
	Но когато излязъл от скривалището си, не видял жива душа.
	Тръгнал през лунапарка покрай сергиите, стрелбищата и атракционите, някои заключени, други просто изоставени. Замислил се дали да не разбие стъклото на някой павилион за хранителни стоки, но по навик се отправил към кофите за боклук. Направило му впечатление, че плъховете са станали по-смели.
	След като се нахранил и воден от инстинкт, за който по-късно не намираше обяснение, той тръгнал към центъра на Мелбърн, само на няколко мили от увеселителния комплекс.
	Минал през района на Албърт Парк на път за южен Мелбърн и реката. Имал добър усет за посоките и след две години в града вече го познавал отлично, нищо, че трудно разчитал табелките с имената на улиците. Предградията не били съвсем пусти, но доста обезлюдени. Видял тук-там хора в залостени къщи да надничат страхливо през прозорци, гледащи на север. Оглеждали се за заплаха, за която Люк все още не знаел нищо. Имало и окъснели бежанци, ходели предимно пеша. Електрическите трамваи стояли неподвижни и безполезни на релсите си. Тук и там се виждали разбити магазини. Изоставен багаж се валял по улиците.
	А на два пъти Люк видял нещо невиждано преди — трупове на бели хора. Премазани по време на масовото бягство.
	Прекосил река Яра по моста Куинс. На отсрещния бряг се пресичали правите улици на богаташката част от града. По онова време Мелбърн все още бил млад град и по-късно Люк щял да научи историята му — парите от Златната треска, с чиято помощ бил основан, банковият срив от деветдесет и трета, за който още се говорело под сурдинка три десетилетия по-късно.
	Люк винаги бил гладен и инстинктът го повел към пазара „Кралица Виктория“, голямо пазарище със занаятчийски работилници и сергии за дрехи, сгъчкани между павилиони за хранителни стоки. Люк познавал мястото добре; в пазарни дни се пълнело с всякакви хора, от колежански преподаватели с характерните си роби до облечени в черно възрастни италианки с пазарски колички. Имало и куп джебчии. Люк идвал тук заради боклуците, понякога и просел, ако се налага. В онзи ден пазарът бил пуст. Но кошовете за боклук зад сергиите и павилионите били пълни със студено месо, стар хляб, недоядени кексчета. Люк си помислил дали да не намери някаква торба и да я напълни, защото друг път едва ли щял да намери толкова храна тук. Но ако си натоварен, не можеш да бягаш. Решил да се върне на пазара по-късно и да си напълни корема, когато огладнее… ако късметът не му обърнел гръб дотогава.
	В онзи миг обаче се чувствал свободен, не изпитвал глад дори.
	Воден от каприз, той тръгнал към Суотсън стрийт и Националната библиотека „Виктория“. Знаел, че сградата е пълна с книги, дори имал известна представа за какво служат книгите, макар самият той едва да успявал да разчете името си. Но в библиотеката го интересувало друго, а именно гигантският купол на върха й — чувал бил, че е най-големият бетонен купол в света. (Всъщност това не е съвсем вярно, просто местните обичали да се хвалят.) На Люк обаче му харесвало просто да стои пред библиотеката и да гледа нещо, което го няма никъде другаде по света.
	Тази представа ми допадна — окъсаното аборигенско момче на пустата улица в града на белите хора, неграмотно, мръсно, насилвано и пренебрегвано, как стои на моравата пред колоните на фасадния портик — само, но и вдъхновено от този паметник на познанието.
	И точно тогава се появила марсианската бойна машина — над библиотеката, в сърцето на Мелбърн.
	Люк не се изплашил твърде и по-късно това често се превръщало в повод за размисъл. За едно момче от буша всичко в големия град било удивително — високите здания във финансовия квартал, толкова високи, че сякаш всеки миг щели да се катурнат; дори виенското колело в лунапарка, самото то високо колкото марсианец, го стреснало повече от бойната машина, когато го видял за пръв път.
	В първия миг марсианецът просто си стоял там и сякаш гледал надолу към момчето, вторачено нагоре към него. Но после лъскави израстъци се раздвижили около качулатата му глава и извадили някаква машина, която приличала на голямо оръдие. Люк бил виждал оръдия. Обърнал се и хукнал с всички сили.
	Но бил достатъчно любопитен да хвърли поглед през рамо.
	Топлинният лъч взривил купола на библиотеката в градушка от бетонни шрапнели и аутодафето на безценните книги започнало с гигантски пламък.
	Люк бил чувал бели хора да си говорят, че нямало нищо лошо в завземането на родните му земи и изтребването на местното население. Когато европейците слезли на австралийския бряг, континентът бил _terra nullius_, ничия земя, юридически празна, сякаш местното население изобщо не съществувало. А победата на европейците дошла след война на стоманата срещу камъка. Сега, мислел си Люк, докато тичал, каквато и да била онази исполинска машина — зачудил се дали не са японците, защото бил чувал господата в Мелбърн да изразяват опасения заради териториалните амбиции на тези чужденци — сега Австралия се била превърнала в сцена на нова война, не срещу стомана този път, а срещу топлина.
	Тичал и тичал. И се смеел.


>>	13.
>>	В Пекин

	И ако Люк Смит проспал инвазията в Австралия, то два часа по-късно, когато марсианците кацнали в Пекин, Том Айлот изобщо не повярвал, поне в началото, че извънземната заплаха е нещо реално.
	— Такъв беше Китай през двайсетте — каза ми той години по-късно в Сидни, където се срещнахме след публикуването на собствената му книга за онези събития. — Тъкмо си помислиш, че лудницата е пълна, и се случва нещо още по-откачено. Но после…
	Към шест сутринта го събудил негов приятел, китайски студент на име Ли Кичао.
	— Ти идва! Война! Виж!
	Ли, убеден привърженик на Сун Ятсен, бащата на съвременен Китай и радетел за бъдещата китайска демокрация, по онова време бил едва на двайсет и една. Умно и амбициозно момче от провинцията, Ли бил дошъл в големия град да научи колкото се може повече за реалността на властта и дипломацията. Принуден да прекъсне образованието си, той чакал зова на съдбата, а междувременно оцелявал, заработвайки минимална надница като чиновник на половин работен ден. И се сприятелил с Том Айлот.
	Но Ли бил склонен да преувеличава, затова Том не му обърнал внимание в онази ранна утрин.
	— Да, да. Събуди ме, когато къщата пламне, Кичао…
	Само с година по-голям от китайския си приятел, Том вече се бил наложил като енергичния млад кореспондент на лондонския „Таймс“. Онази сутрин Том не бил в най-добрата си форма след поредната бурна нощ с други млади западняци по баровете в Дипломатическия квартал, както бил известен районът зад стените на Вътрешния град, отдавна превзет от западните легации и компании.
	Така де, в онези дни войната не била новина в Китай. Боксерският бунт срещу чуждото вмешателство бил вилнял в страната само преди двайсет години; последният император от династията Цин, едно момче на име Пуи, бил абдикирал само преди десет, а след смъртта на първия президент Юан Шикаи през 1916-а в страната се възцарил хаос. Пекин все още бил седалището на международно признатото правителство, но на практика голяма част от страната била в ръцете на една или друга военна фракция, или под чуждестранен контрол.
	Но Ли продължавал да разтърсва енергично Том и да бълва апокалиптични предупреждения на оскъдния си английски, който издишал съвсем в моменти на силно вълнение.
	— Война идва, Том! — настоявал той. — Война идва!
	И на Том му се сторило, че наистина чува нещо — далечен трясък на експлозии, тропот на тичащи хора, крясъци… и вой на изплашени деца, звук, който често се чувал в Китай.
	Първата мисъл на Том била: _история за дописка_.
	Тръснал глава да се разбуди. Легнал си бил с ризата и чорапите, затова сега само си нахлузил панталона, после сакото и обувките. Въпреки енергичните протести на Ли минал през малката тоалетна — мехурът му бил твърде пълен, за да пропусне тази отбивка.
	— Ти идва! Война близо!
	— Добре бе, човек — извикал Том през рамо, докато си закопчавал панталона. — Какво е този път? Жилийската клика? Фънтянската? Къде ми е кодакът, по дяволите? Или дори гоминданите?
	Ли се ухилил широко, развълнуван като малко дете. Том вече бил достатъчно зрял да знае, че само децата могат да се вълнуват така от новината за наближаваща битка.
	— Ела види!
	И двамата изхвърчали от апартамента. Навън било толкова светло, че Том примижал. Ли го повел право на юг към стените на Вътрешния град. Въздухът тежал от дим, воня на кордит и силна миризма на пожари.
	От Том зная, че по онова време сърцето на Пекин представлявало гнездо от вписани правоъгълници, всеки със свои стени. Първо — Вътрешният град, дом на аристократи, официални лица и войници, а от няколко десетилетия неохотно приютил и чужденците от Дипломатическия квартал; вътре в него се намирал Императорският град с просторните си водни градини, а вътре в него бил Забраненият град, защитен с ров и три реда стени. Имало и Външен град, долепен до южната стена на Вътрешния, гигантски комплекс, пълен с големи храмове. Разбира се, след падането на династията Цин дори Забраненият град вече не бил забранен, но всеки чуждестранен посетител знаел, че най-хубавият изглед към Пекин и земите отвъд него се открива от градските стени.
	Именно тези стени изкатерили Том и Ли. Задъхан от усилието, Том се разкашлял, задавен от гъстия дим.
	Скоро стигнали до върха на стената. Погледнат оттук, градът винаги изглеждал странно, приличал повече на гора, отколкото на град по западните стандарти. През зеленината на дърветата тук и там прозирали яйченожълтите куполи на дворци и храмове. Самият Пекин изглеждал спокоен в онази сутрин. Но земята около него — не.
	Когато погледнали на изток към изгряващото слънце, Том и Ли видели бойните машини, тъмни силуети с дълги и тънки сенки. Том веднага разбрал какво се случва — виждал бил достатъчно снимков материал от Британия. Каза ми, че останал поразен от животинската грация, с която се движели исполинските машини. Такава е първата реакция на много хора, когато се изправят лице в лице с марсианската технология. Било вълнуващо да ги видиш на фона на китайския пейзаж, толкова далече от Англия.
	Били много, придвижвали се в широк полумесец към града. Ли се опитал да ги преброи:
	— Една, две, три, четири… осем, девет, десет, единайсет… _много_.
	Личало си, че някой се опитва да спре марсианците. Куршуми летели покрай краката им, оръдейни снаряди се взривявали близо до качулатите им глави. Това не било изненада — ако не се броял германският фронт в Русия, Китай бил едно от най-милитаризираните места на планетата. Том се зачудил дали поне този път водачите на военните фракции съдействат на правителството срещу общия враг.
	Във всеки случай съпротивата не се справяла добре. Както се видяло по целия свят в онзи ден, марсианците си били научили урока от Англия и просто взривявали оръдейните снаряди още във въздуха. Том видял как военни превозни средства, кавалерийски отряди на късокраки коне от Северен Китай и дори мъже на камили от Гоби се пръскат безпомощно пред краката на напредващите марсианци. Тук и там хора, животни и машини лумвали в пламъци, докоснати от мълчаливия топлинен лъч.
	Междувременно зад бойните машини се оформял нещо като коридор от гъст пушек — прегазената от марсианците земя горяла.
	— Трябва да се махнем оттук — казал Том, но въпреки това вдигнал фотоапарата си и направил няколко бързи снимки.
	— Великолепно.
	Том хвърлил поглед на приятеля си. Лицето на Ли буквално греело.
	— Сякаш това ти харесва?
	— Китай по гръб — казал Ли Кичао. — Чужденци навсякъде. Руснаци искат Монголия. Британци искат Тибет. Японци искат Манджурия. Американци… американци просто продават неща. Правителство не струва, страна пълна с фракции. И все пак, и все пак Китай още велика страна. Дори марсианци го виждат!
	— Те ви нападат, а ти разглеждаш това като признание?
	— Нова ера започва — заявил Ли. — Аз… ще ида на юг и изток, ще намеря гоминданите. Сун Ятсен. Казват, че император също с нас.
	— Какъв император? Пуи? Та той е дете.
	— Нека марсианци изгонят чужденци. После китайци изгонят марсианци. Оцелели сме след Чингиз хан. Оцелеем и сега. Вече имаме железниците, телефоните и пушките на чужденците. А _после_…
	Ала топлинните лъчи вече облизвали Пекин и сградите във външните предградия лумвали в пламъци.
	Том затворил фотоапарата си.
	— Добре, Кичао. Но нека първо се погрижим за себе си, иначе няма да видиш нищо от това свое бъдеще.
	Ли се ухилил.
	— Ела!
	Тръгнали по стената, отдалечавайки се от марсианците. Разрушаването на града тепърва започвало.


>>	14.
>>	Марсианското настъпление в Манхатън

	Ранната съботна сутрин в Пекин съвпадала с петъчното пладне в Ню Йорк. И през онзи дълъг петъчен следобед Хари Кейн и Мериголд Рафърти станали свидетели на битката за Манхатън.
	Батъри Парк, крайната точка на бягството им на юг, осигурявал възможно най-добрата гледка към разгръщащите се събития, мислел си Хари, ако прилагателното „добра“ можело да се употреби в ден като този. Самият парк се намира на възвишение, освен това двамата успели да влязат в кулата Монро и така се озовали на истинска наблюдателна платформа. Кулата Монро била построена през 1910-а, заедно с други такива кули по атлантическото крайбрежие, когато изглеждало, че германската агресия заплашва да прехвърли океана и да наруши договорките на Доктрината Монро за ненамеса на европейски сили в Америка. Кулите били наблюдателници, които да следят за бойни кораби в океана, но до военни действия така и не се стигнало, а наблюдението чрез самолети бързо изпратило кулите в историята. Но кулата в Батъри Парк все още предлагала несравнима гледка към южен Манхатън и се била превърнала в популярна туристическа атракция.
	В онази сутрин кулата била заключена, разбира се, но двамата бързо разбили ключалката и се изкачили по спираловидната стълба до наблюдателната платформа (електрическият асансьор не работел).
	И Долен Манхатън се проснал пред тях като игленик от високи сгради. Сгради като дървета в гора, помислил си Хари, които се състезават коя първа ще стигне до светлината. Сложната дантела на доковете и пристанищата по бреговете на острова засилвала усещането за нещо органично. Гледката била великолепна, прозорците на сградите отразявали слънчевите лъчи, пресичащите се под прав ъгъл улици внушавали усещане за жизнена сила, за нещо ново и енергично въпреки яркия контраст между богатство и бедност, който се виждал дори от кулата в Батъри Парк — високи палати се издигали само на няколко пресечки от тъмните лабиринти, приютили многоезичното население, което с мъка си изкарвало прехраната.
	Ала сега Манхатън се бил превърнал в арена на междупланетна война.
	Битката започнала още докато марсианците прецапвали Ийст Ривър, десетки бойни машини по протежение на бруклинския бряг. Военноморският флот се опитал да ги удържи в реката, шепа бойни кораби от клас разрушители се отправили към газещите марсиански машини, но още преди да навлязат в обсег за стрелба, топлинните лъчи ги помели с невидимата си енергия. Много от корабите, с топящи се корпуси, избухващи муниции и възпламенено гориво, се превърнали в безпомощни черупки. Ала други продължили напред и част от снарядите им достигнали целта си. Дори с невъоръжено око Хари видял как бойни машини залитат и падат подкосени като човек, прострелян в главата, и всеки поразен марсианец вадел по още няколко от битката, защото — както вече се знаело още от първото им нашествие в Англия — когато падне марсианец, другарите му никога не го изоставят.
	Ала въпреки временния си неуспех в тази кратка морска битка останалите марсиански машини стигнали необезпокоявани до източния бряг на Манхатън.
	Те продължили към вътрешността на острова, скелетоподобните им фигури крачели между сградите, а слънцето се отразявало в качулките им „като средновековни видения на смъртта“, както записал Хари в тефтерчето си. А после започнали да жънат с топлинни лъчи. Небостъргачите в централен Манхатън били по-високи дори от бойните машини, но лъчите отворили бразди във фасадите им като миньорски взривове в стените на каньон. Бетон и стомана хлътвали и се топели, стъкло валяло като градушка. Хари видял хора да тичат по улиците, видял ги не като индивиди, а като рояци, като мравки, които бягат пред градинар с горелка.
	Скоро в битката се включили и наземните сили. Големите оръдия в Сентрал Парк открили огън, чувала се и пукотевицата на по-малки оръжия. Хари си представил как Удуърд и неговият приятел Патън предвождат храбри набези срещу крачещите машини. Една многобройна марсианска група се задържала при Сентрал Парк, където все още била концентрирана голяма част от въоръжените сили на града. Но повечето продължили на север, точно както бил предсказал Удуърд, несъмнено търсели мишени на континента, в горен Ню Йорк и отвъд.
	А трета група, забелязал с ужас Хари, се отклонила на юг през централен Манхатън, сякаш право към кулата Монро. Напредвали бавно, но това нямало нищо общо с човешката съпротива — бавела ги гъстотата на сградите и големият брой мишени. Родилните мъки на разрушението.
	Хари изсумтял.
	— Дотук с теорията ни, че няма да дойдат насам.
	— Явно имат достатъчно машини — отвърнала Мериголд. — Поне ще ни се отвори чудесен изглед към ставащото.
	Изглеждала забележително спокойна, помислил си Хари. Макар че и самият той не изпитал силен страх; сигурно заради изтощението или пък капацитетът на чувството му за самосъхранение вече бил надхвърлен.
	Скоро южната група се разделила, една част свърнала наляво покрай брега, друга се отправила към военноморските докове на Ийст Ривър, трета навлязла в гъсто застроените жилищни квартали на Долен Ийст Сайд. Там нямало високи сгради. Марсианците доминирали пейзажа, топлинните лъчи не срещали никакво препятствие и цели пресечки лумвали в огън.
	Междувременно централната група стигнала до финансовия квартал. Хари видял с очите си как сринали със земята кметството и си помислил, че сега, когато седалището на градското управление го няма, организираната съпротива ще изпадне в още по-голям хаос. Сградата „Улуърт“, най-високата сграда в света цели десет години след построяването си и почти седем пъти по-висока от бойните машини на марсианците, явно била обект на специално внимание. Мериголд имала малък далекоглед — нещо като сгъваем театрален бинокъл, който носела в джоба си — и го дала на Хари, за да види по-добре как машини работници лазят по стените на „Улуърт“ към най-горните етажи и подхващат методично разрушение от горе надолу, етаж по етаж, а отломките падат по улиците долу.
	— Забележителна гледка, красива почти — казал Хари. — Като отварящо се цвете.
	— Явно са я нарочили. Може би се вижда чак от Марс. Сигурно са решили, че има някаква военна функция.
	— Пил съм кафе там — изпъшкал Хари.
	— Ще я построим отново — по-голяма и по-хубава.
	Но след всичко, видяно през онзи ден, Хари не бил толкова сигурен.
	Накрая марсианските машини от авангардната група стигнали до крайната южна точка на острова. Големите военни фортове при устието на пристанището, Форт Томпкинс на брега на Ню Джърси и Форт Хамилтън при Бруклин, се включили в сражението с огневата си мощ. Ала друга група бойни машини се отклонила към бруклинския бряг и вече млатела с топлинни лъчи както Хамилтън, така и Томпкинс, който също попадал в обсега на оръжията им.
	Една от бойните машини прегазила до остров Либърти и се изкатерила на брега. Постояла там минута-две, сякаш да обхване с поглед битките, които се водели по суша и вода. Хари чул зловещия й вой: „Ула!“. После, явно решила, че три пъти по-високата от нея Статуя на свободата не представлява стратегически интерес, машината нагазила обратно във водата.
	Мериголд докоснала Хари по ръката.
	— Трябва да тръгваме. Скоро ще дойдат и тук.
	— _Ула! Ула!…_
	Хари си представил как същият вой звучи по целия свят. Изтръпнал, той позволил на Мериголд да го хване за ръката и да го поведе надолу по спираловидната стълба.
	— _Ула! Ула!_


>>	15.
>>	Уолтър Дженкинс в Далем

	Осемнайсет часа след като марсианците се приземиха на Лонг Айлънд, Уолтър Дженкинс все още бил в импровизираната си наблюдателна станция в Далем — по неговия часовник било след единайсет вечерта. Засищал глада си с бисквити, жаждата си утолявал с кани кафе, всичко това подготвено, преди да започне дългото му дежурство. Вече будувал повече от двайсет и четири часа, но се надявал, че концентрацията и аналитичните му способности няма да пострадат от липсата на сън.
	Струвало му се, че вече разбира стратегията на марсианците. След като станало ясно, че цилиндрите продължават да прииждат, че пороят от алуминий и огън се разпростира над целия свят, той пренасочил вниманието си от астрономията към географията, от пътуването през космоса към модела на приземяването. Отбелязвал с яркочервено мастило върху една голяма карта на света местоположението на всяка новопристигнала група в момента, в който съобщавали за нея. Вече било ясно, разбира се, че — точно както бил предсказал той — всяко приземяване съвпада с полунощ местно време, че първи пристигат безпилотните цилиндри, последвани от кораби с екипаж. Представял си как цилиндрите висят над Земята, която се върти под тях, като поток от куршуми, изстреляни от гигантска картечница.
	Но те очевидно се приземявали не само на географски принцип. Марсианците явно се целели в гъсто населените места по планетата, от Азия до Австралия, и неизменно кацали край някой голям град. Първата вълна от безпилотни съдове се разбивала на избраното място, колкото да стерилизира терена, втората пристигала в рамките на един час и след още шест бойните групи излизали от ямата и провеждали мащабни, координирани, светкавични атаки срещу градовете и техните поддържащи инсталации, складове с гориво, транспортни връзки. И като обезглавявали по този брутален начин човечеството, заличавайки капитала, акумулиран от индустриалната цивилизация в продължение на векове, марсианците явно се надявали да спечелят войната бързо, с един удар.
	Ала тази война човечеството не бивало да губи. Защото, ако целият свят изпаднел в ситуацията на Англия от последните две години, с празни складове, разрушена промишленост и безсилни правителства, много скоро човечеството щяло да изгуби способността си да се съпротивлява и най-вероятно никога нямало да събере сили за нов отпор. Унищожението на човечеството като независим вид щяло да приключи в рамките на едно поколение. А за децата на бъдещето щели да останат само милиони години на робство, съдба като на онези нещастни създания в марсианските цилиндри.
	Ала битката още не била изгубена.
	Уолтър се съсредоточил върху настоящата ситуация. Първите кацания били разпръснати — в Ню Йорк, Лос Анжелис, Мелбърн, Пекин, Бомбай, по един град с изместването на среднощната линия. Сега обаче, в рамките на последния час, докато Уолтър слушал по радиото за разрушенията в Пекин, моделът се променил и били отстреляни три мишени на един и същи меридиан — Санкт Петербург в Русия, столицата на Отоманската империя Константинопол и Дърбан в Южна Африка, като последната цел била и първият плацдарм на марсианците на африканския континент.
	И тогава Уолтър видял през прозореца зелен проблясък в тъмното небе. Погледнал часовника си. Било полунощ в Берлин.
	Зачакал трясъка на гръмотевицата.


>>	16.
>>	Игри на сенки

	— _Ула! Ула!…_
	В странната и самотна събота призори Емре чул този зловещ вой да ехти над Константинопол, заглушавайки дори молитвата на мюезина.
	Емре Сахин бил по призвание и подготовка войник. Десетилетие по-рано, в Балканската война, едно гръцко гюле откъснало левия му крак и дясното стъпало. По онова време бил само на двайсет години. По-късно Емре се превърнал в журналист по неволя и щял да остави един от най-завладяващите разкази за марсианската атака срещу Константинопол, от който да се възползваме аз и други историци.
	Ала в дните преди появата на марсианците Емре подготвял представление със сенки, което да изнесе след няколко дни, в края на Рамазана.
	Краят на Рамазана открай време бил любимото му време през годината — тридневните празненства след едномесечния пост, когато роднините си ходят на гости и си подаряват сладкиши, тютюн, парфюми и порцелан, в кафенетата се събират хора на раздумка, а на площадите има байрам — панаир с игри за децата. След нараняването си, понеже имал достатъчно свободно време, Емре се запалил по пиеските със сенки, като адаптирал народни приказки за своите племенници и приятелчетата им от квартала, а за възрастните подготвял пиески от друг вид, неподходящ за деца. Изкуството му било семпло, но умеел да разказва и това негово занимание било източник на радост за него и за семейството му. И се превърнало в центъра, около който той съградил живота си наново.
	По принуда Емре прекарвал повечето си време в дома на своите родители, дълбоко в сърцето на бедняшката част от Константинопол южно от Златния рог, която чужденците по онова време наричали с архаичното име Стамбул. Животът след нараняването бил труден, разбира се, но предлагал и някои утехи. Емре бил благословен с добри братя и сестри, всичките по-големи от него, и цяла тайфа племенници и племеннички. Така започнал да пише — освен пиеските със сенки, които подготвял, Емре помагал на децата с домашните и записвал историйките, които измислял за тях. Някои от тях публикувал в един стамбулски вестник, чийто редактор го поощрявал да напише още. Майка му, останала вдовица, вероятно смятала това му занимание за чиста загуба на време, но пък сакатият й син, който рядко ставал от леглото, имал време в излишък, така че защо да не го губи?
	Емре не би могъл да се занимава с репортажна журналистика, разбира се. Ала скоро открил, че може да пътува във времето с помощта на книгите, които семейството му купувало или заемало за него. Пишел тематични статии за историята на града, а по-късно започнал да списва срещу по-добро заплащане за пътеводителите, станали популярни сред тълпите от чужденци, които били налазили Константинопол през последните години, нетърпеливи да покажат — заради петрола — че са приятели, а не врагове на Отоманската империя.
	Емре следял внимателно новините. В началото си Шлифеновата война заплашвала да дестабилизира не само Русия, но и разклатената Отоманска империя, ала в последните години ситуацията сякаш се поуспокоила. Султанът бил върнат неохотно на власт. Британците настоявали за своите „протекторати“ — заради достъпа до Суецкия канал и петрола на Месопотамия — ала другите претенции към териториалната цялост на империята сякаш затихнали. Междувременно германците се оказали полезни съюзници, поне в краткосрочен план, и осуетили амбициите на Русия да си присвои Константинопол. Съюзници за кратко — на повече от това човек едва ли можел да се надява.
	Ала сега, сред този сложен водовъртеж от история и амбиции се появили марсианците.
	Константинопол се оказал уникален с това, че първите цилиндри от прицелената в него щурмова група се приземили в рамките на самия град, в по-модерната му част северно от Златния рог, която местните пренебрежително наричали Френгистан — град на чужденците. Хотели, бизнес центрове и посолства били изравнени със земята, което не било голяма загуба в очите на турците.
	Скоро обаче марсианците излезли от ямата си.
	Поели през кварталите Пера и Галата, после прецапали през водите на Златния рог, северно от моста Галата, наскоро построен от германците, и се озовали в старата част на града. Векове по-рано крепостните стени на древния византийски град не успели да спрат турците и техните барутни оръдия; сега се оказали безсилни срещу марсианците и топлинния лъч. Логично е да си зададем въпроса дали марсианците са доловили нещо от древността на това място, дали са спрели за по-дълго погледа си върху прашните къщи, базарите и старите джамии, проснати в краката им. Лично аз смятам, че за раса, древна като марсианската, дори Константинопол е нещо мимолетно, като палатката, която турист разпъва за през нощта.
	Появата на марсианците в Стамбул била шок за обитателите му. През 1922-ра комуникациите в огромната част от империята и дори в по-старите квартали на столицата били все още примитивни. Когато бойните машини поели през стария град, властите включили сирени, а полицаите тичали от къща на къща и дрънчали със звънци. Един от братята на Емре повлякъл дечурлига със себе си и дотичал да прибере майка им.
	Емре, уви, останал в къщата. В стаята си отзад, ранен войник, твърде упорит и горд да извика, той останал в леглото си.
	Така че, когато марсианците стигнали до неговата улица, Емре бил съвсем сам.
	Видял нещо като тънка колона, минаваща край прозореца му. По-късно си дал сметка, че е зърнал крака на бойна машина, която си проправяла внимателно път през бедняшкия квартал, както възрастен би стъпвал по килим, осеян с играчки.
	Емре си имал превозно средство, ниска количка, която един от братята му сглобил от подръчни материали. Била практична, но Емре я мразел, защото приличала на нещо, което би използвал просяк, за да измоли милостиня от състрадателните минувачи. Въпреки това сега той се измъкнал от леглото с помощта на силните си ръце, седнал в количката и я избутал през празната къща до входната врата.
	Нещо идвало по улицата.
	Приличало на гигантски метален паяк, толкова голямо, че изпълвало тясната улица от край до край, но петте му крайника стъпвали по паветата със свръхестествена грация. Движело се бавно и проверявало с пипалата си къщите от двете страни на улицата през отворените врати и прозорци. А на гърба му имало нещо като кожен чувал. Това бил контролиращият го марсианец. Марсианците прилагаха тази тактика в някои части на света — изпращаха машини работници да проучат гъсто населени квартали, преди да ги унищожат, или просто да търсят храна, участ, с която Уолтър Дженкинс и проповедникът се разминали на косъм преди петнайсет години в разрушената къща в Шийн.
	Марсианецът сякаш забелязал Емре. Спрял на място, напълно неподвижен в машината си. Емре също замрял в своето превозно средство. Били като странни подобия един на друг, помислил си Емре, и двамата зависими от помощта на механичен транспорт.
	Емре винаги щял да се чуди как би се развила тази тяхна среща, ако не било детето.
	Било момче, босо, на не повече от пет-шест годинки, незнайно как останало само. Емре не го познавал. Детето изскочило от една врата, огледало се, после хукнало към Емре, вероятно единственият възрастен, когото било виждало тази сутрин.
	Емре реагирал веднага, размахал ръце и му викнал да се върне обратно.
	Но марсианецът също бил бърз. С периферното си зрение Емре видял едно от металните пипала да вдига цилиндър — това бил генератор на топлинни лъчи — и да махва с него като с вълшебна пръчка. Взривили се стени, строшили се прозорци, дървени каси и черчевета избухнали в пламъци.
	Почти невидимият лъч облизал и детето.


	Емре не бил единственият турчин, който имал близка среща с марсианците в онзи ден. След извънземното нашествие в Англия през 1907-а великата ислямска империя изучавала марсианците като потенциален враг, защото жертва на тогавашните разрушения станала и джамията „Шах Джахан“ в Уокинг, първата джамия в Британия, а султанът редовно изпращал помощи на мюсюлманската общност в града. Сега един млад офицер на име Мустафа Ататюрк предвождал отряд в защита на древната и великолепна „Ая София“ и проявеният в онзи ден героизъм по-късно щеше да му послужи като платформа — реабилитиран от султанския режим и от Федерацията на федерациите — да постигне велики неща на световната политическа сцена. Константинопол бил издръжлив град, преживял нашествия, падане на империи, земетресения, пожари, а в последните десетилетия преврати и контрапреврати. Щял да оцелее и след нашествие от друг свят.
	Ала в онзи момент Емре не знаел нищо за това. Бил сам срещу марсианеца… но не и беззащитен.
	Бил инвалид от десет години, но все още бил млад и много силен в ръцете. Разгневен от непровокираното убийство на детето, той се засилил по паветата право към марсианеца. Надявал се да нарани голямата топка месо, която управлявала машината, преди да бъде убит на свой ред.
	Но марсианецът само го гледал студено с големите си очи без клепачи. После се обърнал и си тръгнал, а Емре скоро се отказал от гонитбата, тъй като останал без сили.
	Минало известно време, преди Емре да събере смелост да потърси останките на детето. И по силата на някаква странна ирония открил игра на сенки. Толкова бързо се бил плъзнал топлинният лъч — или бил с намалена мощност заради безопасността на марсианеца в теснотията на бедняшкия квартал — че бил изпепелил напълно детето, но стената зад него била само обгорена.
	И така, на стената се била запазила сянка в негатив, уловила детето в последните му мигове, светъл силует върху обгорената повърхност.


>>	17.
>>	Над Дърбан

	— _Ула! Ула!…_
	Марсианският вой се чувал по целия свят, в двете Америки, в Австралия, в Азия… в Африка.
	Било рано сутринта в събота, в подножието на планината Дракенсберг високо над Дърбан — марсианските бойни машини все още вилнеели в града — когато Гопал Тилак видял зулуската. Седяла сама с малка купчинка вещи до себе си и безизразно лице под светлината на утрото.
	Запознах се с Гопал Тилак много по-късно, когато бях в Индия да разгледам руините на Бомбай и случайно попаднах на свидетел, видял с очите си разрушението на Дърбан. По онова време Гопал вече бе уважаван адвокат, привлечен от новото индийско правителство като съветник по прилагането на законите за спазването на човешките права, наложени от Федерацията на федерациите в Басра. В спокойната атмосфера на една английска чайна в предградията на Бомбай Гопал ми разказа за онази ужасна сутрин и случайната си среща в подножието на планината.
	Жената му се сторила на трийсетина години, тоест с десет по-млада от него. Сякаш не забелязала появата му. Там, на високото, царяла тишина, взривяващите се сгради и човешките писъци били като шепот по вятъра. Ала дори там се чувал, от десетина посоки, грозният и дисхармоничен вой на марсианците:
	— _Ула…_
	Гопал се покашлял да предупреди жената за присъствието си, но звукът прозвучал твърде силно в тишината.
	Тя обърнала глава да го погледне, после отново отклонила поглед, без да прояви никакъв интерес.
	Той я попитал на английски:
	— Може ли да седна при вас?
	— Планината не е моя.
	— Така е. — Всъщност местното население имало право да притежава земя само до седем процента от територията на Южноафриканския съюз. Ето че дори в такъв ден продължавал да разсъждава като адвокат, казал си Гопал, макар от значение да била само елементарната човечност.
	Седнал тромаво до нея. Облечен бил в костюм, омачкан и прашен, вратовръзката му висяла разхлабена, а велурените му обувки, подходящи за застлани с килими канцеларии, а не за разходки в планината, били целите ожулени. Бил в сравнително добра форма, играел крикет от време на време, но животът на бежанеца бил нещо ново за него. Инстинктивно усещал, че тази жена, вероятно прекарала живота си в тежък физически труд, е по-издръжлива от него.
	— Имам вода — казал той.
	— И аз. Ще делим. Тук няма много вода.
	— Благодаря. А храна? Имам малко бисквити…
	— Гладен ли си?
	— Не — отвърнал той и въздъхнал. — Което е странно, защото мина доста време, откакто ядох за последно. — Носел чанта, от която отдавна бил извадил книгите и другите тежки неща и в която били останали само документите му за самоличност, важащи за цялата Британска империя, няколко бисквити и манерка с вода. Извадил манерката, отпил и предложил на жената. — Бях във влак, който пътуваше за Дърбан. Консултант съм по синдикалните права на индийското население тук. Опитвам се да напусна страната, откакто стана ясно, че марсианците са нападнали Америка. Исках да се върна у дома, в Бомбай, но марсианците са кацнали и там преди няколко часа. А сега са и в Дърбан! — Изсмял се горчиво. — Голям късметлия съм, няма що. Влакът спря, преди да сме стигнали града, и машинистите обявиха, че поемат обратно. Но аз трябваше да стигна до брега, до корабите…
	— И си тръгнал пеша.
	— Да. — След известно колебание добавил: — Казвам се Гопал Тилак.
	Тя кимнала.
	— Майка ми работила във ферма. Жената на фермера, тя ми дала името. Нада. Име от книга. Означава „нищо“ на някакъв език. Решила, че това е забавно. По-късно аз прочетох книгата.
	— Говориш английски…
	— Горе-долу. Африканският ми е по-добър.
	— Четеш и пишеш.
	— И смятам. Семейството ми работи във ферма в провинцията. Аз работя в компания в града. Износ на диаманти.
	Диамантите, златото на Трансваал, помислил си Гопал. Минералното богатство на тази страна, което изтичало към целия свят и от което печелели най-вече британците, защото държали правата за добиването им.
	— Когато дойдоха марсианците… — започнала тя.
	— Решила си да тръгнеш пешком към дома си? Значи, точно като мен. Само дето вървим в обратни посоки.
	Тя го погледнала.
	— Познаваш ли Дърбан?
	— Почти не. Работата ме отвеждаше навътре в континента, в селата и малките градчета. Там са най-големите проблеми в тази странна, съшита от парчета страна — африканерите, индийците и зулусите като теб.
	— Зулусите първи са били тук. Сега всичко им е взето.
	— Знам — казал той със страст. — Преди десет години, не, повече, работих с Махатма Ганди. Чувала ли си за него? Адвокат, получил образованието си в Британия, който организираше кампании за правата на индийците тук. Пасивна съпротива, това беше неговото оръжие. На нашия език се нарича „сатяграха“. Просто оставяш инструментите си и отказваш да работиш. Да, ние спечелихме малката си победа, но междувременно беше узаконена една много по-голяма несправедливост. Имам предвид институционализираната дискриминация срещу местното население. — Хрумна му, че е прекалил с терминологията, но тя, изглежда, го разбираше.
	— Ганди? Къде е той сега?
	— Върна се в Индия да се бори за правата на нашите сънародници в собствената ни страна.
	— В Бомбай?
	— Дано не е там. — Затворил очи и се опитал да си представи Бомбай сега, след нападението. Гопал бил от заможно семейство от Делхи, но на младини се преместил в Бомбай заради възможностите, които предлагал този град, разраснал се неимоверно под британското управление, и се влюбил в него — старите квартали, гигантските фабрики за платове в промишлените зони, дори великолепните административни сгради на британците. Да не забравяме и аромата на града, уханието на силните подправки, на сандаловото дърво, което хората горели по празници. Е, не само сандалово дърво горяло в Бомбай през онази ужасна сутрин.
	— Не можем да се бием с марсианците — казала Нада. — Просто чакаме да се махнат. Как беше онази дума?
	— Коя дума? А… _сатяграха_.
	Тя я повторила с наслада, сричка по сричка.
	— Сатяграха. Чакаме, докато си идат. После си връщаме земята.
	Права била, помислил си Гопал. Но дори да прогонели някак марсианците, появата им щяла да остави човешките дела в пълен хаос, разбъркани сякаш с гигантска лъжица. Нищо нямало да е същото, никъде по света.
	Нада се изправила.
	— Аз тръгвам. Отивам си вкъщи.
	Той станал на свой ред. Разделили си поравно водата, после си стиснали тържествено ръцете и тя си тръгнала.
	Гопал изчакал основната атака на марсианците да приключи. После поел към покрайнините на Дърбан.
	Станало така, че марсианците се оттеглили, преди Гопал да стигне до града. По-късно разбрал с почуда, както щеше да ми сподели години след това, че били забелязани да се придвижват на север, цяла армия от машини, тръгнала към зеленото сърце на Африка.


>>	18.
>>	Край Петербург

	_Ула! Ула!…_
	Това се чувало в онзи ден на всеки континент, от изток на запад и от север на юг, от южния бряг на Африка до далечния север на Русия…
	_Ула! Ула!…_
	В полунощ марсианците се били приземили в Тосно, на петдесетина километра югоизточно от Петербург. Когато след години се връщал към онова време, Андрей Смирнов щял да клати глава и да си мисли, че появата на марсианци в Матушка Русия би трябвало да е достатъчно странно събитие. За него обаче нещата станали още по-странни.
	Стрелец Смирнов бил буден в градските казарми и видял с очите си как цилиндрите разсичат небето в зелено, толкова много на брой, че приличали на падащи звезди. Повечето войници спели и пропуснали светлинното представление. Но дори когато вестта се разпространила сред будните, повечето от тях не проявили интерес. Марсианците били проблем на Англия; проблемът на Русия били германците.
	Петербург, столицата на Русия, се намира на голямо парче земя между езерото Лагода на изток и Финландския залив и Балтийско море на запад. В онази осма година от дългата война немските дивизии били прекосили Финландия и сега се придвижвали от север с явното намерение най-после да завладеят столицата с един бърз удар, и така да сринат бойния дух на врага. Но императорската армия не стояла със скръстени ръце. Германците зациклили на северозапад от града, спрени от отбранителна линия, дълга километри и изградена от дълбоки изкопи, телени заграждения и артилерийски гнезда, дублирана от втора линия окопи и дървени казарми, построена от цивилни отряди. Но все пак немските нашественици били като кинжал, забит дълбоко в гърдите на Русия.
	В онази конкретна нощ отделението на Смирнов било настанено за кратка почивка в актовата зала на едно училище недалече от театър „Пушкин“. Били далеч зад фронтовата линия, всъщност в самия град, на южния бяг на Нева, реката, която разполовява Петербург. А когато се зазорило, мъжете се строили в училищния двор, където от месеци не били играли деца.
	Веднага станало ясно, че се случва нещо лошо и мащабно. Църковни камбани биели тревожно из целия град. Определено се случвало нещо.
	Скоро разбрали, че ротата им няма да поеме на север към фронтовата линия, а на юг, срещу марсианците.
	Смирнов усетил как страхът се разлива по редиците като вълна. Той бил един от милионите наборници — някои твърдели, че става въпрос за цели _пет_ милиона — мобилизирани след началото на войната. Почти не бил участвал в сражение, дори след като го пратили тук, в Петербург. Нима му се бил разминал немският куршум само за да го покоси междупланетна смърт?
	Е, нямало да загине, поне не в онзи ден, както се оказало.
	Лейтенант в колосана офицерска униформа минал пред строените войници на инспекция. Спрял пред Смирнов, тупнал го по рамото и му дал знак да се отдели от строя.
	— Ти ще свършиш работа. Ела с мен.
	Така животът на Смирнов се променил и поел по пътека, заради която след години аз щях да му пиша с молба да ми разкаже спомените си от онзи ден.
	Във въпросната сутрин обаче той бил объркан и разтревожен, защото никой войник не обича промените. Промените означавали неприятности, а нерядко и смърт. Смирнов погледнал към своя ефрейтор, но той само вдигнал рамене. По липса на друг избор, Смирнов последвал лейтенанта.
	Офицерът го измерил с поглед.
	— Как се казваш?
	Смирнов отговорил по устав.
	— Можеш ли да караш мотоциклет?
	— Да, господин лейтенант, аз…
	— Адютант съм на генерал Брусилов.
	Смирнов инстинктивно изправил рамене.
	Лейтенантът му дал пакет с документи и малко бяло знаменце.
	— Ето какви са заповедите. Ще отнесеш съобщение на германците. Ти да не заспа, войнико?
	— Не, лейтенант. Тоест простете, лейтенант. Германците ли, лейтенант?
	— Сигурно си чувал за тях. Грозни любители на наденичките с грозни фуражки.
	— Извинете, лейтенант.
	— Правим опити да се свържем с тях по друг начин, по телеграфа, по радиото. От време на време възниква необходимост да си говорим. Може би радиовълните ще свършат работа. Ти си нещо като последен вариант.
	— Слушам, лейтенант — отвърнал Смирнов и зачакал подробности.
	Лейтенантът, който не изглеждал много по-голям от Смирнов на години, размахал нетърпеливо ръце.
	— Какво чакаш, човече, специална покана да тръгнеш ли?
	— Но как да?…
	— Яхаш мотоциклета, отиваш на фронтовата линия и размахваш бялото знаме, преди германците да са ти пуснали куршум в топките. После им даваш документите. Ясно ли е?


	Не се оказало толкова просто, разбира се.
	Първата част от задачата била лесна. Смирнов подкарал реквизирания мотоциклет и поел по пряк маршрут на северозапад през Дворцовия площад, най-красивата част на града, после прекосил Нева по моста, откъдето се откривала чудесна гледка към Петропавловската крепост, най-старото здание в града, сега превърнато в затвор и белязано от немските снаряди като много от другите петербургски забележителности. В онази сутрин улиците бързо се пълнели с объркани и изплашени цивилни и той неведнъж трябвало да надува клаксона и да маха енергично с ръце, за да си пробие път през навалицата. Явно вече всички знаели, че марсианците са се приземили на юг, и хората инстинктивно искали да избягат — но къде? Логичният избор би бил да побягнат в обратната посока, на север, но на север били германците, а немският куршум можел да те убие точно толкова сигурно, колкото и марсианският топлинен лъч.
	Северозападните квартали, най-близо до фронтовата линия, били пострадали сериозно от артилерийския огън на германците и пустеели.
	След като излязъл от града, Смирнов трябвало да покаже заповедите си при втората отбранителна линия от окопи.
	Спрял го часовой, отвел го при един ефрейтор, после го завели при друг лейтенант, който прочел писмото и се разсмял. Измерил с поглед Смирнов и казал:
	— Добре, че не се налага аз да отнеса това нещо в прекрасна утрин като днешната. Ще ти дам двама души да те прикриват. Ефрейтор, намерете му някакъв много дълъг прът, на който да прикрепи бялото знаме.
	И така, разоръжили Смирнов и го превели през серия от свързващи окопи до фронтовата линия. Там той се изкачил по една стълба и се озовал на повърхността. След калната теснотия на окопите яркото слънце му се сторило като прераждане. После разузнавачите го завели до една пролука в теленото ограждение.
	След това Смирнов останал сам. Крачел през разораната кал и размахвал знамето, което му се струвало все по-малко и жалко, колкото повече се отдалечавал от своите. И преди бил идвал на фронтовата линия, но не и тук, в ничията земя.
	— Спри.
	Изречено било на руски с тежък акцент. Някакъв мъж излязъл пред Смирнов, носел сива походна униформа и бил окалян също като него. Смирнов не познавал добре немските нашивки и не могъл да прецени какъв е чинът на непознатия. Сърцето му биело бързо, но той съумял да поздрави сърдечно:
	— Добро утро.
	Мъжът се засмял.
	— Добро да е.
	— Говорите руски?
	Германецът въздъхнал.
	— Учих го в университета. И за награда си говоря с идиот, а всеки миг някой от снайперистите ви ще ми пръсне главата.
	— Или някой от вашите — моята.
	— Така е. Но ти пръв е появи. Какво искаш?
	— Нищо. Идвам с подарък. — Смирнов протегнал пакета с документи, опръскан междувременно с кал. — Това е за командващия ви офицер.
	— А. Послание от прословутия генерал Брусилов, несъмнено.
	— В интерес на истината — да.
	— Ти какъв си, гаджето му?
	— Просто пратеник.
	Германецът взел пакета и изгледал изпитателно Смирнов.
	— Мисля, че и двамата знаем за какво иде реч. Е, какво пише Брусилов в писмото, редник, как мислиш?
	Всъщност Смирнов изобщо не бил мислил за това.
	— На мястото на генерала бих предложил да прекратите стрелбата и да ни помогнете в битката срещу общия враг.
	Германецът кимнал.
	— Мда. Защото марсианците ще прогорят пътека през армията ви от селяци за нула време. Ако сме заедно, поне ще ги забавим… тази сметка ли си е направил генералът?
	— Аз съм само пратеник.
	Германецът се загледал в пакета с документи.
	— Ако зависеше от мен — казал той след малко, — бих приел предложението по две причини. Едната е, че всички принадлежим към човешкия род. А втората…
	— Да?
	— Говори се… засега е само слух, но… говори се, че цилиндри са паднали близо до Берлин.
	— А.
	— Германци и руснаци, две велики армии. Ако се обединим, може и да изненадаме неприятно марсианците. Какво мислиш?
	— Възможно е.
	Германецът се загледал над рамото на Смирнов.
	— Русия е смешна страна. Само допреди колко… шейсет години?… хората ви живееха в крепостничество. Шейсет години! Още ви управлява цар…
	— Вече се отчита пред Думата. Конвенцията от 1917-а…
	— Онази, с която решиха да хвърлят в затвора всички болшевики?
	Смирнов не бил много на „ти“ с политиката.
	— Кого?
	— Колкото до армията ви, имате милиони войници, но те са зле обучени и зле екипирани…
	— Да бе, толкова сме трагични, че градът ни още не се казва Вилхелмбург, нищо, че вашият кайзер отдавна се закани да го прекръсти.
	Германецът се засмял.
	— Вярно е, признавам. Но дори ако обединим силите си, марсианците пак може да ни победят. И тогава какво?
	Смирнов се ухилил.
	— Ами, ще се оттеглим, както сме се оттеглили пред армиите на Наполеон. Никой завоевател в историята не е успявал да превземе цяла Русия. Невъзможно е. Както много скоро ще открият и марсианците.
	— Ха! Е, трябва да занеса писмото на своя командир, който ще го даде на своя, после на генералите, които сигурно вече си говорят с Брусилов по полевия телефон… Нямам търпение да мина с маршова стъпка по Невски проспект рамо до рамо с теб, приятелю.
	— Как се казваш?
	— Войт. Ханс Войт.
	— Аз съм Андрей Смирнов. Довиждане, Ханс Войт.
	— Довиждане, Андрей.
	Поздравили се по военному, всеки според своя устав, направили кръгом и тръгнали в противоположни посоки.


>>	19.
>>	От Елба към Берлин

	По времето, когато Смирнов си говорел с Ханс Войт, марсианците наистина се били приземили в Берлин. По-точно, близо до него.
	Уолтър Дженкинс въртял телефони и слушал радиото в гнездото си от диаграми, карти и изчисления, и така разбрал, че марсианците са кацнали на северния бряг на Елба близо до град Дасау на седемдесетина мили югозападно от столицата. Уолтър не шофираше, защото винаги бе смятал, че нервите му не са достатъчно здрави за тази цел, но след бежанските си преживелици през седма година бе придобил навика да носи в джоба на палтото си малък мотористки атлас с карти на пътищата в района на мястото, където се намира. Сега същата тази книжка с пътни карти му показала, че най-краткият и логичен маршрут за атака към Берлин би бил право на северозапад, което щяло да доведе марсианците близо до Далем или дори през него, както и през други предградия в югозападния ъгъл на мегаполиса.
	Следователно, трябвало да бяга.
	Наплискал лицето си със студена вода в опит да се ободри. Вече съжалявал, че се е лишил от сън за толкова дълго време.
	Не позволил на паниката да го надвие, както вероятно би станало при други обстоятелства. Винаги бе твърдял, че си е научил урока от времето си с Албърт Кук отпреди петнайсет години, когато двамата се бяха опитали да прекосят завладяния от марсианците район на Съри. Прибрал записките си в здрава огнеупорна кутия, облякъл палтото си и обул удобни ботуши, сложил платнена шапка и натъпкал джобовете си с лекарства и помади, хляб и сирене, кутийки кибрит, електрическо фенерче и един сгъваем нож. Взел и пакет цигари като разменна монета. Пъхнал при мотористкия атлас един немски разговорник, защото не знаел достатъчно добре езика. Имал също тефтерче и моливи — никога не тръгвал на път без подръчни средства, с които да запише приключенията и мислите си.
	Един външен наблюдател сигурно би се удивил на спокойствието, с което Уолтър направил тези приготовления. Самата аз винаги ще се питам доколко е бил в състояние да взема решения в онзи момент, защото истината е, че с всяка изгубена минута опасността се приближавала към прага му.
	Написал набързо бележка до собствениците на вилата и я оставил на кухненската маса, затисната под празна чаша за кафе. После хвърлил последен укоризнен поглед към картите, дневниците и изчисленията си.
	Било седем сутринта, когато най-после излязъл навън. Небето било ясно. Заключил вратата, прибрал единия ключ в джоба си, а другия скрил под една саксия. После изкарал велосипеда си от заслона до градинската барака. Не бил какъв да е велосипед, а „Ралей“, чудесно английско колело, което бил уредил да му внесат от родината въпреки сериозния разход по транспорта. Само преди два дни бил смазал веригата и проверил гумите.
	Ето как Уолтър Дженкинс за втори път в живота си се озовал между щурмуваща марсианска сила и уязвим човешки град.
	Знаел, че ако се придържат към досегашния си график, марсианците са напуснали ямите си преди час и вече се придвижват към Берлин. Това означавало, че първите сблъсъци вече са станали, хора са изгубили живота си в опит да спрат нашественика. Давал си сметка, че всеки разумен човек би направил и невъзможното да се отдалечи от полесражението, да поеме на запад или на изток, към Вустермарк или към Шонефелд, да речем. Но от сътрудничеството си с Фройд и неговите ученици Уолтър бил научил някои неща за себе си и най-вече, че в ситуации като тази го води импулс, който не е точно рационален. По време на Първата война бе тръгнал право към окупирания от марсианците Лондон. Сега, петнайсет години по-късно, щял да постъпи по същия начин. Стоял под германската зора, а любопитството и страхът се борели за надмощие в сърцето му. И не за пръв път любопитството победило. Към сърцето на Берлин!
	От Уолтър знам, че широка усмивка разполовила лицето му, когато яхнал колелото и завъртял педалите.
	Тръгнал към Райнщрасе, един от булевардите, които водят към центъра на Берлин.
	Много преди да стигне до кръстовището обаче, вече дишал тежко, а краката и гърбът го болели. При първото нашествие на марсианците в Англия бил на четиресет и една; сега наближавал шейсет и годините му тежали много повече. Ала въртял упорито педалите, целият потен под дебелото си палто.
	Отначало не се забелязвало нищо необичайно. Сутринта изглеждала съвсем обикновена, автомобили и мотоциклети се движели по всички правила на уличното движение, хора крачели по тротоарите, много от тях в спретнато работно облекло. Жителите на този квартал го правели всяка делнична сутрин — пътували с автобуси, трамваи или лични автомобили до офисите и универсалните магазини в центъра на града. Може би правителството на кайзера все още облъчвало населението с насърчителни послания — отивайте на работа както обикновено, заплахата ще бъде овладяна!
	Видял първите войници на кръстовището с Райнщрасе и слязъл от велосипеда, за да огледа по-добре.
	Камиони, бронирани автомобили и мотоциклети, плюс няколко малки оръдия чакали край булеварда. Ландсери — немските войници със сиви шинели — стояли край машините, пушели и си говорели тихо, други копаели сложно съоръжение с формата на звезда с картечници при върховете и голяма гаубица в центъра.
	Уолтър се приближил до двама мъже край очукано оръдие, теглено от два търпеливи коня. Избрал тях, защото не пушели, и извадил пакета с цигари, който бил купил точно с тази цел. Попитал на лош немски:
	— Отивате да срещнете марсианците? Чух, че кацнали при Дасау.
	Единият си взел цигара, но не благоволил да подеме разговор. Другият бил ефрейтор, по-дребен, по-тъмен и по-буден на вид.
	— И ние така чухме — казал той. — Чакаме други части да си измъкнат задниците от леглата и да дойдат тук, после ще поемем на югозапад. Обещаха, че ще имаме подкрепа и от въздуха.
	— Значи са тръгнали? Марсианците?
	— Излезли са от ямата в Дасау, да. — Думата, която войникът използвал за „яма“, била Adlerhorst, „орлово гнездо“. — Вече е имало битка при Трауенбритцен. Явно идва голяма сила. Но никой не знае точно колко са. Разузнавачите сигурно са си плюли на петите и не им е останало време да ги преброят. Говори се обаче, че част от марсианците са поели към Бранденбург и Потсдам.
	Чул се жужащ шум високо в небето. Уолтър погледнал нагоре и видял два аероплана, които летели в посоката, от която бил дошъл той. Разузнавателни самолети, навярно.
	— Скоро ще има по-добра информация — казал той.
	— Да.
	— Смятате да ги спрете, преди да стигнат града? Това ли е планът?
	Ефрейторът изгледал Уолтър, спрял за миг погледа си върху белезите от изгаряне по лицето му.
	— Англичанин ли си?
	— Толкова ли си личи? Немският ми е лош, знам.
	— Имал ли си вземане-даване с марсианците в Англия?
	— Нещо такова. Особено първия път. — Посочил лицето си и ръцете в ръкавици. — Това го получих, докато бягах от тях. Но никога не съм бил войник.
	— И все пак — поклатил глава ефрейторът. — Да ги видиш толкова отблизо… Без съмнение и аз ще имам тази възможност много скоро, още днес.
	— Страшнички са — кимнал Уолтър и отново доловил вродената интелигентност в погледа на ефрейтора. Човекът очевидно бил ветеран, който не приема нищо на доверие и не би подценил междупланетния враг.
	— Ами ти? Накъде си тръгнал?
	— Към центъра.
	Ефрейторът го изгледал отново, после вдигнал рамене.
	— Твоя работа.
	Чул се рев на двигатели, хората се раздвижили. Уолтър имал достатъчно опит с военните и разбрал, че са пристигнали някакви заповеди.
	Ефрейторът изронил огънчето на цигарата и затъкнал фаса зад ухото си.
	— Благодарско за цигарата. Ти по-добре тръгвай, иначе лейтенантът като нищо ще ти реквизира колелото.


>>	20.
>>	Към столицата

	От Далем до центъра на Берлин имало само няколко мили, но Уолтър се придвижвал бавно. Булевардите се пълнели с хора и коли, автобуси, дори конски файтони. С напредването на деня пешеходците вече не приличали толкова на чиновници, тръгнали към канцелариите за поредния работен ден, а на бежанци — цели семейства с деца, старци и багаж, всички устремени в посока, обратна на марсианското нашествие. Гледка, която Уолтър познавал до болка. Принудил се да слезе от колелото и да го бута през навалицата. Точно както в Лондон през 1907-а, момчета продавали вестници още топли от печатницата с последните новини за появата на марсианците. От време на време ги настигал специален автомобил, военен, полицейски или правителствен, понякога черен мерцедес с флагчета, и цивилният трафик му отварял път. Войници имало навсякъде, полицаи също. Изобщо, помислил си горчиво Уолтър, истински парад на униформи.
	И ако жителите на Далем били останали слепи за повратното значение на този ден, сега, час-два по-късно Берлин явно си давал сметка за последствията от извънземното нашествие. И все пак, поне засега липсвало усещането за бърз разпад на обществото, което Уолтър помнел от онези страховити юнски дни през седма година. И нищо чудно, решил той. Ако дойдели в Германия, марсианците щели, разбира се, да кацнат близо до Берлин, и германците, разбира се, били готови за това. И все пак се шашнал, като видял камион на чистотата да минава бавно покрай бордюра с включени четки. Точно днес! Но пък Берлин си бил такъв.
	Ала камионът на чистотата едва бил отминал, когато от юг и от запад се чул звук като от далечна гръмотевица, несъмнено трясък на оръдия, при това големи, последван от остра миризма на изгоряло по вятъра. Тълпата се люшнала. Усещането за тревога и неотложност се засилило, пешеходците ускорили ход, оформили се тапи, автомобилите свирели с клаксони, войници и полицаи крещели команди.
	Уолтър стигнал до Потсдамерплац, берлинския еквивалент на Пикадили Съркъс. Тук трафикът бил хаотичен, а тротоарите — още по-пълни с хора. Ала електрическите рекламни пана все така греели ярко в майската сутрин, а много от магазините и търговските центрове били отворени, забелязал с почуда Уолтър.
	А после, съвсем неочаквано, различил силуета на бойна машина.
	Неясна заради разстоянието, машината стърчала над сградите — _североизточно_ от Уолтър. А би трябвало да се появи от югозапад… Зърнал бронзовата качулка, която не можела да се сбърка с нищо друго, миг преди тя да се скрие от погледа му с плавно движение. Два аероплана се стрелнали над града по посока на машината, летели много високо.
	Първият му марсианец след Лондон! Тръпнещ от силно вълнение, Уолтър си запробивал път на север, към марсианците. _Там_ искал да бъде.


>>	21.
>>	С марсианците в Берлин

	Уолтър стигнал до Ебертщрасе, която минава източно от Тиергартен, градския парк. Тук вълната от хора вече се била люшнала на юг, по-далече от марсианците, и той трябвало да си пробива път с лакти в обратната посока, а след още стотина метра се наложило да изостави колелото си.
	Опитвал се да намери обяснение защо е видял марсианската машина на _североизток_. Нали ямата им била на _югозапад_ и той цяла сутрин се бил движил _пред_ тях към центъра. При двете си настъпления към Лондон, през седма и през двайсета година, марсианците се придвижвали повече или по-малко по права линия към сърцето на града. Но бойните машини бяха бързи, а и вече било очевидно, че марсианците са внесли по-голяма гъвкавост в тактиката си — и наистина, по-късните анализи щяха да покажат, че през Втората война нашествениците са използвали различна тактика на различните места по света, съобразявайки действията си с географските особености и човешката съпротива. Може би щурмовата група при Берлин, разсъждавал Уолтър, вероятно наброяваща стотици машини, се била разделила на глутници, които се придвижвали към центъра на града от запад, от изток и дори от север, както и по права линия от юг. Това щяло да пресече всички маршрути за евакуация и да доведе до истински хаос. А ако успеели да обградят Берлин, марсианците щели да го превърнат в огромно гето, в склад за храна. Каква участ за столицата на Прусия, Германия и Мител Европа!
	Но тези разсъждения можело да почакат. Засега великият разказвач продължавал да се придвижва с усилие към центъра на събитията.
	В самия парк — по думите на Уолтър, до този ден най-голямата му забележителност била многобройната колекция от забранителни знаци — не се допускали цивилни, а войниците копаели окопи и артилерийски гнезда. Освен полева артилерия, имало противовъздушни оръдия и дори големи военноморски топове. Но Уолтър само хвърлил един поглед на трескавата подготовка в парка и продължил да си пробива път през потока от хора.
	Стигнал до булеварда „Унтер ден Линден“ близо до Бранденбургската врата и там, за негова изненада, хората марширували. Сред тях нямало деца и старци, нито инвалиди в колички; тези хора не били бежанци. Не били обаче и военни или полицаи. Само тук-там се виждали униформи и лъскави каски, при това на разстояние от тълпата. Маршируващите били обикновени граждани, повечето млади, не само мъже, но и жени, които се придвижвали ритмично на изток по големия булевард.
	Носели знамена на Прусия и Германия, а също и импровизирани оръжия, прътове и тояги. Марширували и пеели немския химн, който имал същата мелодия като британския!
C>
	„Heil dir im Siegerkranz, Herrscher des Vaterlands Heil, Kaiser, dir!…“
C$
	Уолтър се консултирал с атласа си и разбрал. В източния край на „Унтер ден Линден“, през малък мост към Острова на музеите, се намирал Щатшлос, градският дворец на кайзера. Дали Вилхелм бил там в онзи ден? Естествено, предвид заплахата над Берлин. И къде другаде да се съберат хората, ако не пред двореца на човека, завладял Франция и Русия? Точно както по празници се събират тълпи пред Бъкингамския дворец във Великобритания.
P>
	„Fühl in des Thrones Glanz
	Die hohe Wonne ganz,
	Liebling des Volks zu sein!
	Heil Kaiser, dir!…“
P$


	Воден от импулс, Уолтър се присъединил към маршируващата на изток тълпа. Слънцето се било изкачило високо в небето, а над главите на хората и редиците от разлистени дървета дворецът вече се виждал като исполински куб на хоризонта. Уолтър си давал сметка, че понякога е склонен да се води по чуждия акъл, особено когато е под стрес; не бил забравил колко лесно попаднал под влиянието на Бърт Кук, когато този невзрачен артилерист му изложил плановете си как ще победи марсианците без чужда помощ. Сега положил сериозни усилия да се откъсне от маршируващата и пееща тълпа, да не се поддаде на масовия гняв… на масовата им заблуда всъщност, защото гневните викове и няколкото хиляди размахани юмруци нямало да спрат междупланетно нашествие. Но трябвало да признае, че моментът бил вълнуващ.
	А после току зад двореца се появил марсианец.
	Виждал се ясно, тъмен силует на фона на небето, надвиснал над зданието като мъж над кукленска къщичка. Сетне се появил още един и още един, и други зад тях като призрачни колони. Качулатите им глави се въртели насам и натам, сякаш се оглеждали с любопитство.
	Когато тълпата забелязала марсианците, настанала врява, възклицания на уплаха се смесили с гневни крясъци и обиди. Вълната се люшнала и спряла на място, навалицата се сгъстила.
	Водещият марсианец извадил някакъв цилиндър. Въпреки разстоянието Уолтър сякаш виждал всичко в детайли, включително металните пипала, които насочвали оръжието.
	Разбира се, нямало как да види топлинния лъч.
	Сърцето на двореца експлодирало сред дъжд от тухли, стъкло и мрамор.
	Още бойни машини нагазили в горящите руини, прецапали с лекота плиткия пролив, който дели Острова на музеите от брега на реката, след което продължили неустрашимо и със завидна скорост право по „Унтер ден Линден“.
	Тълпата се пръснала, превърнала се в навалица от отделни хора, които бягали или се биели, за да си пробият път. Униформените войници и полицаи, които ги съпровождали, също си плюли на петите. Ето че най-после и тук, помислил си Уолтър, се стигнало до етапа на социален разпад, който бил наблюдавал и преди, неизбежния колапс на организираното общество пред помитащата мощ на марсианските машини. И все пак тук и там отделни индивиди не се поддали на всеобщата паника, някои се криели зад дървета и се прицелвали в настъпващите марсианци, други се опитвали да струпат барикади.
	Ала бойните машини крачели неизменно напред през тълпата, хора били премазани под краката им или изхвърлени високо във въздуха като парцалени кукли. А генераторите на топлинни лъчи вършели своето, безжалостно и с непогрешима точност. Хора пламвали и изгаряли в миг. И тогава започнали писъците, виковете на ранените, на онези, които топлинните лъчи били докоснали небрежно, опърляйки крак или ръка, обгаряйки гръб или рамо. И миризмите, които Уолтър познавал до болка — горящи тухли, топящ се асфалт, печено месо.
	Оръдията в Тиергартен най-после се обадили като търкаляща се гръмотевица, бумтежите на големите морски топове разлюлели земята. Уолтър виждал как снарядите се издигат във въздуха. Един ударил бронзовото лице на марсианска машина, тя залитнала и паднала — тук-там сред разбягалата се тълпа някои надали победоносни крясъци. Други две машини зарязали преследването и се навели над ударената като войници, уплашени за паднал другар. Ала както винаги топлинните лъчи взривявали повечето снаряди още във въздуха, много преди да са стигнали целта си. Артилеристите обаче не дали отбой, продължавали да обстрелват нашественика точно като английските си колеги преди години… и като американците, китайците, руснаците и турците в това последно, ужасно денонощие… опитвали отново и отново.
	Нещата се влошили бързо. Отстъплението пред марсианците се изродило в масова паника, хората се блъскали и газели, тълпата се сгъстила хаотично. Снаряди падали сред блъсканицата и по всичко личало, че германците убиват повече свои, отколкото марсианци.
	Колкото до Уолтър, дълбоко погребаният му инстинкт за самосъхранение надигнал глава и го пришпорил да спаси изстрадалата си кожа.
	Пробивал си път сред тълпата назад по „Унтер ден Линден“, отново поемайки на запад. Ако успеел да мине под Бранденбургската врата, която вече се виждала пред него, може би щял да стигне до Тиергартен. Там тълпата, изглежда, се разпръсквала в други посоки, по-далече от артилерийските гнезда. Уолтър и преди се бил крил от марсианци — под вода, в разрушени къщи. Можел да го направи отново. Ала навалицата била много гъста, а марсианците, които я тласкали пред себе си, бързо скъсявали разстоянието, вършеейки с топлинните лъчи. Уолтър бутал хората пред себе си, провирал се през стената от тела.
	А после изведнъж се чул нов звук, някъде отвъд Бранденбургската врата, точно пред Уолтър, нещо като гръмотевичен трясък от небето. Уплашени, хората пищели, прикляквали, пръскали се.
	— Марсианците ли са? Други марсианци ли?
	Уолтър, с осуетен за пореден път план, се откъснал от навалицата и потърсил убежище под един кестен, чиито горни клони вече били опърлени от докосването на топлинен лъч. Седнал на земята и свил колене към гърдите си. Разтърсващият звук все така се изливал от небето.
	И тогава Уолтър ги видял през клоните на дървото — аероплани. Човешки машини, не марсиански.
	В центъра на ятото летял исполински бомбардировач, поне тринайсет метра дълъг и с четири пулсиращи витлови двигателя. Движел се по курс над булеварда и толкова ниско, че имало реална опасност да откърти върха на Бранденбургската врата, а когато минал над Уолтър, ревът на двигателите му помел земята като вълна. Този хипопотам си имал свита от по-малки самолети, значително по-бързи изтребители, които се стрелкали високо във въздуха или ниско над земята и вече били открили огън с автоматичните си картечници. По-късно Уолтър щял да научи, че бомбардировачът бил „Гота V“, а изтребителите — „Албатрос“, повратливите и здрави самолети, които неведнъж били прелитали Ламанша, за да нанасят удари срещу марсианците в Лондон. Германският въздушен флот се бил развил до неузнаваемост покрай превратностите на Руската война и сега бойните им самолети летели над сърцето на собствената им столица.
	Уолтър непременно трябвало да види какво ще стане, разбира се. Излязъл от укритието на кестеновото дърво и си пробил път до периферията на изнасящата се тълпа.
	И видял как изтребителите се гмурват уверено към марсианските машини, засипвайки с куршуми качулките и пипалата им. Ала куршумите само отскачали от здравите бронзови качулки. Един по един самолетите станали жертва на топлинните лъчи, които ги докосвали някак почти нежно и от допира крехките им корпуси са смачквали, пламвали и губели рязко височина.
	Ала ето че големият бомбардировач се издигнал и освободил огромно количество муниции, които се посипали като градушка върху марсианската глутница. Марсианските машини отговорили на удара, генераторите на топлинни лъчи се въртели и плюели смъртоносната си енергия, но мунициите на бомбардировача били така многобройни, че част от тях преминали през преградния огън. Качулките на две марсиански машини, на три… на четири… избухнали в ослепителен огън. Други снаряди се взривявали в краката на машините и ги подкосявали, с което придвижването им напред най-после било прекратено. Трескави победоносни викове разцепили въздуха.
	Бомбите, използвани в онзи ден, били запалителни снаряди, наречени огнени бомби „Електрон“ клас D, със заряд от магнезий и добит по марсианската технология алуминий, който гори при температура от хиляда градуса — още едно оръжие, разработено за източния фронт и изпробвано върху беззащитна руска плът. Е, шевовете и сглобките дори на марсианските машини не могат да издържат такава температура. Първият бомбардировач едва бил отминал, когато дълбок рев оповестил приближаването на втори, по същия маршрут над „Унтер ден Линден“ като първия.
	Ала Уолтър видял как една машина работник се спуска през разпръсващото се множество към основата на Бранденбургската врата. Незнайно как тази сравнително дребна машина се била откъснала пред другарите си, докато високите бойни машини привличали огъня на самолетите. Сега без никакво колебание машината работник полазила по една от колоните на вратата като голям бръмбар, който се катери по макет на сграда.
	Уолтър ясно виждал марсианеца в машината, пулсиращия сив чувал. Машината с лекота стигнала до напречната част на вратата и застанала до централната скулптура — богинята в каляска, теглена от четири коня. И вдигнала едър цилиндър — генератор на топлинен лъч.
	Вторият бомбардировач налетял право на невидимия лъч.
	Едното му крило се отделило срязано, горивните му резервоари се взривили в корпуса, но чудовището продължило по инерция над главите на хората. И започнало да пада в спирала около непокътнатото си крило. Оцелелите марсианци насочили лъчите си, бомбардировачът се взривил и дъжд от нажежени отломки завалял към тълпата отдолу.
	Преди последните останки от големия самолет да стигнат земята, Уолтър вече тичал като за последно. Минал през Бранденбугската врата, все по-далече от триумфиращите марсиански машини и полудялата тълпа, и скоро хлътнал в сенките на Тиергартен.


>>	22.
>>	Нюйоркска едисониада

	В Манхатън нощта вече била паднала след дългия петъчен ден. Макар да били излезли от кулата Монро, Хари и Мериголд така и не посмели да се отдалечат много от Батъри Парк. Намерили нещо като изоставено артилерийско гнездо, обрасла с трева дупка в земята. Сгушили се там, завити с палтата си, пили вода и хапнали бисквити. Ако не друго, поне нощта не била студена. Хари успял да поспи малко, макар често да кашлял от носещия си по вятъра дим.
	По някое време станал и изпълзял от дупката да погледне как върви сражението. Нощта била тъмна като в рог и той се зачудил дали облак скрива звездите, или е заради димния покров над града. По-голямата част от Долен Манхатън тънела в мрак, само тук и там по някоя сграда светела ярко като самотно бижу, вероятно болници или други здания със собствени електрически генератори. Нещо голямо горяло в реката, сигурно някой храбър боен кораб, който умирал бавно и хвърлял разкривени отражения върху водната повърхност.
	А на бруклинския бряг на светлината от пожари, които горели необезпокоявано, Хари видял бойни машини. Крачели предпазливо през руините, внимателно и без излишни движения. От време на време някоя машина се навеждала грациозно, посягала с металните си пипала и вземала нещо от земята, нещо гърчещо се, пищящо навярно. Точно като в Англия преди, сега и тук марсианците берели хора за закуска.
	Хари се запитал какво ли друго се случва по света в тази ужасна нощ.
	Върнал се с натежало сърце в изоставеното артилерийско гнездо, сгушил се до топлата Мериголд и се опитал да заспи.
	Някой го разтърсил и той отворил стреснато очи. Слънцето греело. Изцапано със сажди лице го гледало от горе надолу с широка усмивка.
	Хари понечил да се надигне, но някой затиснал с ръка устата му. Видял Мериголд, която тъкмо ставала и правела опит да приглади чорлавата си коса.
	Ръката се дръпнала бавно от устата му.
	— Бил Удуърд?
	— Същият.
	— Аз… кое време е?
	— Около шест сутринта, Хари. Беше заспал дълбоко.
	— Шест. В събота?
	— Да, събота е. Всички сме изтощени.
	— Ти отиде в Сентрал Парк, армейските части…
	— Цял ден убивах марсианци. Е, опитвах се. Пострадахме зле — добавил той мрачно. — Имаха числено превъзходство — двеста срещу двайсет хиляди. Но поне привлякохме вниманието им, проклети да са. А и евакуацията върви добре, така че може и да сме спасили някой и друг живот. По радиото казаха, че Бейб Рут се е измъкнал невредим.
	— Е, и това е нещо!
	— А после, привечер, получихме доставка. Пуснаха я с парашут. Много смело и много рисковано.
	— Доставка ли? Какво са ви доставили?
	Мериголд се навела към него.
	— От Менло Парк, Хари.
	Чак сега Хари видял, че Удуърд е докарал със себе си нещо като количка, покрита със зелено армейско одеяло. Удуърд дръпнал одеялото; показали се три метални цилиндъра. Посегнал и взел единия — около трийсетина сантиметра широк, метър и двайсет дълъг, увит в кожа. Приличал на компонент от двигател или някакво голямо оръдие.
	— Дали ще се справиш с това? То е последният плод, роден от гениалния мозък на господин Едисон.
	— Едисон? И какво ще правим, ще замеряме марсианците с електрически крушки?
	Мериголд възразила:
	— О, доста повече от това. В Менло са успели да направят петдесет такива и да ги доставят. Не са минали всички тестове и половината сигурно изобщо няма да се взривят. Но дори малка част да проработят, пак ще сме нанесли сериозен удар на марсианците. Изглежда, в района има само двеста и петдесет бойни машини и ако свалим дори една…
	Хари седнал и посегнал към цилиндъра.
	— Покажи ми.
	Мериголд го плеснала през ръката.
	— Леко бе! Това е пълно с експлозиви!
	Удуърд се ухилил отново.
	— Имаме работа за вършене. Хайде, ставайте, изпразнете си мехурите, хапнете нещо… нося ви кафе…
	— Носиш _кафе_. Краят на света настъпва, а ти…
	— Още не е настъпил, споко.


	След час, водени от Бил Удуърд, тримата вече се намирали в Долен Ийст Сайд. Не било трудно да стигнат дотам. Нямало електричество, нито трафик по задръстените с отломки улици, тук-там горели пожари, които никой не се опитвал да загаси. Марсиански бойни машини стърчали наоколо като наблюдателници на затвор, но точно като в английския Кордон хората можели да се движат необезпокоявано, стига да не представляват заплаха за марсианците.
	_Видима_ заплаха.
	Удуърд ги завел на едно място — Алън стрийт като че ли, макар разрушенията да били толкова мащабни, че улицата била почти неразпознаваема. Там, в светлината на първия ден от окупацията, марсианците вече били започнали строежа на един от своите характерни редути. Изкопните машини били издълбали голям кратер, по чиито стени се редели пластове тухли, мазилка и бетонни основи, зеели мазета и хранилища, а в долната си част кратерът отхапвал и от гранитната снага на острова. Бойни машини стояли около ямата, някои без пилоти в качулките си, а машините работници вече превръщали американската пръст и скала в кюлчета чист алуминий, който да използват за построяването на нови машини и конструкции. Отделни марсианци надничали от сенките и се придвижвали тромаво по своя си начин, предимно с влачене, подсвирквали си един на друг и избягвали слънцето, твърде силно за техния вкус. Полуразрушени сгради стърчали около тази зловеща сцена, изпити и слепи.
	А в центъра на ямата имало хора, мъже, жени и деца, петдесетина може би, седнали близо един до друг. Не изглеждали вързани, но всеки опит за бягство несъмнено би приключил бързо и безславно. Хари инстинктивно започнал да си води бележки наум. Повечето пленници изглеждали местни, обитатели на порутените жилищни сгради в тази част на Манхатън — уморени жени, мръсни мъже, деца без обувки и с широко отворени очи. Но имало и един войник, очевидно ранен и безсилен като останалите, както и жена в униформата на медицинска сестра. Майка се опитвала да говори със сестрата, явно искала помощ за детето, което се въртяло неспокойно в скута й. Но сестрата обърнала мълчаливо глава.
	Тримата бунтовници наблюдавали сцената иззад една полуразрушена стена.
	Удуърд изръмжал.
	— Жива стока за кланицата. Американци! Е, няма да е днес… Ето какъв е планът.
	Тактиката била простичка. Удуърд и Хари щели да занесат трите бомби до една дупка в земята, която Удуърд бил набелязал — вероятно бивша изба, — близо до едно струпване на машини. Бомбите щели да се взривят едновременно, детонирани с безжичен сигнал, изпратен от Удуърд. И докато марсианците се чудят какво става, Мериголд, от другата страна на голямата яма, щяла да повика пленниците и да ги изведе на свобода.
	Такъв бил планът. Бързо подготвили всичко.
	После, с хищна усмивка, Удуърд започнал да брои:
	— Три, две, едно…
	Почти се получило.


	Едисон и неговите умни глави в Менло Парк били измислили нов вид бомба. Идеята се родила от проучванията на марсианската технология. Подозирам, че Хари едва ли е разбрал напълно принципа на новата бомба, но същото може да се каже и за мен.
	Тогава, а и сега се смята, че марсианските енергийни клетки, които захранват генераторите на топлинни лъчи например, са базирани върху извличането на енергията от ядрата на атомите. Айнщайн и други учени доказаха, че на теория, когато материята се компресира до достатъчно висока плътност, настъпва синтез, тоест промяна в комбинацията на елементите, и още по-висока вторична плътност, като по време на този процес се отделя гигантско количество енергия. Все едно, по думите на Айнщайн, част от масата на горивото се трансформира в енергия. Никой не разбираше добре този процес преди Втората война, а дори и в момента не можем да го контролираме — опитите да се проучи този феномен след края на Първата марсианска война бяха причинили ужасни инциденти в Ийлинг, Саут Кенсингтън и другаде.
	Към 1922-ра обаче вече се знаеше, че марсианците постигат тази гигантска компресия на материята с помощта на мощни електрически и магнитни полета. А собствените ни експерименти с тези сравнително познати ни технологии ускориха неимоверно научния напредък в сферите на електричеството и магнетизма.
	Бомбата на Едисон се наричаше „генератор за експлозивно нарастване на компресионния поток“, или „компресионна бомба“ за войниците, които я използваха. Целта й беше проста — да произведе за част от секундата и в рамките на ограничен район изключително силни електрически и магнитни полета.
	Бомбата постигаше това чрез едно чудато свойство на електромагнетизма (за мен си е чудо необяснимо, но за физиците е чудо на теоретичната и приложната наука!). Ако имате магнитно поле и го увиете с проводник, медна тел, да речем, и след това скъсите телта, магнитният поток, който протича през проводника, ще остане със същата сила, но интензитетът му ще нарасне неимоверно. Семпъл принцип, който може да се демонстрира в класната стая с помощта на електромагнит и няколко парчета тел.
	А сега увеличете мащаба. Увийте проводника и магнитното поле със силен експлозив. Контейнерът трябва да е направен така, че силите на взрива да се насочат навътре и компресията на магнитното поле да стане гигантска, пък било то и само за част от секундата, преди цялото нещо да се взриви…
	Работата е там, че според Едисон марсианските машини зависят от електрическите полета. Дългите крака на бойните машини например имат нещо, което Уолтър Дженкинс описва като „фалшива мускулатура“, състояща се от дискове, обвити от еластична материя. Когато се приложи електрическо поле, тези дискове се поляризират и според полярността си се приближават или раздалечават един от друг. На това се дължат гладките и забележително грациозни движения на всички марсиански машини, от марша на бойните до фините пипала на работниците. И всичко това се контролира от електромагнитни полета. Но ако тези полета бъдат нарушени от достатъчно силен електромагнитен импулс…
	От очевидци на експериментите в Менло Парк знам, че устройствата, които Бил Удуърд донесъл на Хари и Мериголд, достатъчно леки, за да ги носи сам човек, можели да произведат импулси с мощност от десетки теравата и милиони ампери, тоест по-мощни от светкавица. Веднъж Бърт Кук бе описал употребата на артилерийски оръдия срещу марсианците като „лъкове и стрели срещу светкавица“. Сега, докато течала отбраната на Ню Йорк, хората най-после обърнали светкавицата срещу марсианците.


	Детонациите се сторили на Хари страховити, макар да се бил скрил зад една стена. Ушите му писнали и щели да пищят в продължение на дни.
	Когато излязъл от укритието си, разбрал, че само две от устройствата са сработили, но са нанесли тежки щети на марсианците. Една от гигантските бойни машини се сринала като отсечена пред очите му с вдървени крака и доразмазала една полуразрушена къща. Останалите машини изглеждали парализирани, както изкопните, така и работниците. Марсианците се опитвали да излязат от машините си, като си подсвирквали объркано, и Хари се запитал що ли за уплашени и гневни послания си предават телепатично.
	Мериголд взела един камък.
	— Беззащитни са. Можем да ги убием, преди машините да се възстановят… ако изобщо могат да се възстановят.
	Но Удуърд вдигнал ръка.
	— Не. Някои от машините са оцелели, вижте. Достатъчно е и един генератор на топлинни лъчи още да работи… Постигнахме целта си. Хайде да изведем цивилните.
	Докато хората се измъквали от ямата, станало ясно, че нови бойни машини се стичат към тях по осеяните с отломки улици, за да помогнат на падналите си другари. Въпреки удара, който били нанесли те тримата, и другите детонации на компресионни бомби в окупираната територия Манхатън все още принадлежал на марсианците.
	— Е, все е някакво начало — мрачно казал Удуърд. — Америка най-после отвърна на удара. Начало е!


>>	23.
>>	Свят под обсада

	По липса на по-добър план, след триумфа на марсианците в Берлин Уолтър Дженкинс се влял в потока от хора, които напускали центъра на града, устремени към предградията и отвъд. Така, почти без да се усети, Уолтър се озовал обратно в своята къща под наем в Далем.
	Все още било рано следобед в онази изключителна събота.
	Уолтър вече се чувствал ветеран в ситуации като тази. Отишъл в кабинета си, събрал оборудването и го преместил в мазето, което се използвало за съхранение на въглища, дърва за огрев и бутилки вино. Успял да прекара там и телефонен апарат с дълъг кабел, който минавал по стълбището към мазето. Качил се още веднъж над земята за храна и вода. След това се оттеглил в импровизирания си бункер, включил безжичното радио, правел опити да се свърже по телефона и си водел трескаво бележки на светлината на свещите.
	Така, вечерта в събота и на следващия ден Уолтър подновил наблюденията си над Втората марсианска война.
	Научил, че по обед в събота (лондонско време) били получени спешни съобщения по презокеанските телеграфни и телефонни линии за марсианка атака срещу Буенос Айрес. Стратегията не се различавала от атаките над другите големи градове — цилиндрите се приземили в полунощ (призори в събота по лондонско време) на известно разстояние навътре в сушата близо до долината на Рио де ла Плата, а на зазоряване започнала атаката срещу града. Снимките, публикувани по-късно, бяха особено красноречиви и показваха как марсианците разрушават гигантските зърнени складове по бреговете на реката, как бойни машини стърчат гордо сред отломките от поредното клане, как елитът се е натъпкал в гигантските хладилни кораби, с които се изнася аржентинското говеждо. А бедните трябвало да се отбраняват сами, както се случва винаги. (Една романтична история как група гаучоси щурмуват нашественика и се опитват да спънат бойните машини със своите _бола_, се оказа просто измислица.)
	Атаката над аржентинската столица беше и последната — след първото кацане на Лонг Айлънд, двайсет и четири часовият цикъл от приземявания и щурмове бе завършен.
	С други думи, до обяд в събота планетата беше нашарена от насочени марсиански атаки. Възлите от пожарища със сигурност са се виждали и от самия Марс и всичко това бе дело на десет групи, приземили се в Америките, Африка, Европа, Азия и дори Австралия, състоящи се общо от хиляда цилиндъра. Човешките опити за организирана съпротива се оказаха безуспешни, точно като в Англия през 1907-а и после през 1920-а. Нововъведения като компресионните бомби на американците и запалителните на германците вероятно щяха да отложат с малко пълното завладяване на планетата, ако им бе дадено време.
	Но за Уолтър бързият разпад на човешката цивилизация изглеждал сигурен, а пълната доминация на марсианците над Земята — неизбежна.
	На следващия ден обаче всичко се променило.


>>	24.
>>	Отмъщението на марсианците

	В Ню Йорк, около девет часа в неделя сутрин, Хари Кейн, Мериголд Рафърти и Бил Удуърд седели в Батъри Парк, където Хари и Мериголд нощували вече две нощи подред и гледали към Долен Манхатън и Бруклин. Част от пожарите още горели, реките още били осеяни с разрушени кораби. Тримата хапвали немски наденички от консерви, които Удуърд бил донесъл, а кафето си сварили в тенджерка на открит огън. Денят бил ясен и топъл, прекрасно време, в контраст с опустошения град.
	Мериголд гледала през театралния си бинокъл.
	— Още не се виждат бойни машини. Може би твоята пращяща джаджа казва истината, Бил.
	Удуърд бил взел армейско походно радио от трупа на един свързочник и чрез него тримата се опитвали да следят развитието на ситуацията.
	— Явно още са в движение. Напуснали са Манхатън и са поели на север, точно както предсказа Патън. Вече са в Кънектикът. Според докладите са стигнали до Пийкскил на река Хъдзън и Денбъри на Хузатоник. Едва ли ще продължат още много на север, защото теренът там е лош. Момчетата от разузнаването смятат, че целта им е оръжейният завод „Спрингфийлд“ в Масачузетс. Той е най-големият в страната, а марсианците, както знаем, са си написали домашното, преди да кацнат. Една група май се е отделила и се придвижва към Хартфорд или дори към Бостън. Друга пък е поела на югозапад, вероятно към Филаделфия, Балтимор и Вашингтон. Армията им е устроила капан на някакво място, наречено Гровърс Мил в Ню Джърси, и изглежда, са ги задържали там, но…
	— Но където и да са сега, не са в Манхатън.
	— Благодарение на едисоновите бомби — изтъкнала с усмивка Мериголд.
	Удуърд кимнал.
	— Ако се замислиш, реагираха по същия начин като в Англия. Чел съм за това. В Съри през седма, когато артилерийски снаряд за пръв път повалил един от техните… на бас, че едва ли са го очаквали… та, тогава спасили ранения си другар и се оттеглили за кратко в ямите си. Точно като тук. Разкървавихме несъществуващите им носове и те се оттеглиха.
	Хари погледнал на изток и му се сторило, че различава нещо в небето над Бруклин и Лонг Айлънд, облак може би в иначе безоблачното небе. Не, било твърде тъмно, за да е облак, и се движело твърде бързо. Но ако не било облак, какво тогава? Цепелин?
	— Със или без бойни машини — отбелязала Мериголд, — не виждам някой да гаси пожарите, нито други спасителни операции.
	— И това ще стане — казал Удуърд. — Нужно е време да се придвижат ресурси в толкова голям мащаб. Там долу има цял град…
	Облакът не бил един, а три. Черни като нощ и солидни. И някакъв тъмен дъжд валял от тях.
	Приближавали бързо. Изобщо не били облаци.
	— Ох, мамка му.
	Мериголд вдигнала уж потресено вежди.
	— Хари! Не ругай пред американската армия, моля!
	Но Хари не бил в настроение за закачки. Посочил.
	— Връщат се.
	Мериголд заслонила очи с ръка.
	Бил Удуърд скочил на крака и бръкнал за своя бинокъл.
	— Летящи машини. Съгледвачите винаги са казвали, че тези неща са по-големи, отколкото изглеждат, по-далече, отколкото ти се струва, и по-бързи, отколкото допускаш.
	— Скоро ще бъдат тук, като гледам — казала Мериголд. — А и това черно нещо, което разпръскват… събира се на локви по земята. Като тежък дим. Вие се около основите на сградите.
	Хари кимнал.
	— Британците го наричат черен пушек. Но явно нов вариант, който не се измива с вода. Това нещо може да избие населението на цял град по-лесно и от топлинен лъч. В Британия обаче марсианците са го използвали пестеливо, тогава поне. Явно искат да ни откажат от борбата, ала не и да ни избият до крак. Съпротивляваш ли се обаче, както британците са установили от собствения си горчив опит, получаваш шамар.
	— Ню Йорк им се опъна — мрачно изтъкнала Мериголд. — И сега ще си получим наградата.
	И за пръв път от началото на войната, а може би и за пръв път в живота си, Хари Кейн изпитал истински страх. Всичко преживяно досега, дори в най-трудните моменти на бягството, го било уморило и изцедило физически, но по някаква странна причина не засегнало много емоциите му. Подсъзнателно вярвал, че ще се измъкне от тази каша невредим, без значение какво се случва на хората около него. Сякаш бил неуязвим и безсмъртен. Може би всички млади хора живеят с тази илюзия.
	Идването на летящите машини променило всичко това. Черният пушек, тази наближаваща стена в неделната сутрин, бил за Хари щурм на самата смърт — неумолима и неизбежна. Решил, че е обречен, а Земята — изгубена.
	Е, грешал е, той, както и Уолтър. Защото аз бях изпълнила своята мисия.


>>	25.
>>	Участник в играта

	В петък следобед, след като слязох от ландшипа „Боадицея“ заедно с лейтенант Хопсън, аз бързо намерих Мариот, а чрез него и мрежата от бойци на съпротивата. Междувременно, по заповед на Ерик, нови инструкции към войските в Кордона летяха по оцелелите подземни телефонни линии.
	И до ден днешен не съм сигурна дали Мариот повярва на краткото ми обяснение защо искам от него да използва целия си запас от експлозиви за едно мащабно тераформиране. Да, той си падаше високопарен фукльо, но иначе беше прагматичен човек и твърдо решен да стъжни живота на марсианците, което е достойно за уважение. Е, помрънка малко, че тази операция нямало да удари директно по нашественика, но според мен — знам, че звучи парадоксално — се почувства и поласкан, задето му е възложена задача от властите, към които той все още се чувстваше лоялен, при това задачата бе технически сложна за изпълнение и изискваше участието на голяма част от редовната войска, попаднала в капана на Кордона заедно с него. Но най-много му харесваше символизма на начинанието.
	Така де — послание, което трябва да се види от космоса!
	Във всеки случай, след като му изложих каузата си, Мариот и разпръснатата му армия се хванаха на работа веднага. През остатъка от петъчния ден бяха заети с планиране — бях го открила едва следобед — а в събота заложиха експлозивите на различни места в Кордона под носа на марсианците. Така в неделя сутрин всичко беше готово. След няколко последни проверки и един последен разговор с военното командване Мариот съобщи по телефона на своите хора, че ще взривяваме по пладне.
	Ето как се стигна до развръзката.
	По обед в онази неделя из целия Кордон — и дори вътре в амершамския редут — изкопите и укрепленията на марсианците бяха разтърсени от серия внимателно планирани експлозии. Е, бяхме далече от съвършенството, защото времето ни беше малко, част от бомбите не избухнаха, а и експлозивите бяха заложени с цената на голям риск, било от редовни войници, било от партизаните на Мариот, така че невинаги се озоваваха на точното място. Ала стореното се оказа достатъчно добро и стратегията сработи. Въздушните снимки, направени преди и след взривовете, го доказват.
	Снимките от осем сутринта в онази неделя показват набор от символи, които марсианците бяха впечатали в земята, някои от тях дълги по няколко мили, недовършени, но иначе почти съвършени копия на изящните маркировки, които астрономите бяха видели върху лицата на Венера и Марс след марсианското нашествие на по-младата планета и които по-късно Уолтър Дженкинс бе съзрял в недовършения модел на марсианските ями в Съри през седма година. Това беше дамга на завоеванието. Ала следобед, когато прахта и димът се слегнаха, тези символи бяха разкъсани, взривени… и заменени от _кръгове_, големи и малки, несъвършени, но ясни като послание. С други думи, по обед в неделя ние, хората, заменихме марсианската дамга не със свой символ, а със _символа на юпитерианците_ — с кръга, фигурата на безкрайната симетрия, който астрономите бяха виждали да гори в облаците на Юпитер.
	Два часа по-късно марсианците реагираха.


	Междувременно в Батъри Парк, в последните мигове преди летящите машини да се озоват над тях, тримата другари стояли един до друг в редица, хванати за ръце, Мериголд — по средата.
	— Дъртият Бигълоу никога няма да разбере — казала Мериголд — какво е направил, като е поканил нас тримцата на партито си. В четвъртък беше, нали? Имам чувството, че е било в друг свят.
	— Съжаляваш ли? — попитал я Удуърд. — Че оказахме съпротива? Компресионните бомби. Сигурно е имало шанс да се измъкнем, ако не…
	— Изобщо не съжалявам, мамка му — вметнал Хари. Мериголд се усмихнала.
	— Същото важи и за мен — твърдо заявила тя. — Защото…
	И тогава нещо се променило.
	Черният пушек от летящите машини секнал внезапно.
	Гигантските чинии в небето развалили формацията си, направили обратен завой в широки дъги и бързо се отдалечили, ставали все по-малки и скоро, буквално след минути, изчезнали в утринната омара. Остатъците от черния пушек се разпръснали, издухани към залива.
	Силно облекчение заляло Хари. По-късно той ми сподели, че едва тогава, когато страхът му се отлял, си дал сметка колко е бил уплашен. Изпитвал и друго — тотално недоумение от факта, че още е жив.
	— Какво се случи, за бога?


>>	26.
>>	Примирие

	По същото време в Берлин било около три следобед и Уолтър Дженкинс, затворен в мазето на къщата си, веднага доловил промяната в поведението на марсианците. Активността им намаляла, сякаш се оттегляли дебнешком, с подвити опашки. Зловещият вой „Ула!“, огласял цялата планета в онзи ужасен ден, сега звучал някак жално, заглъхващо.
	Уолтър, макар да не бил сигурен в заключенията си, изпълзял от мазето и с разтуптяно сърце излязъл под светлината на следобеда. И други хора стояли в дворовете и по тротоарите, прашни, объркани, някои ранени… стояли и гледали. И Уолтър видял как бойните машини, високи и грациозни, се изтеглят от града и се придвижват на север.
	Мисля, че още в онзи момент, след онзи първи поглед, Уолтър е разбрал какво се е случило — какво съм направила аз. Осенила го е интуицията, която бе вдъхновила и мен. Е, първоначалната идея беше негова, нищо, че аз я приведох в изпълнение. Дори стигнал до заключението, че промяната е настъпила по обед британско време.
	Върнал се на бегом в мазето с надеждата да потвърди теориите си, молел се телефонът да работи.


	Разбира се, всичко бяха само догадки, предположения за реакцията на юпитерианците. Макар и догадки, стъпили на добра логика.
	Какво искаха юпитерианците? Когато марсианците бяха нападнали Земята и Венера, защо обитателите на Юпитер бяха изписали своите кръгове в облаците и по луните на планетата — като предупреждение към боричкащите се раси, че Юпитер държи да запази неутралитет? И нещо повече — дали, за да опазят собствената си раса, юпитерианците не са готови рано или късно да обявят война на досадните марсианци и да ги прогонят от Земята и дори от Венера?
	Моето намерение, когато ми хрумна да създадем гигантските символи от пръст и експлозиви, бе с един смел жест да обявим Земята за _съюзник на Юпитер_ в предстоящата епохална война. И явно в отговор на това юпитерианците са дали на марсианските нашественици някакво предупреждение или инструкция, които са принудили натрапника да се изтегли. Така, за пръв и единствен път в живота си, аз разсъждавах не в мащабите на земна война, а в междупланетен контекст и именно благодарение на това намерих решение. Наречете го божествена намеса, ако искате, развръзка отвън, пословичния deus ex machina от древногръцките трагедии, като бактерията, която изби марсианците през 1907-а. Ала този път аз призовах боговете от техните машини!
	Моят сигнал се появи по обед, лондонско време. Марсианците започнаха изтеглянето си два часа по-късно. На какво се дължеше това забавяне, което подложи мнозина от нас на силна тревога, за което мога да свидетелствам лично?
	На наше място Уолтър би се досетил, че ще има забавяне, както ми обясни по-късно. Юпитер е пет пъти по-далече от Слънцето в сравнение със Земята и разстоянието между двете планети не пада под четиристотин милиона мили, а при най-голямо раздалечаване достига до шестстотин милиона. Следователно на светлината са й необходими най-малко трийсет и четири минути, за да стигне от Земята до Юпитер, и още толкова по обратния път.
	Уолтър е убеден, че юпитерианците, чиито способности вероятно надхвърлят дори уменията на марсианците, следят Земята и хората в най-големи подробности, и то не отдалеч, чрез някакъв гигантски телескоп като обитателите на Марс, а отблизо. Представям си рояк от невидими изкуствени очи, които се взират в нашия свят. Е, със сигурност е нещо много по-сложно и елегантно, разбира се, непонятно за нас, както механизмът на микроскопа е непонятен за животинките, щъкащи в капка вода.
	Но как стигат тези наблюдения до Юпитер? Айнщайн доказа, че нищо във вселената не може да се движи по-бързо от лъч светлина. Дали Бог може да бие скоростта на светлината, не знам и никога няма да узная, но дори юпитерианците сигурно имат някакви ограничения! Следователно реакцията им на нашия сигнал, на грубоватите юпитериански символи, издълбани в английската пръст, не би могла да пристигне за по-малко от час. Защото минава време, докато сигналите от Земята стигнат до Юпитер и обратно.
	Но, със или без забавяне, идеята сработи и изтеглянето на марсианците го доказваше. Бяхме се намесили в конфликт от междупланетен мащаб. Повикали бяхме жителите на Юпитер, както изтормозено дете вика чичо си да го спаси от поредния побой. _Беше се получило._


	Когато Уолтър се върна в Англия няколко седмици по-късно и двамата се видяхме, гордата усмивка не слизаше от лицето му — заслугата била изцяло моя, повтаряше той, макар да знаехме, че неговите разсъждения бяха изворът на вдъхновението ми. Усмихваше се и дори се кискаше от гордост, а после изведнъж униваше почти до сълзи заради безразсъдството ни. _Моето_ безразсъдство. Мисля, че дори малко се страхуваше от мен. Защото… какво бяхме направили?
	Какво бях направила _аз_?
	Бях привлякла окончателно вниманието на Юпитер към човечеството. Юпитарианците са много по-древни от нас и следователно неизмеримо по-интелигентни и мъдри. Можем да се надяваме, че ще са добронамерени като някакъв снизходителен звезден чичо. Но дори да е така, според Уолтър няма гаранция, че тяхната представа за добронамереност съвпада с нашата. По същия начин дете, плачещо за болната си майка, не би могло да си представи моралните дилеми, пред които е изправен един военен лекар при разпределянето на ранените и болните.
	И въпреки това, в ретроспекция, Уолтър не смяташе, че сме имали друг избор. Юпитерианците _биха могли_ да ни пощадят, марсианците със сигурност нямаше да го направят.
	И все пак в онази съдбовна неделя, и в дните и седмиците, които последваха, много загадки останаха без отговор.
	Агресията се прекрати незабавно, навсякъде марсианците се изтегляха. Зарязаха цитереанския си „добитък“, както и всички оцелели човешки пленници, отведоха само хуманоидите от своя свят. И точно както в Англия през 1907-а, започна бавната и тъжна работа по възстановяването.
	И пак като преди, екипи от военни, учени и различни държавни институции плъзнаха из гигантските земни съоръжения, издигнати от марсианците. Те бяха празни, разбира се, марсианците си бяха отишли и този път бяха взели със себе си всичко, което бяха донесли от своята планета, както и онова, което бяха произвели тук.
	И все пак въпросът остана да виси, защото знаехме — както скоро ще разкажа — че само малка част от тях бяха напуснали Земята. Така че — _къде се бяха дянали марсианците_!
	А и какво щяхме да правим с още по-напредналите си съседи? Юпитерианците ни бяха спасили, макар и непряко… но как? Очевидно бе, че, предупредени от грубоватото ни съобщение, те са изпратили някаква заповед на марсианците. Но как? Какво е било изпратено и получено?
	Накрая отговорът стана очевиден. По онова време, в края на май 1922-ра, луната беше в последна четвърт и отиваше към новолуние. Само че _луната се беше променила_ и промяната се виждаше с просто око — извита линия като дъга върху лицето на нашия единствен космически спътник. Дните минаваха, дойде новолуние и истината се разголи пред погледа на цялото човечество, истина, която марсианските ни гости бяха видели много преди нас. Върху луната имаше гигантски кръг, сребрист и съвършен, с диаметър хиляда мили, който грееше въпреки забуленото в сенки лице на новата луна. Юпитерианците бяха поставили своя печат върху спътника на Земята.
	Очевидно бе за кого е бил предназначен символът. Гигантският кръг остана на луната през идните месеци, при новолуние, пълнолуние и всички междинни етапи, остана там цяла година и част от следващата. А после изчезна внезапно, както внезапно се бе появил. Датата беше седми април, хиляда деветстотин двайсет и четвърта.
	Уолтър пръв разгада значението на датата.
	— Точно както марсианците планираха атаките си според _нашето_ денонощие и се приземяваха в полунощ _наше_ време — обясни ми той. — Лунният символ остана две години без четиресет и три дни. Като вземем предвид високосната година, това прави точно шестстотин осемдесет и седем дни. Толкова остана символът на Луната.
	Точно колкото продължава една марсианска година.


>	Четвърта книга
>	Марс на Земята

>>	1.
>>	Обаждане по телефона

	Беше през 1936-а, четиринайсет години след Втората марсианска война, когато Каролин Емерсън ми се обади.
	Беше като гръм от ясно небе.
	Живеех в Париж близо до снаха си Алис и се справях нелошо. Посветила бях изминалите години на журналистическата си кариера, освен това продължавах да работя, доста бавно, върху черновата на историята, която четете в момента. Получила бях строги указания от военните — дори в ерата на Федерацията на федерациите секретността се бе превърнала в навик, дойдеше ли реч до марсианците! — да си мълча за своята роля в оттеглянето на нашественика. (Когато дойде време тези мемоари да видят бял свят, публикувани от моя смел американски издател, вече няма да ми пука.) Бях на четиресет и осем години. Отървала се бях от отровния коктейл в тялото си чрез пълна подмяна на кръвта и с това сметнах, че съм сложила край на съпричастието си към марсианската история. А мемоарите, които пиша… наречете ги последната противоотрова.
	Малко ме е срам да го призная, но в първия миг не разпознах името. Каролин се бе развела с Уолтър Дженкинс преди Втората война и не се беше омъжила повторно, но след време си бе върнала моминското име. И все пак ме бе потърсила да говорим именно за Уолтър.
	— Тревожа се за него — каза ми тя по телефона. — Той така и не спря да се занимава с това. Както знаеш, след Втората война Уолтър се включи в конференцията в Басра и неведнъж се изложи публично. Сега е успял да си осигури достъп до марсианската яма в Амершам и постоянно виси там. Изобщо не се грижи за здравето си.
	— Виждам, че вестниците отново публикуват неговите статии.
	— Търсят сензации според мен. Знаеш какво се случва с обществените настроения при всяко следващо противостояние…
	Имаше предвид следващия перихелий, който предстоеше през трийсет и девета, скъсяващото се разстояние между Земята и Марс, предоставящо набор от възможности за ново нашествие — тревожна перспектива, ако вярваш на страшните истории, разпространявани от стари бойни коне като Чърчил. А ако марсианците следваха собствения си прецедент, щяха да прекосят космоса при противостоянието от трийсет и седма, до което оставаха броени месеци. Всъщност една подобна възможност вече бе отминала; нашествието от 1920-а се бе случило _две_ опозиции преди най-оптималната в тогавашния набор от възможности. Притеснително бе, че сега, в условията на нашия прекрасен нов свят, до обществеността отново не стигаха достатъчно астрономически новини, точно като в миналото.
	А и този път към истерията се прибавяха подновените спекулации къде биха могли да се крият марсианците, дошли на Земята през двайсета година. Никой не ги беше виждал след края на Втората война, но знаехме, че още са тук, на Земята. Всичко това поставяше твърде много въпроси без отговор.
	— Напрежението расте — прошепна Каролин по телефона. — Всичките тези приказки, че германците, руснаците и американците се въоръжават отново въпреки договорите на Федерацията. А Уолтър никне, където не го сееш, говори срещу въоръжаването, превърнал се е в любимия миротворец на вестниците! Някои дори го наричат предател на човечеството.
	— Боиш се за душевното му здраве.
	Тя се засмя тъжно.
	— Винаги съм се бояла за душевното му здраве. Не е само това, Джули. Вече се боя и за живота му. След убийството на Хорен Микаелян…
	Случило се бе преди два дни и аз също бях дълбоко потресена от покушението срещу тази смела жена, търпелив архитект на мира и единството. Покушение, извършено от онези, които се страхуваха от нова война с марсианците… или копнееха за такава, може би.
	— Уолтър вече излезе по Би Би Си и осъди този акт. Аз съм съгласна с него, разбира се, той има право да каже какво мисли и чувства. Но…
	Въздъхнах.
	— Но както прави винаги от седма година насам, и сега ще се хвърли презглава в дълбокото, без дори да се замисли за собствената си безопасност.
	— Моля те да идеш при него, Джули. Да видиш дали е добре.
	— Но, Каролин… — Бракът им, сложен и бурен, бе приключил отдавна и бедната Каролин бе излязла от него с достойнство и доброта. Ала аз знаех, че Уолтър все още има чувства към своята бивша съпруга. Както самата тя бе посочила веднъж, това можеше да се прочете в книгите му. — Каролин, той се нуждае от теб, не от мен.
	— Не мога — прошепна тя. — Не мога.
	Роднини, какво да ги правиш…
	Не можех да й откажа, разбира се, освен това и самата аз смятах, че Уолтър е в опасност след инцидента с Микаелян. Щях да отида при него, дори ако това означаваше, че издателят на разказа ми за Втората война отново ще остане разочарован. Отдавна трябваше да съм предала готовата чернова.
	Опитах се да се свържа с Уолтър.
	Е, не се наложи да чакам дълго. Получих покана лично от него, както и разрешение от нашия стар приятел Ерик Идън да посетя този Ненадежден свидетел в марсианската яма при Амершам.


>>	2.
>>	След войната

	Признавам, че когато Каролин ми се обади, аз отдавна бях изгубила връзка с другите участници в епопеята. Достатъчно ми бе да следя възстановяването на ранения ни свят от сравнителното спокойствие на свободен Париж, от далечна перспектива, отвън сякаш… съвсем ала Дженкинс, като си помислиш.
	Всичко бе толкова различно след Втората война!
	Глобалната атака на марсианците бе приключила в рамките на няколко дни, но непосредствените й резултати бяха болезнени като при всяка война — търсенето на оцелели, погребването на мъртвите, разчистването на разрушенията… и грозното боричкане за отломки от марсианската технология. А след това започнаха проблемите с по-дългосрочен характер. Марсианците си бяха тръгнали, да, но банките все така не отпускаха кредити, фондовите борси не търгуваха, а в Лондон и Берлин, както и в Америка, дори златните фондове не бяха обезпечени. Световната търговия забуксува мъчително и само след няколко седмици започна да се усеща недостиг на храна, водата и токът спираха постоянно дори в градове, където не беше стъпвал марсиански крак, а скоро след това се появиха епидемиите.
	А после и бунтовете.
	След тях избухнаха революциите — в Делхи, в провинциите на Отоманската империя и дори във Франция срещу германските окупатори. Мнозина се бояха, че ще последва пълен разпад.
	Точно тези първи дни на хаос бе използвала Микаелян, за да свика своя парламент на отчаяните в Басра.
	Хорен Микаелян беше арменска монахиня, която по време на Втората война била в Париж, където избягала от отоманските гонения. Появата й като ключова фигура след войната беше забележителна, забележително бе и умението й да убеждава, подхранило първите несмели опити да се създаде нов постмарсиански световен ред. Едно от първите постижения на Микаелян бяха трудните преговори, довели до примирие между руската и германската империя. Полезен се бе оказал фактът, че армиите им си бяха съдействали в борбата срещу марсианците при Петербург и на други места.
	После, окуражена от този свой успех, Микаелян бе призовала президенти и императори, монарси и посланици, учени, историци и философи да се съберат в Басра, древен град в сърцето на първата световна цивилизация (и от който британските окупационни сили се бяха изтеглили набързо). На тази първа конференция се постигна лесно съгласие за спешни помощи, за създаването на международна банка, която да финансира възстановяването, положи се началото и на дългосрочни инфраструктурни проекти — все неща, които по-късно се превърнаха в основата на един нов ред.
	В началото Федерацията на федерациите, създадена от Микаелян, беше просто набор от търговски споразумения, сфери на интереси и гаранции за взаимопомощ. Но ако не друго, тези „празни приказки“, както ги бе нарекъл Чърчил, поне даваха шанс на човечеството да управлява само себе си с малко повече здрав разум отпреди.
	Уолтър Дженкинс, прословутият утопист, също бе поканен на срещата в Басра. Годините не го бяха смекчили. След конференцията той написа очерци за знаменитостите, с които се бе запознал там — за Ганди например, представителя на вече независима Индия, и за Ататюрк, посланика на Отоманската империя — но основната му емоция, изглежда, бе оцветена от собственото му негодувание, задето е бил засенчен от един свой отколешен съперник: „Нали го знаеш онзи тип, Човека от милионната година, с паникьорските му романчета и измислените му предсказания, дето все се сдушва с този или онзи социалист и постоянно се забърква в скандали с извънбрачни връзки, а гласът му е писклив и неприятен…“. Марсианците едва не ни поробиха за векове, но ние продължаваме с дребните си ежби и неприязън. Може да е странно, но това ми дава известна надежда, че видът ни все пак ще оцелее.
	Редно е да отбележа все пак, че усилията на този недолюбван от Уолтър „Човек от милионната година“ да вмъкне декларацията за човешките права в центъра на новата федеративна конституция ще се помнят дълго и с признателност.
	Е, всичко, изглежда, вървеше добре. Институциите, за които се бе борила Микаелян и които бяха звучали като чиста утопия доскоро — глобални транспортни мрежи, публична собственост върху природните богатства, международни организации за финансов контрол (последното с подкрепата на Кейнс) — бързо доказаха своята полза. Дори донякъде скептичните и изолационистично настроени американци бяха благодарни за новия ред, когато програмите за взаимопомощ насочиха щедри средства за облекчаване положението на хората след опустошителния разлив на Мисисипи през двайсет и шеста и двайсет и седма, и отново, когато сривът на Уолстрийт едва не доведе до глобална рецесия. Японската инвазия в Китай от трийсет и първа беше друг тест за Федерацията. Възстановеният китайски император Пуи се обърна за помощ с прочувствена реч и силният международен натиск принуди японците да се оттеглят. Дори старите империи преминаваха към по-свободна и демократична форма на федерализъм — реликви от една епоха на завоевания и жестокости, сега те мутираха в гаранти за мирното съвместно съществуване на народите.
	Междувременно цитереанците, нашите силом доведени гости от Венера, изоставени тук след изтеглянето на марсианците, бяха обект на международни интердисциплинарни проучвания, настанени в резервати, зоологически градини и биологични организации по целия свят, проучвания, които обществеността следеше с голям интерес чрез вестниците и кинопрегледите. Дори подозирам, че самото им присъствие, тяхната чуждоземност подхранваше подсъзнателен стремеж към единение у нас, хората. Някои дори твърдяха, че трябва да държим тези свои гости не в резервати, а в тяхно собствено посолство към Федерацията на федерациите. Но тези трудни въпроси явно ще останат за идните поколения.
	Колкото до самата мен, аз отидох инкогнито в Басра за празничните церемонии на двайсет и четвърти април 1925-а, когато се подписа федеративната конституция. Признавам също, че посетих Лондон, за да отпразнувам независимостта на Ирландия и Индия през двайсет и седма и отново три години по-късно, през 1930-а, когато жените най-после получиха правото да гласуват!
	Но винаги се връщах в Париж. Мисля, че нещо в мен се промени през войната. Озовях ли се сред повече хора, особено сред анонимна тълпа, виждах само плът и кости, а дух не долавях, сякаш хората са само кръвни банки, които марсианците да изцедят при нужда. Заразила съм се със синдрома на Дженкинс, сигурно това си мислите. Истината е, че намирах повече утеха в Лондон пред паметника на незнайния войн, отколкото в компанията на живите.
	С други думи, преминали бяхме през ера на надежда и единение, които повдигаха духа ни, нищо, че Уолтър Дженкинс не спираше да мърмори за един или друг детайл. Ала твърде кратка се оказа тази ера — напрежението нарастваше отново заради ужасния астрономичен механизъм на Слънчевата система, който приближаваше Марс към Земята за пореден път, напрежение, което вече ни бе отнело, чрез ръката на някакъв умопомрачен протестиращ, апостола на мира, самата Хорен Микаелян.
	А сега аз бях на крачка да се гмурна отново във водовъртежа.


>>	3.
>>	С монорелсовата до Англия

	Въпреки хилядагодишното съперничество между Франция и Англия по права линия разстоянието между столиците им е някакви си тристатина километра. И през късната есен на 1936-а пътуването от единия до другия град щеше да ми отнеме само два часа. Два часа!
	Макар още да нямах петдесет, аз се чувствах като реликва в този нов свят. Монорелсовата железница Париж-Лондон например беше чудо, дадено ни от марсианската технология, приложение на умението им да работят с електромагнитни полета (технология, която сега се използва по целия свят благодарение на научните организации на Федерацията, а не е монополизирана от британците, както се бе случило преди). Моето влакче, захранвано от невидимите енергии на електричеството, се крепеше върху релсата си на редица от _единични колела_, чиято механична интелигентност пазеше равновесието му досущ като цирков акробат на колело, а аз стисках инстинктивно седалката, докато влакчето летеше с поклащане, умно и безшумно. Казах си, все едно бях някоя старица в люлеещ се стол, че когато бях малка, нямахме дори автомобили… а сега разполагаме с _това_!
	Утешавах се с прекрасните гледки, докато влакът яздеше релсата си, подигната на изящни подпори, сини и зелени, високо над покривите. Самият Париж бе останал почти незасегнат от стихийните събития през първите десетилетия на двайсети век и бе почти непроменен, както без съмнение се бяха надявали мнозинството парижани. Всъщност градът бе пострадал повече от германската окупация, отколкото от марсианците. Великолепната му стара част беше забележителна гледка под косите лъчи на септемврийското слънце, ала най-важното място в града се намираше в новата част, която не виждах от влакчето — посолството на Федерацията на федерациите на площад „Фонтеноа“, цялото от стъкло и марсиански алуминий. Тази скромна сграда се бе вписала добре в традиционния архитектурен пейзаж на френската столица, но винаги щеше да остане в сянката на Айфеловата кула, възстановена на висока цена за Олимпийските игри през двайсет и четвърта.
	Скоро усетих, че времето се променя, тежки гръмотевични облаци лазеха от изток и поглъщаха есенната светлина. Проклех късмета си, макар че нямах право да се сърдя на съдбата. Климатът над северното полукълбо се влошаваше вече от десетилетие, екстремните явления ставаха все по-чести — пороища, снежни бури, градушки и силни ветрове, които допълнително затрудняваха усилията ни да се възстановим след марсианското нашествие. Възрастните хора, в чиято категория май трябваше да включа и себе си, тъгуваха за викторианската епоха, така идилична в спомените им, за времето преди марсианците, за слънчевите дни на детството. Но пък може би всички страдат от носталгия по миналото. Така разсъждавах тогава, докато пътувах към Лондон. Естествено, оказа се, че съм грешала.
	След Париж влакът продължи над Северозападна Франция и прекоси транзит Амиен и Булон, а после, в пълна тишина, сякаш на невидими магнитни криле, мина над Па дьо Кале, най-тясната част на Ламанша, чиито води грееха под изяснилото се небе, а тънките кули на монорелсовата железница се точеха в редица като верига от нови Айфелови кули.
	Докато се движехме над Ламанша, усмихнати двуезични стюарди сервираха кафе. Реших, че това граничи с фукня.
	В Дувър минахме през нова станция, истински кристален дворец, сетне продължихме над прекрасните, потънали в зеленина градчета на Кент. И много скоро стигнахме Лондон.
	Движехме се с толкова висока скорост към гара Ватерло, че успях само да зърна разрушенията, причинени от марсианците в годините на окупацията, и новите строежи от последното десетилетие. Ала тук и там видях строителна техника, която много приличаше на марсианските работни и изкопни машини, да копае и разчиства усилено сред валма зелен дим, така характерни за марсианската технология. В по-скъпите квартали, в Челси, Кенсингтън и покрай реката, се издигаха великолепни нови сгради, небостъргачи и жилищни кооперации, лъщящи от марсиански алуминий. Поне на мен ми се сториха величествени — от доста време не се бях връщала в Америка и още не бях виждала възстановения Манхатън, който, по думите на Хари Кейн, щял „да ми отвее главата“.
	Ала Лондон определено бе променен. След инвазията от 1920-а марсианците го бяха обстрелвали систематично и той бе пострадал по-зле от всеки друг град на Земята. Почти не бе останала забележителност, която марсианците да не бяха превърнали в своя мишена на един или друг етап. Нещо подобно трябва да е било и след Големия пожар, унищожил града през 1666-а. Имахме шанс да построим столицата си отново. Някой съвременен Рен бе проектирал нова катедрала на мястото на разрушената „Сейнт Пол“ и вместо с купол я бе короновал с лъскава игла от марсиански алуминий с разпятие на върха. Знаех, че много от новите здания имат почти толкова нива под земята, колкото и над земята, мазета, бункери, жилищни помещения. Правителството копаеше гигантски бункери под министерствата си и така беше не само в Англия, а по целия свят. Някои коментатори подхвърляха, че в страха си от марсианците скоро ще се заселим под земята като самите тях.
	Стигнахме до Ватерло и аз се зарадвах, като видях кой ме чака на перона. Джо Хопсън, вече почти четиресетгодишен и с посивяла коса, но иначе все така спретнат в колосаната си униформа. След съвместната ни операция по време на Втората война двамата бяхме минали през няколко „разбора“ заедно и оттогава поддържахме връзка, ако не с друго, то поне с картички за Коледа.
	Той понечи да ме прегърне, но аз се дръпнах. Все още реагирам така при опит за физически контакт, макар кръвта ми отдавна да е прочистена. Вместо да го прегърна, аз му козирувах с усмивка.
	— Свободно, войнико — каза той, ухилен до ушите. След кратък спор между неговите старомодни маниери и моя стремеж към независимост все пак му позволих да вземе малката ми раница, в която бях събрала, както обикновено, целия си багаж. — Хайде. Чака ни кола.
	— Значи вече си капитан? — попитах. — Ако правилно разчитам нашивките ти.
	— Боя се, че да. Не стигнах много далеч, нали? Сержантът ми от офицерската школа, старият Круксуел Едноухия, би умрял от срам. Освен това се пенсионирах… донякъде. Сега съм офицер от резерва като повечето ветерани. Даже заплата ми дават, малка е, но пак е нещо. Втората война беше толкова кратка, че малцина от нас имаха късмета да участват в истинските сражения, а оцелелите са още по-малко. Затова си струва да ни държат нас, старите коне, в обора и да ни хранят с по шепа овес, така че да споделяме опита си с лъскавото ново поколение. Да са готови за мача, ако марсианците пак тръгнат насам. От време на време се засичам с Тед Лейн на тези инструктажи, между другото, и той казва, че още не ти е простил.
	Направих физиономия.
	— Е, има право да ми се сърди. — Тед ми бе ядосан, защото с Верити Блис се бяхме измъкнали тихомълком от Абътсдейл, за да търсим съпротивата в Бъкингамшир, без дори да му се обадим, макар той да ме бе придружавал още от отсрещния бряг на Северно море в ролята на закрилник. — Сигурно не е лошо новобранците да са готови за мача, както се изразяваш ти, особено ако смяташ, че е възможно онези грозници да се върнат.
	Той погледна несъзнателно към небето; забелязала съм, че мнозина от нас, ветераните, имат този тик, включително и аз.
	— Е, такава възможност винаги ще съществува — промърмори той.
	Стигнахме до колата му — с военно флагче и паркирана на едно от най-хубавите места. Притесних се да не е от онзи нови модели, които, също като монорелсовата железница, се крепяха на единични колела. Не знам как, но успяваха да пазят равновесие дори когато не се движеха.
	Влязох несмело в модерното превозно средство и скоро вече пресичахме Лондон.


	Когато наближихме разрушения Аксбридж, се наложи да намалим заради бариерите, охранявани от полиция и военни. Напомни ми за стария Коридор в Съри.
	Хопсън ни осигури достъп без много шум. Видял бе повече сражения от мен и по време на войната беше наистина много млад. Беше от хората, които винаги крият чувствата си, в неговия случай под слой от театрална невинност, но от време на време погледът ти стига и до по-големи дълбочини, като слънчев лъч, пробил мътна вода.
	След Аксбридж продължихме към останките от Окопа, гигантското и сложно фортификационно съоръжение, издигнато около марсианския Кордон. Тясно шосе беше изрязано по права линия през насипите, които сега се издигаха край нас като изкуствени възвишения, обрасли с оскъдна трева и теснолистна върбовка. Да видя отново всичко това, но без множеството войници, които помнех, беше твърде странно за мен. А после се озовахме в самия Кордон — разорания кръг, появил се само за няколко секунди с приземяването на празните цилиндри от първата вълна, който и до ден днешен приличаше на лунен пейзаж.
	Още по-странно бе да се движа вътре в периметъра от разорана земя, през градчетата, селата и вълнистия зелен терен на Чилтърнските стръмнини, където следи от марсианците почти не се забелязваха. Именно този район беше „фермата“ на нашественика, както се изразяваха военните анализатори, а уловените в капана й хора бяха отглеждани като добитък. В този смисъл сигурно беше нормално да видиш село с две работещи кръчми, а между тях — църква с разтопен купол. По пасищата имаше крави и овце с поотраснали вече телета и агънца.
	Ала аз знаех, че този район, както и всичко, попадащо в Кордона на марсианците, все още е под прякото военно управление, наложено над цялата страна по време на войната. Защото тук и до днес продължаваше тайният процес по претегляне на вината, процес, който трябваше да установи кои сред обитателите да бъдат обвинени в пряка колаборация с марсианците. Разбира се, минали бяха цели четиринайсет години и аз знаех, че немалко от виновните — или хора, които се бояха, че може да попаднат в тази категория — отдавна са избягали. Последно бях чула за Албърт Кук, че живеел под друго име в Аржентина заедно с партньорката си и дъщеря им — Мери и Бел — и ми се струваше съвсем приемливо, че се е оттеглил да прекара остатъка от живота си в мир. Беше брутален човек, но и мислител с ясен поглед. Радвах се, че бяха свалили обвиненията в колаборация срещу бившия ми съпруг Франк. Изгубили бяхме връзка, знаех само, че работи като полеви лекар в далечни райони на света, които още се възстановяваха от войната. Мариот, между другото, получи Ордена на британската империя и не ми се мисли колко си е навирил носа по този повод.
	Така, най-сетне стигнахме до Амершам.


>>	4.
>>	Отново в Редута

	Отново и не без тръпки на страх влязох в марсианската крепост.
	За последно бях виждала Редута заедно с Албърт Кук, докато марсианците още го владееха. Сега човечеството бе оставило своя отпечатък върху това широко една миля укрепление като фина патина върху отломките от марсианската дейност — метални стълби и пътеки, малки барачки върху заравнената земя, купчини оборудване тук и там. Хора крачеха делово, облечени в комбинезони и с каски в различни цветове. Всичко това ми напомняше за гигантски археологически разкопки — разкопките на Троя, ръководени от Шлиман, да речем. Само че тук имаше стоманени бариери, бодлива тел и патрулиращи войници, а когато слязохме от колата, видях и един въздушен кораб на флота да минава в небето над нас. Обективите на гигантските му камери улавяха и отразяваха слънчевата светлина.
	Опитах се да пренебрегна всичко това, да заменя хората с марсианци и техните машини. Да, помислих си аз, онзи терасиран участък вероятно е дело на изкопни машини. А онази купчина пръст с натрошен на парчета кремък сигурно е била суровината, която някоя машина работник да превърне в кюлчета алуминий. А заравненото място, врязано като пещера в стената на гигантския изкоп, вероятно е било „трапезарията“, където марсианците се събираха да си починат, да си подсвиркват зловещо и да се хранят. А над всичко това, в друго време, щяха да патрулират не отегчени часовои, а бойни машини.
	А под цялата тази трескава дейност, мислех си, някъде дълбоко лежат останките на Амершам заедно с нещастните му жители, смазани в миг при падането на цилиндрите, геоложки пласт, свидетелстващ за опустошението.
	— Цялата тази охрана… явно не искат да поемат никакви рискове — подхвърлих аз на Джо Хопсън, докато слизахме от колата.
	— Да — потвърди той и ме поведе пешком напред и все по-навътре в този възел от тайнственост. — Така де, _ние_ не бихме се оттеглили, без да оставим минни полета и други неприятни изненади. Защо да очакваме друго от марсианците? Не че сме открили нещо такова. Пък и има идея всичко да се запази непокътнато като монумент за бъдещите поколения. Като Уокинг…
	— Не съм сигурен, че би било мъдро.
	Последното бе казано от Уолтър Дженкинс.
	Чакаше ни. Не изглеждаше добре, лицето му беше изпито и лъщеше от някакъв медицински мехлем, ръцете му бяха бинтовани. Но пък по онова време Уолтър беше на седемдесет години.
	— Радвам се да те видя, Уолтър — сухо казах аз.
	— За _кое_ не си сигурен, че би било мъдро, старче? — с усмивка го попита Хопсън.
	— Този символ на потисничество да се превърне в монумент. Такива неща излъчват власт и сила. Помислете си за Лондонския Тауър, например — бил е ъглова кула на римско укрепление, реликва от окупационна сила, използвана по-късно като бастион от друг окупатор, норманите. Е, римляните са се изтеглили сами, както го направиха и марсианците, но от норманите така и не се отървахме. Каква е гаранцията, че някой бъдещ диктатор няма да използва това място като свое седалище, позовавайки се на мистичната сила на изчезналите марсианци? Не, благодаря. По-добре да го заравним и тревата да го покрие.
	Хопсън само се ухили.
	— Норманите? Вие, уелсците, всичките сте еднакви. Минали са осемстотин години, за бога. Забравете и си живейте живота.
	— О, аз съм дяволски сериозен — каза Уолтър без помен от усмивка на лицето си.
	Хопсън ни поведе навътре в комплекса. Вървяхме бавно и аз хванах Уолтър под ръка.
	— Да съкратим празните приказки, искаш ли? Ти ме покани тук и аз дойдох чак от Париж. Знаеш, че всичко това е идея на Каролин, нали?
	Изглежда, му беше трудно дори да чуе името на жена си.
	— Видяхте ли се?
	— Говорихме по телефона.
	— _Това_, разбира се — каза той, — е само междинна станция. Нещо като място за прекачване.
	— О. Говориш за марсианците? Понеже тази тема е по-лесна за теб? Добре. Междинна станция към какво?
	— _Към мястото, където са отишли, разбира се._
	Погледнах към Джо Хопсън, а той погледна към мен; явно и за него казаното от Уолтър бе нещо ново.
	Уолтър вдигна поглед към небето, където въздушният кораб все така патрулираше.
	— Май пак ще вали. Слънцето не се задържа дълго. Но това, разбира се, е част от проблема. _Симптом…_
	— Какво общо има времето?
	— Добре, добре, нека бъда твой гид. А ако капитан Хопсън е така добър да ни придружи и да размахва пропуска си, не би трябвало да ни спрат. Момчетата от охраната вече ме познават добре, разбира се…
	— Ужасен си, Уолтър. Винаги правиш така. Подхвърляш по нещо дребно, колкото да захапя стръвта, а после…
	Бяхме като две реликви в този музей на войната и се дърлехме както винаги. Ала все пак продължихме бавно напред през серия от огради, по рампи и дъсчени пътечки, и така до самото сърце на Редута, до дълбоката шахта в центъра на марсианската крепост.
	Спомних си шума, който бях чула тук преди — ритмичен и безспирен бумтеж под земята. Сега този шум го нямаше. Отворът на шахтата беше укрепен и към укрепващата рамка беше прикрепена система от макари и въжета. Двама отегчени войници стояха край отвора и пушеха. Победата на всекидневното, помислих си.
	Уолтър ми хвърли поглед изпод вежди.
	— Стана ти любопитно, нали? Така и трябва. Хайде. Стъпвай внимателно.
	Системата от макари и въжета се оказа импровизиран асансьор. Стори ми се доста паянтов, а ако се съдеше по диаметъра на най-голямата макара, то стоманеното въже, което щеше да се навие около нея, бе достатъчно дълго, за да ми се свие стомахът.
	— Не се стряскай, тази технология е сигурна и тествана многократно — махна с ръка Уолтър. — По подобен начин мият прозорците в Ню Йорк. Точно ти със сигурност си ги виждала — безстрашните момчета с кофа и парцал, увиснали високо над Пето авеню… Няма да се спуснем много надълбоко. Само двестатина метра.
	Явно и за Джо Хопсън това бе новина, ако се съдеше по възклицанието му:
	— _Двеста…_
	— Хайде, скачайте на борда!
	Имаше перило, за което аз се хванах като удавник за сламка, после Уолтър даде знак на войниците да задвижат механизма и след миг тримата поехме с подрусване надолу. Дискът от дневна светлина бързо се смали над нас, главите на войниците се очертаваха като тъмни силуети на фона на отдалечаващото се небе. Платформата на импровизирания ни асансьор имаше електрически крушки и аз скоро оцених по достойнство светлината им, веднага щом подземният мрак ни захлупи.
	— Не повече от двеста метра, казваш — обади се притеснено Джо.
	Уолтър се усмихна отново.
	— Военните опънаха мрежа на тази дълбочина, телескопични пръти, набити в стените, в случай че някой падне, макар че ако паднеш от двеста метра, така или иначе си обречен… Цялата шахта е дълбока около осемстотин метра. Половин миля.
	Беше мой ред да възкликна като папагал:
	— Половин миля!
	— Тази дълбочина е необходима за истинското предназначение на шахтата. Или поне за едно от предназначенията й. Имаш ли някаква представа какво е това предназначение, капитане?
	Джо го погледна.
	— Колко е широка шахтата?
	— Малко над трийсет метра. Както вече си се досетил, нали?
	— Господин Дженкинс… _това оръдие ли е_?
	Веднага навързах детайлите.
	— Ами да. Естествено. Там са отишли марсианците!
	— Поне британската им група — кимна Уолтър.
	— Значи са си построили оръдие…
	— Стегнали са някой и друг космически цилиндър… — допълни след мен Хопсън.
	— И са се изстреляли обратно към Марс! — довърших аз.
	Уолтър се ухили.
	— Изстрелването е било забелязано почти навсякъде в Южна Англия, макар че повечето хора не са имали представа какво виждат. Както и ние впрочем, поне докато снимките не бяха анализирани, а след това всичко бе засекретено. Прави ли ви впечатление, че дори сега, когато имаме общо световно правителство, старият закон на Марвин за защита на държавата от 1916-а още е в сила?…
	Хопсън се мръщеше.
	— Чакай малко, старче. Колко, казваш, е дълбока шахтата? Половин миля? Но това не е достатъчно. Помня, че в училище четохме онази книга на Жул Верн за американците на луната, сещате се, как се изстрелват с гигантско оръдие. Направихме изчисления и се оказа, че ускорението и другите сили би трябвало да са размазали пътниците на каша…
	— Съвсем правилно — призна Уолтър, неохотно впечатлен. — Но движението на проектила при изстрелването е било заснето достатъчно пъти — от наблюдателни самолети, оказали се в района, както и от земята — и последвалите изчисления показват, че цилиндърът е напуснал оръдието с ускорение десет пъти по-голямо от земната гравитация, тоест _трийсет_ пъти по-голямо от марсианската. Изглежда невъзможно нещо да е оцеляло в цилиндрите при такова ускорение, но истината е, че вероятно има начини ефектът му да се намали с помощта на специално оборудване или резервоари с течност например. Работата е там, че цилиндърът е продължил да ускорява дори след като е напуснал оръдието. Забелязани са зелени проблясъци, има данни и за гигантска опашка от водород, изтичащ от основата на космическия кораб. Ако темпът на ускорение се е запазил и цилиндърът се е издигнал с постоянна тяга до височина от четиристотин мили в атмосферата, то това би било достатъчно да го откъсне от гравитационния кладенец на Земята. И оттам — право към Марс!
	Хопсън изглеждаше впечатлен до степен на страхопочитание.
	Асансьорът намали скоростта си сред скърцане на кабели и аз видях вход, кръгъл и чисто изрязан, в стената на шахтата.
	— Почти стигнахме — каза Уолтър.
	— Къде? — погледнах го аз.
	— До града на марсианците. Внимавайте, като слизате от платформата.


>>	5.
>>	Подземното леговище на марсианците

	Вървяхме бавно, колебливо. Наистина беше град или най-малкото лабиринт дълбоко под земята на Англия, осветен сега от нанизи с електрически крушки. Мрежа от цилиндрични тунели и сфери, с геометрия, чийто принцип ми убягваше, макар да бях сигурна, че военните са го картографирали грижливо и в подробности.
	Ако не се брои сребристото металическо покритие на стените, не видях друго марсианско оборудване. Но следи от човешко присъствие имаше навсякъде — телеграфни кабели, прикрепени към стените, химическа тоалетна, сандъци с електрически фенерчета и кутии със свещи — явно имаше проблем със захранването — дори кислородни бутилки и противогази.
	— Това е само за всеки случай — обясни Уолтър. — Въздухът тук винаги е чист. Има вентилационни отвори към повърхността и въздухът се движи свободно. На пръв поглед процесът изглежда естествен, но според мен не е съвсем така. На някакъв етап движението на въздуха се подпомага от технология, не с помпи, както бихме го направили ние, а нещо по-недоловимо, някаква осмоза може би, или капилярен механизъм, не знам…
	Стигнахме до голяма сферична камера — имало още няколко такива, обясни Уолтър. Подът беше терасиран с концентрични хоризонтални платформи като широки стъпала, спускащи се от диаметъра на кръга към периметъра му. Всичко това беше излято без никакви видими шевове и сглобки от същия металически материал, който покриваше стените на тунелите. Двама войници стояха на пост в камерата и ни наблюдаваха бдително, единият с полеви телефон до себе си.
	Уолтър Дженкинс седна тромаво на едно от стъпалата и ние последвахме примера му.
	— Разбира се, цялото марсианско оборудване е било изнесено, основно от самите марсианци, освен някоя и друга дреболия, отнесена от първите хора, проникнали в това място. Можем само да си представяме какво е било, докато марсианците още са били тук! Възтъмно за човешкото око, но както знаем, до Марс стига по-малко слънчева светлина, отколкото до Земята. А марсианците… полегнали из тази зала като големи кожени чували… подсвиркват по странния си начин, размахват пипала… Но дори само от архитектурата на това място могат да се направят доста изводи за марсианците и тяхното общество.
	— Така ли? — попитах скептично. — И какви, по-точно?
	— Ами, просто сравни _това_ с нашите сгради… замисли се какво _липсва_. Има проходи и общи части, и това е. Нищо не говори за стремеж към уединение, следователно марсианците нямат нужда от такова. Няма признаци и на социално разделение — по-големи и по-малки стаи, да речем. Което ни води до логичното заключение, че при тях няма йерархия! Социалната им структура е плоска! Явно вземат решенията си чрез обсъждания и консенсус. Споделят всичко — няма данни за частна собственост. Вече знаем, че са изключително лоялни един към друг. Спомнете си също, че, поне според мен, марсианците са телепати. Не биха могли да се _лъжат_ помежду си. За това замисляли ли сте се? Представете си как би се променило човешкото общество, ако лъжата стане невъзможна! Дори общите части притежават демократична симетрия. Сядаш в кръга и говориш. Открихме само едно изключение, камера с вдлъбнат под. Смятаме, че там държат децата си, след като те се отделят от родителя, докато са още твърде малки и неспособни сами да се грижат за себе си.
	На Хопсън тази мисъл сякаш му хареса.
	— Все едно си в подготвително училище! Аз се чувствах добре там. Марсианец в „Итън“? Е, би се отличил в тениса на маса…
	— Логично е да приемем, че това е начинът, по който марсианците живеят на родния си свят. Така де, какво виждаме ние, когато погледнем към Марс? Сняг и лед, океани, растителност и канали. Не и марсиански градове обаче! Нито една сграда, дори в най-големите възли от канали като при Солис Лакус. Дори да приемем, че сложната мрежа от канали е част от индустрията им, остава въпросът къде _живеят_ марсианците!
	Разбрах какво има предвид.
	— Явно са се оттеглили под земята… в лабиринти като този.
	— Именно. Логично е, нали?
	Хопсън обаче още имаше въпроси:
	— Но защо им е да живеят под земята?
	— За защита. За да обогатяват с помощта на технология въздуха, който е станал твърде разреден на повърхността. _За топлина_ — защото дори когато слънцето изстива, вътрешността на планетите запазва топлината си, Земята в по-голяма степен от Марс заради по-голямата си маса. Такава може да е и нашата участ един ден, когато слънцето изстине — да се заровим под земята заради остатъчната топлина на планетата.
	— Но тук няма нищо — казах, загледана в голите стени. — Не говоря само за липсата на слънчева светлина, а… какво ядат?
	— Животът в подземните градове е свързан не с биологично разнообразие, а с технологичен напредък — поде доста високопарно Уолтър. — Краят на играта, в която марсианците вече участват. Пресътворили са своя свят така, както са пресътворили себе си, опростили са го до максимум по същия начин, по който са се освободили от излишната тежест на храносмилателната си система и са се свели кажи-речи само до мозък и кръвообращение. Помислете за екосистемата им — червен бурен, с който се хранят хуманоидите и така осигуряват кръв за марсианците. И толкова. Отървали са се от всичко друго! Един ден марсианците без съмнение ще направят и следващата крачка, ще оставят биологията зад себе си. Представете си машина, която си доставя всичко необходимо от камъните, поглъща сурова енергия от слънцето или от сърцето на планетата и превръща това в храна. Защото всички елементи, от които се нуждаем, се намират в минералите. Върховната ефективност, максимално опростената система — само скали, слънчева светлина и мозъци. Според мен _това_ е крайната цел на марсианците.
	Изсумтях.
	— Звучи така, сякаш им завиждаш. Нали това казват психолозите за теб, Уолтър? Че си станал наполовина марсианец? Но те така или иначе се махнаха, поне британската група. Къде са останалите обаче? Онези, които се приземиха в Ню Йорк и Лос Анжелис, в Пекин и Берлин? Дори ти сигурно си даваш сметка за всеобщата тревожност, която причинява тайнственото им изчезване. Имаш ли някаква идея къде са се дянали?
	Той се усмихна.
	— Това винаги е било очевидно.
	Изгледах го с яд; този човек винаги успяваше да ме вбеси.
	— Очевидно, казваш?
	— По-голямата част от Земята е твърде топла за тях, затова са мигрирали на по-студено. И понеже повечето се приземиха в северното полукълбо…
	— На север — обади се Джо Хопсън с подновен интерес. — Това винаги е било ясно, да. Ще търсят най-студените земи. Но Арктика, таванът на света… Канада и Азия… това са огромни територии. _Да не твърдиш, че някой ги е открил?_
	Уолтър отговори кротко:
	— Казвам само, че има доклади в този смисъл. Вече се организира експедиция за следващата година. Стига времето да го позволи. Какво ще кажеш за още едно приключение, Джули? Така ще потвърдим какво правят там марсианците… или по-скоро какво правят според мен…
	Пътуване до Арктика в търсене на марсианци! Е, как да откажеш на такова предложение? Вие бихте ли отказали?


>>	6.
>>	„Фатерланд“

	Зимата мина бавно за мен, в очакване.
	После, в началото на март 1937-а, се качих на борда на LZ-138 „Фатерланд“ в Мурманск. Щяхме да пътуваме през късната арктическа зима, в кажи-речи най-негостоприемното място и време, което може да предложи бедната ни стара планета, макар че, както Уолтър Дженкинс не се уморяваше да повтаря, за марсианците сигурно е като прекрасно лято. Ние обаче, привилегированата международна група, щяхме да пътуваме в летящ хотел.
	Събрахме се на един студен аеродрум извън града. В момента не валеше, но снегът се бе натрупал на гигантски преспи покрай почистената писта. Тук беше и самият Уолтър, седемдесет и една годишен, по-крехък от всякога. Джо Хопсън също беше тук, изявил бе желание да се включи в пътуването като придружител, асистент и водач. Като повечето военни ветерани, той беше изключително компетентен и аз се радвах, че е с мен.
	Ерик Идън също щеше да пътува, навършил бе петдесет и пет и вече официално се беше оттеглил от действителна служба в британската армия, но от различни държавни агенции все още го търсеха като платен съветник по марсианските въпроси. Той също носеше белези от изгаряне, беше още един оцелял, чието присъствие ми вдъхваше увереност.
	Като цяло, пътниците бяха петдесетина и от десетина различни националности, повечето учени, които не познавах, но в чиито експертни умения не се съмнявах, иначе нямаше да бъдат одобрени за пътуването от която там комисия към Федеративното посолство в Париж ги беше избрала. А предстоящото приключение, превърнало се в гвоздея на медийното и общественото внимание, беше привлякло, естествено, известните и богатите. От ветровитата ни платформа човек можеше да зърне не една и две известни физиономии. Стори ми се, че разпознавам ръководителя на експедицията — Ото Юлевич Шмит, висок почти два метра, учен и пътешественик, който вече десетина години водеше експедиции до руската част на Арктика. Не беше чудно, че в групата ни има и други герои на полярните проучвания. Ричард Бърд например, първият, стигнал до Северния полюс по въздух. Американската съпруга на новокоронясания ни крал Едуард също щеше да пътува с нас, макар да не я видях на платформата. В очите на широката общественост бракът им символизираше новата ера на презокеанско приятелство въпреки първоначалния шок от развода с предишния й съпруг. Плъзнал бе слух, че дори Вилхелм III, самият кайзер на Германия, ще участва в този амбициозен полет на борда на най-престижния въздушен кораб родно производство.
	— Този е по-агресивен дори от омразния си баща — прошепна ми Ерик Идън. — Ако се озовем близо до истински, жив марсианец, ще трябва да му сложим намордник.
	Ала аз скоро забравих за спътниците си, омагьосана от транспортното ни средство.
	За пръв път видях „Фатерланд“ на силна утринна светлина. Дори затворен в хангара си, той беше внушителна гледка, гигантски цилиндър, полегнал върху бетона, истински исполин в сравнение с обслужващите го превозни средства. Огромният му корем лежеше върху колелета и релси, имаше стабилизиращи перки по фланговете и на опашката, където се намираше големият двигателен блок.
	После се чу:
	— Въздушен кораб напред!
	Някакъв вид мрежа бе закрепена към бледосивата повърхност на кораба и с нейна помощ работниците като мравки го изтеглиха от хангара на ръка.
	Вървяхме в голяма група към въздушния гигант и бърчехме носове от неприятната сладникава миризма — обясниха ми, че била резултат от зареждането с водород — а корабът ставаше все по-внушителен пред погледа ни. Беше поне половин километър дълъг от носа до кърмата. Ала най-силно ме порази символичното значение на този мастодонт. Може и да живеехме във време на глобални федерации, но тази политическа промяна не беше засегнала в ни най-малка степен „Фатерланд“. Целият беше в цветовете на имперска Германия, наситено жълто и черно, а на носа беше нарисуван голям черен орел и като казвам „голям“, имам предвид изображение с височина трийсетина метра. Ерик ми посочи трите гигантски гондоли, които дирижабълът носеше под корема си. Онази най-близо до носа била за пътниците, обясни той, задната била двигателният отсек, а средната била на практика хангар за бомби.
	Качихме се на борда и стана ясно, че пътническата гондола е разделена на две нива, като горното приютяваше кухните, складовете и жилищните помещения на екипажа, а долното — нашите каюти, салоните и трапезариите, от които се откриваше гледка към земята долу. Големите дирижабли по правило са просторни, на този имаше дори роял и пианистът ни посрещна с отбрани парчета на Вагнер. Бързо се настанихме в каютите си. По-късно щях да открия хитроумните удобства на своята — дебелата тапицерия на стените, сгъваемите легло и маса, телефона, електрическото осветление. Но дори в онези първи мигове чувах и усещах с костите си пулса на гигантските двигатели, предаван по корпуса на въздушния кораб. Излязох от каютата и тръгнах с бърза крачка към салона, за да не пропусна излитането.
	Седях с Ерик и Хопсън; Уолтър се бе оттеглил в стаята си, зает както винаги с бележки и проучвания. Салонът бе обзаведен по последен писък на модата, с бежови стени и вградено осветление, маси със стъклени плотове и столове с хромирани облегалки. На масата ни имаше дори ваза със свежи цветя. С други думи, добрата стара „Лузитания“, от която пазех толкова приятни спомени, изглеждаше парцалива и вехта в сравнение с модерния лукс на „Фатерланд“.
	— Режи! — чу се вик.
	И тогава се издигнахме.
	Прозорците на въздушните кораби се намират по пода и стените, пътниците могат да се наслаждават на пейзажите, които пълзят под тях, но гледката към небето е блокирана от гигантския балон. А минутите след излитането предлагат най-вълнуващите гледки. Аеродрумът пропадна под нас, работниците, които стояха до котвените кули и ни махаха, се смалиха до миниатюрни куклички.
	Скоро видяхме Мурманск на юг, а на север се разкри Баренцово море, със сини води близо до брега и ледени късове навътре. На хоризонта ледът скоро се сля в солидна маса. Знаех, че до полюса ще е все така. Зърнах малък конвой в морето — два ледоразбивача и няколко ниски товарни кораба. Великият северен морски път на руснаците, шест хиляди мили покрай северния бряг на Евразия, беше отворен само няколко месеца в годината, понякога дори няколко седмици, затова е разумно да потеглиш в първия възможен момент, ако не искаш да прекараш зимата в капана на леда.
	Още не бяхме набрали височина, когато в небето край нас се появиха малки самолети да ни изпратят. Моноплани с корпус от лъскав алуминий и емблемите на руския имперски аерофлот върху крилата се стрелкаха покрай нас, издигаха се и пропадаха с акробатична бързина.
	Ерик Идън беше впечатлен.
	— Тези трябва да са от новите, с реактивните двигатели. На принципа на марсианските летящи машини. Резултат от Германо-руската война, разбира се. _Нашите_ самолети все още се задвижват с витла.
	— Идиоти — измърмори Хопсън, захапал незапалена лула (пушенето беше забранено на дирижабъла, чийто балон бе пълен със силно запалим водород). — Мухи, които бръмчат около слон.
	Ала въпреки презрителните си думи и той, като всички нас, протягаше врат да зърне повратливите моноплани.


>>	7.
>>	През Арктика

	Щяхме да изминем приблизително две хиляди мили до крайната си цел, полуостров Таймир. При умерена скорост щяхме да покрием това разстояние за четиресет и осем часа. Излетяхме от Мурманск във вторник и се очакваше да пристигнем по някое време в четвъртък.
	Стоях основно със своите хора. Известно бе, че съм приятелка на Хари Кейн, а той неотдавна бе станал печално известен с една евтина радиодрама, продуцирана от съпругата му Мериголд и излъчена от „Едисон Броудкастинг Систем“, която разказваше за внезапната поява на нова флотилия марсианци в Средния запад. И понеже предстоеше нов набор от приближения между двете планети, предаването бе предизвикало масова паника. Не исках да ме разпитват за този скандал, затова избягвах излишните контакти. Пък и компанията на моите хора ми беше приятна. Двамата с Ерик Идън за пръв път споделихме в подробности и на спокойствие спомените си от Марсианската война и именно тези разговори, и бележките, които си водех, станаха съществена част от мемоарите, които пиша в момента.
	А и не ни оставяха да скучаем.
	Във вторник следобед, докато под нас се разкриваше вълшебен пейзаж от лед и вода, Ото Шмит ни изнесе импровизирана лекция. Той беше руснак въпреки името си, но на многонационалната си публика говореше на немски със силен акцент. В края на четиресетте, висок и внушителен, с брада като на Чарлз Дарвин, за мен той бе образ и подобие на героя изследовател от романите на Жул Верн, а и се държеше като такъв. Разказа ни накратко за вътрешната руска колонизация, която, за моя изненада, датирала още от времената на Иван Грозни през шестнайсети век, когато авантюристи, заточеници, ловци и религиозни разколници поели на изток. По времето на Петър Велики се появили първите големи градове, а построяването на Транссибирската железница през деветнайсети век било истински триумф. Ала едва сега, цяло столетие по-късно, след тежката травма от войната срещу Германия и после срещу марсианците, развитието на този район било ускорено и провеждано по систематичен начин. А Шмит лично бил ръководил първата експедиция, прекосила успешно Великия северен морски път.
	Шмит се оказа фукльо, но умееше да разказва, а и имаше право да се гордее с постиженията на родината си. Колкото до настоящата ни експедиция, тя, по негови думи, най-много се приближавала до колонизирането на враждебна чужда планета.
	— Така че нищо чудно руското знаме да е първото, забито на Марс!
	Изръкопляскахме учтиво, преглъщайки поредното сантиментално изявление, а аз се запитах какво ли имат да кажат марсианците по въпроса.
	Ала именно благодарение на такива експедиции и проучвания присъствието на марсианските бегълци беше потвърдено и впоследствие руската академия на науките беше предложила тази международна мисия на Федерацията на федерациите.
	В сряда следобед спряхме в едно градче на име Норилск на река Енисей, на петстотин мили от крайната ни спирка. Тук няколко компании добиваха никелова руда. Стоварихме им доставки от различно естество — бяхме първото голямо транспортно средство, минаващо в района след края на зимата.
	Двамата с Ерик Идън се възползвахме от възможността да слезем от гондолата и да се разходим из града. Норилск беше типично промишлено градче, построено да обслужва минните компании, а не да радва окото. Оградено бе със здрава телена ограда, сградите бяха сглобени от полуготови елементи и измазани с хоросан, улиците бяха голи, без настилка, само отъпкана земя там, където снегът се беше стопил. Бетонобъркачки имаше на всеки ъгъл. Виждаха се и обществени сгради все пак — училище, църква, болница, всичките недовършени. Значи хората не само работеха тук, а и живееха в градчето, отглеждаха деца. Имаше дори малък киносалон — написан на ръка плакат съобщаваше за предстояща прожекция на „Един марсианец в Холивуд“ с Шери Гилбърт. Но като цяло градчето беше мрачно и бедно, а времето — толкова студено, че се вкочаних до кости въпреки дебелите си дрехи.
	— Прекарах известно време в тази част на света преди Втората война с марсианците, между другото — призна Ерик.
	Изсумтях.
	— Нека позная. Бил си тук да провериш как се справят ландшиповете в тундрата.
	Той не ми обърна внимание.
	— Не е лесно да се живее тук. — Спряхме до недовършена сграда от бетон и сгурия. — Първо, в продължение на месеци цари пълен мрак, а когато е студено, хоросанът замръзва, преди да си сложил тухлата. Дори през лятото не е приятно — влажността е много висока и гъмжи от комари. Хората идват тук от отчаяние, някои бягат от нещо, други са били подлъгани с фалшиви обещания за нов живот на границата… сещаш се.
	— А оградата защо е? Да държи хората в града?
	— Или вълците навън — отвърна с усмивка той. — Тук наричат луната слънцето на вълците.
	Звук като от корабна свирка прозвуча откъм „Фатерланд“. Викаха ни; време беше да продължим.
	Вървяхме към въздушния кораб, когато заваля сняг, внезапно и без предупреждение, от ясно небе сякаш. Вървяхме приведени един до друг и се водехме по другите изгърбени силуети, стичащи се към кораба.
	— Дори тук — промърмори старият арктически вълк Ерик Идън, — дори тук, на края на света, времето е… _странно_.
	Така приключи срядата. Пътуването ни продължи и през нощта.
	А в четвъртък сутрин се събудихме над крайната си спирка, полуостров Таймир.


>>	8.
>>	Нос Челюскин

	След като закусихме набързо, ние, пътниците, се екипирахме отново със специалното облекло за студено време и зачакахме да ни свалят от гондолата. Готови бяхме за работа, много от учените носеха фотоапарати и различни други уреди и инструменти в сакове и сандъчета. Слизахме в колона по рампата на гондолата, когато разпознах един от инструментите по името на производителя, отпечатано върху кутията му — гайгеров брояч за измерване на радиация.
	Стоях с Ерик и Джо край „Фатерланд“ и се оглеждах. Слезли бяхме от кораба насред военен лагер, над който се вееше знамето на руската империя. Видях ниските сгради на казармите, оръдията и сандъците с муниции, покрити с брезенти, както и редици от автомобили, някои с плазове вместо гуми за придвижване по сняг. Имаше дори един ландшип, от малките, наметнат с арктически камуфлаж в бяло и сиво. Всичко това, заедно с площадка за кацане, достатъчно голяма да приеме въздушен кораб с размерите на „Фатерланд“, беше оградено с телена мрежа. А по северния периметър на заграждението имаше наблюдателни кули, порти за излаз и батарея от големи военноморски топове върху въртящи се установки.
	— Натам е океанът — каза някой. — Усеща се миризмата на сол. Натам са насочени и оръдията, на север.
	Беше Уолтър Дженкинс, увит в черни кожи. Нахлупил бе огромна руска кожена шапка и малкото, което се виждаше от лицето му, бе скрито зад големи слънчеви очила и дебел слой мехлем. Зачудих се дали студът влошава, или облекчава състоянието му.
	— Добро утро, Уолтър — сухо поздрави Ерик Идън.
	Джо Хопсън дружески го плесна по рамото.
	— Радвам се да те видя. И по обратния път недей да се криеш. Четиримата можем да… знам ли, и един бридж да ударим.
	— Бридж? — повтори след него Уолтър.
	В този момент Ото Шмит ни повика да се съберем — пътниците, двама души от екипажа и един взвод войници. Поведе ни към портата при северната страна. Към морето, значи.
	Уолтър вървеше до мен.
	— Малко остава до крайната ни спирка. Руснаците, след като направили откритието си по случайност — макар аз да го предсказвам от години! — са построили базата много близо до мястото. Знаеш ли къде се намираме, Джули?
	— На полуостров Таймир. На северния бряг на Русия, тесен нос, който се протяга в Северния Ледовит океан…
	— И разделя Карско море от море Лаптеви, да.
	Стигнахме до строго охранявана порта в телената ограда. Човек от екипажа на „Фатерланд“ вече бе събрал паспортите на пасажерите; сега един младши офицер ги разлистваше подред и ни извикваше по име да преминем. Отвъд оградата, бог знае защо, миризмата на океана се усещаше много по-силно.
	— Но за това конкретно място знаеш ли? — продължи да ме разпитва Уолтър. — Нарича се нос Челюскин. Най-крайната северна точка на полуострова…
	Огледах се и видях океана. Ивица тъмен замръзнал бряг, а отвъд него водата изглеждаше черна. Навътре ледени блокове белееха като кости. Тръгнах бавно натам и скоро видях сянка върху земята пред нас — кръг, яма, охранявана от войници с автоматични оръжия и безжични радиостанции. Шахта, прокопана в земята; съвсем същата като онази, която видях в Амершам.
	— И този нос — продължаваше Уолтър — всъщност е най-северната точка на целия евразийски континент. Точно тук, където стоим в момента. _Най-северната точка._ Сега разбираш ли?
	Поех си дъх.
	— Марсианците. Дошли са на север. Възможно най на север.
	— Дошли са от цяла Евразия, от Берлин, Петербург, Пекин, дори от Константинопол. Смятаме, че онези, които се приземиха в Северна и Южна Америка, също са се отправили на север, прехвърлили са се в Азия през Беринговия проток, което не е голямо предизвикателство за тях, особено през зимата. Виждали са ги на канадска територия как се придвижват. Странно е обаче, че почти не са се възползвали от летящите си машини.
	— А Африка? Марсианците, които се приземиха в Дърбан?
	— Това остава загадка. Сигурно е, че са напуснали ямите си. Говори се, че в горите на Централна Африка са били намерени горили и шимпанзета с източена кръв… Някой ден може да пратим експедиция в това тъмно сърце и да разберем какво е станало. Колкото до Южна Америка, още никой не е проникнал в джунглите на Амазонка. И това остава за идните поколения. Хайде, ела. Искам да ти покажа още нещо.
	Тръгнахме към сянката в земята, към ямата, същата като онази в сърцето на Англия, но трансплантирана в замръзналата арктическа тундра. Шахтата, широка малко над трийсет метра — точно колкото диаметъра на марсиански цилиндър — беше облицована с алуминий, отново като в Амершам. Но за разлика от английската, тази яма не беше заспала, не беше инертна. Наближих я предпазливо и чух туптене като пулс на биещо сърце дълбоко под земята. Същия звук бях чувала в Англия, в марсианския Редут с Албърт Кук, и сега повторението събуди у мен неканени спомени.
	— Те са тук — промълвих. — Още са тук.
	Ерик Идън ме хвана за ръката, нежно почти.
	— Стегни се, момиче.
	Част от научните експерти бяха насочили вниманието си не към самата яма, а към един широк изкоп, дълбок приблизително метър и дълъг двайсет, ориентиран по оста север-юг. Учените, до един очилати, брадати и плешиви — по онова време с наука все още се занимаваха предимно мъже — изглеждаха силно развълнувани. С дебели защитни ръкавици на ръцете те вземаха проби от растенията вътре — растения месести, алени и бодливи, плътно покрили стените и пода на изкопа.
	Докато Уолтър ме водеше натам, аз видях и други такива изкопи да се спускат по тесния бряг към водата. Уолтър се наведе край един от тях, откъсна шепа от растението и ми даде да го погледна. Беше сухо на пипане и някак гумено, но извън това приличаше на водорасло.
	— Спокойно, и да го смачкаш, няма проблем. Има много по брега, размножава се като плевел. Расте вътре в земята, на места по повърхността, също и по дъното на морето.
	— Откъде знаем това?
	Уолтър посочи към някаква машина край брега. Приличаше на бойлер с колела, но имаше перископ като подводница и кръгли илюминатори с дебело стъкло.
	— Какво е това? Някакъв потопяем апарат?
	— Да, но не от конвенционалния вид. Идеята е да се движи по морското дъно, буквално пълзи. Моделът е стар и не се е наложил, но все пак има своите приложения. Смелият му екипаж, съставен изцяло от руски учени, влязъл с това чудо навътре в океана, под леда. И навсякъде открили…
	— Това нещо? — Вдигнах шепа. — Червен бурен ли е? Помня колко бързо растеше, дори онази първа партида, която марсианците донесоха през седма година.
	— Вероятно е вариант на червения бурен, да.
	— Но какво е предназначението му?
	Вместо отговор Уолтър стисна една от пъпките на клончето, което държах, и тя се спука. Не видях да излиза газ, не усетих никаква миризма.
	— За да събират _това_ — каза той.
	— Газа в пъпката? Той е невидим…
	— Азотен оксид. Съединение на азот и кислород. Има доклади за това още от първите експедиции и предназначението му е очевидно още оттогава. За мен поне.
	Спомних си какво бе казал Франк за променения химичен състав на въздуха над полетата с червен бурен в Абътсдейл.
	— Не разбирам. Предназначение, казваш? Какво имаш предвид, Уолтър, говори. Каква е целта на това нещо?
	— Да отстрани въздуха на нашата планета — простичко отговори той.


>>	9.
>>	Ненадежден пророк

	Същата вечер на борда на „Фатерланд“ Уолтър изложи по-подробно хипотезата си пред мен, Ерик и Джо Хопсън. Разговаряхме, докато вечеряхме със сандвичи и бира. Имаше и плодове за десерт. Ресторантите бяха почти празни, защото учените на борда — другите бяха останали във военната база — си бяха по каютите, превърнати в импровизирани лаборатории, и без съмнение планираха да прекарат нощта в трескави анализи, експерименти и градене на хипотези.
	Ала Уолтър вече бе изградил своя стройна теория.
	— Ето какъв е проблемът — каза той. — Тоест проблемът от гледна точка на марсианците. Оказали са се в капана на свят, който е различен от техния в много отношения. По-голямата маса на планетата, по-силната гравитация — за това нищо не могат да направят. Атмосферата обаче? От марсианска гледна точка има твърде много атмосфера. В сравнение с нашия техният въздух е силно разреден и с различен химичен състав. В нашия например има твърде много кислород и твърде малко аргон.
	Джо и Ерик, изглежда, срещаха затруднения да схванат идеите му. Накрая Ерик попита:
	— Да не би да твърдиш, че тези марсиански робинзоновци искат да променят въздуха… да го променят така, че да прилича повече на техния?
	— Именно. И защо не? Така де, ние, европейците, плъзнахме по целия свят, от Арктика до Австралия, и навсякъде разчиствахме земята от местната флора и фауна, за да я пригодим към нашите земеделски култури и селскостопански животни. Същото се случва дори тук — знаете ли, че над арктическия кръг се отглеждат картофи, внесени от Андите?
	— Да бе, сериозно? — възкликна Джо. Изглеждаше по-впечатлен от този факт, отколкото от всичко друго, казано досега.
	— Добре де — казах бавно аз, размишлявайки върху думите на Уолтър. — Но как биха могли да го направят? Да се промени атмосферата на цял един свят…
	— Мислил съм по въпроса — спокойно отвърна Уолтър. — Изучих кинематиката на метеоритите например. Знаем, че марсианците са се научили да използват падащите от космоса неща като оръжие. При всяко такова „падане“ се отделя гигантско количество енергия, което изхвърля част от земната атмосфера в космоса. Не голяма част, но все пак някаква. А изхвърли ли се веднъж, е изгубена завинаги. И се запитах дали този принцип не би могъл да се използва — например с помощта на гигантски цилиндри, пълни с камъни, да речем, за да се изхвърли всичкият въздух? — Уолтър въздъхна, преди да продължи: — За жалост, това, поне според мен, е невъзможно.
	— За жалост ли! — изпръхтя Ерик. — За жалост, моля ви се!
	— След 1907-а изучаваме тези сблъсъци, както и естествените метеоритни дъждове преди това. Без значение колко голяма скала пуснеш в атмосферата, тя ще изхвърли част от въздуха в открития космос, но тази част е твърде малка. Изчислих, че ще са необходими хиляди скали, за да елиминираш целия въздух по този начин. А и представете си какви щети би понесла планетата при подобна операция! Не — подчерта той, — според мен те са избрали един далеч по-елегантен подход. Измислили са нещо друго, някакъв биологичен механизъм…
	— Червеният бурен — прекъснах го.
	— Правилно. Но променен. Модифициран, навярно на ниво плазма. Знаем, че марсианците умеят да оформят живите организми според собствените си цели. Учените, които дойдоха с нас, несъмнено ще го обяснят по-добре от мен, но моята теория е, че… — Той замълча и ни погледна. — От какво е съставена атмосферата?
	— Азот, кислород и други елементи в малки количества — веднага отговори Джо Хопсън. — Това ни го набиха в главите още в училище.
	Ерик примижа.
	— Млъкни, ако обичаш, Джо!
	— Така. Според мен идеята е следната — продължи Уолтър. — Първата стъпка е да се отърват от азота и кислорода, нали така? Защото това са основните компоненти на атмосферата. Дори _ние_ бихме могли да измислим някакъв начин, на теория поне. В природата има растения, които „фиксират“ азота от въздуха, тоест извличат го и го превръщат в молекули, които да бъдат използвани от живите организми. Действа безотказно, но много бавно, ако го оставиш на растенията. Само че ние вече познаваме процеса на Хабер и Бош, който фиксира азота от въздуха, и така произвеждаме изкуствени торове. Една-единствена фабрика, използваща тази технология, може да отстрани толкова азот от въздуха за _седмица_, колкото всички океани на планетата абсорбират чрез растежа на планктона за _година_. Подозирам обаче, че марсианците са измислили нещо още по-умно. Според мен буренът ускорява химическите реакции между елементите в атмосферата. Първо, с помощта на някакъв катализатор азотът се свързва с кислорода. По този начин марсианците фиксират не просто азота, а неговия оксид и чрез една реакция отстраняват както азота, така и кислорода от въздуха. С един удар изваждат от картинката огромната част от химическия състав на нашата атмосфера. Е, погледнати поотделно, клонките на бурена не могат да поемат голямо количество от двата свързани елемента, но каквото поемат, задържат го. Направих няколко експеримента и те показват, че тази версия на бурена има дебела, подобна на гумена кожица, която не показва признаци на гниене, а щом не гние, няма как да освободи откраднатия въздух. Просто си расте на дъното на океана, а също на земната повърхност и _вътре_ в почвата, лежи си там и трупа ли, трупа.
	— А и буренът расте много бързо — вметнах аз. — _Размножава_ се много бързо. Това стана ясно още през Първата война.
	Уолтър кимна.
	— Вече започваш да разбираш. А планът им вероятно включва и други неща. Ще им трябват машини, за да разпространят бурена, да ускорят допълнително растежа му, но такива машини те могат да произведат, при това бързо. С очите си видях в Шийн как една машина работник сглобява друга буквално за ден… От Втората война минаха вече петнайсет години. Петнайсет години, през които марсианците разработват необезпокоявано плана си, разширяват операцията. Не забравяйте, че те вече са преобразили един свят така, че да отговаря на вкусовете и нуждите им, преобразили са самия Марс, при това неведнъж, докато планетата им е изстивала. Знаят какво правят. Знаят _как_ да го направят.
	— И знаците вече се виждат с просто око — подхвърлих. Сетила се бях за появилите се от ясно небе гръмотевични облаци над Париж в деня, в който потеглих оттам за Лондон. — Странното време, бурите…
	— Така е. Над тази част от Арктика се е оформила постоянна зона на ниско атмосферно налягане, защото кислородът и азотът от въздуха се извличат и складират в земята и океана. С изтъняването си въздухът губи способността да задържа водните пари. Много скоро този ефект ще съсипе нормалните метеорологични процеси. Очакват ни жестоки бури, пороища, виелици, градушки… Ха! Помните ли бурите от юни 1907-а, когато марсианците дойдоха за пръв път в Англия? Каква ирония само… Но бурите ще бъдат само фаза. С по-нататъшното изтъняване на въздуха, ако се стигне дотам, метеорологичните феномени ще останат в миналото. Хората, които живеят на по-голяма надморска височина, ще страдат от височинна болест. С времето този проблем ще засегне и по-ниските места, бежански потоци ще залеят планетата и така нататък. Но до това няма да се стигне.
	Ерик го изгледа гневно.
	— И си сигурен, така ли? Точно както всички френски генерали бяха сигурни, че германското въоръжаване няма да доведе до нападение над Париж.
	Уолтър ни погледна нетърпеливо като учител пред глуповати деца.
	— Знаете ли, че тук, в полярната пустош, не е забелязана нито една бойна машина? Машини работници — да. Машини за строене, не за разрушаване. Което показва, че марсианците искат да останат тук. Не става въпрос за унищожение. Не става въпрос за война. Не и под погледа на юпитерианците! Онова приключи. Сега сме свидетели на колонизация, не на война. Колонизация, която ще се извърши систематично и в добър ред.
	Опитах се да му обясня защо сме разтревожени:
	— Но, Уолтър, да ни лишат от въздуха ни не е…
	— Мислете за това като за преговори. Да, странен вид преговори, признавам. Те ни казват какво искат. Е, ние трябва да отговорим, като им кажем какво сме склонни да им дадем — нещо като резерват, да речем. Или дори колония под куполи. Решено е тук да остане група учени, които да работят именно по този проект. Току-виж сме намерили своята космическа Микаелян!
	Ерик каза бавно:
	— Чисто хипотетично, Уолтър… да предположим, че секвестирането на въздуха изобщо не протече „в добър ред“. Да предположим, че марсианците не прекратят процеса навреме. Да предположим, че продължат да извличат кислорода и азота от въздуха. Какво ще стане тогава с нас? Как ще оцелеем?
	Уолтър сякаш се подразни, че трябва да отговаря на въпроси, чийто отговор явно му се струваше очевиден.
	— Ти как мислиш? Както бихме оцелели на луната или на самия Марс. В убежища или в пещери. Убежища с фабрики, които могат да произвеждат малки количества въздух.
	— Малки количества въздух — повтори Ерик. — За малко количество хора. Няма да можем да пътуваме, да се организираме… да се съпротивляваме.
	— Мамка му — тихо възкликна Джо Хопсън. — Това ще е изтреблението на човечеството. Точно както го написа ти в книгата си, Уолтър. _Това_ ще е окончателното изтребление на човечеството.
	— Няма да се стигне дотам — настоя Уолтър.
	— Какво трябва да направим? — попитах аз.
	Уолтър сякаш се изненада от въпроса ми.
	— Каквото ти казах в Берлин, Джули, преди… колко, петнайсет години? Трябва да преговаряме.
	Ерик все още се въсеше мрачно.
	— Е, скоро така или иначе ще разберем. Марсианските топове ще изстрелят снарядите си в края на март, ако са планирали ново гостуване. Ако ли не, може би Уолтър наистина е прав и цялата тази история с въздуха е просто опит за колонизация, която няма да ни нанесе непоправими щети. Но ако изстрелят нова нашественическа флотилия… — Ерик погледна Уолтър в очите. — Тогава ще знаем, нали така?


>>	10.
>>	Епилог

	По време на пътуването ни назад към Европа и цивилизацията аз с изненада научих, че Уолтър Дженкинс планира да се върне в Англия. Не се беше задържал в родината си от много години.
	Още по-изненадана останах, когато той подхвърли, почти небрежно, че воден от каприз и носталгия, е купил къщата в Уокинг, където бе живял със съпругата си Каролин преди първото марсианско нашествие. Точно натам пътуваше сега.
	— Трябва да бъда там — обясни ми той по своя си сериозен, почти тържествен начин — в полунощ на двайсет и шести този месец, когато ще е следващото изстрелване, ако има такова. Когато ще се стигне до поредната повратна точка в историята. Чух много добре възраженията на Ерик Идън, между другото. Нямам търпение събитията да докажат, че аз съм прав. Убеден съм, че ще стане така.
	Макар че, в моите уши, изобщо не звучеше убеден!
	Както вече споменах, наближаването на критичната астрономическа дата от месеци наливаше масло в световната параноя, а новината за марсианците в Арктика, раздухана и изкривена от медиите, допълнително засили този ирационален страх (а може и да бе съвсем рационален, шепнеше едно тайно гласче в главата ми). А Уолтър, Бог да го пази, не даваше пет пари за собствената си безопасност и въпреки прецедента с покушението срещу Микаелян не просто се хвърляше с главата напред във водовъртежа на публичния дебат, а и се връщаше в Уокинг, на единствения адрес, който обществеността свързваше с него.
	И тогава аз реших, в салона на „Фатерланд“, докато арктическата пустош все още се нижеше под нас, че ще отида с него в Уокинг. В известен смисъл цялата марсианска драма беше започнала в онази приятна къща на хълма Мейбъри, за Уолтър поне, който се бе превърнал в очевидеца на цяло едно поколение. Беше подходящо място, където историята да завърши, или по-скоро да се отвори нова глава. А и така бих могла да се грижа за безопасността му. Говорих с Ерик Идън, моя стар съюзник, и той обеща цивилни от британската армия да ни наглеждат дискретно, „поне докато този пореден епизод от марсианската драма не приключи по един или друг начин“.
	Имаше и друго, разбира се. С Уолтър никога не сме били близки приятели — бяхме роднини по сватовство, а това изключва сърдечните чувства — но все пак той бе от семейството. Не можех да си представя как броди самичък като призрак в стария си дом.
	Пратих телеграма на снаха си в Париж да я информирам за плановете си и с молба да уведоми онези от приятелите и колегите ми, които сметне за нужно. И всичко това, преди да кажа на Уолтър за намерението си да го придружа.
	А когато го уведомих, той не се зарадва много.
	— Просто гледай да не ми се мотаеш в краката — сопна ми се.


	Къщата на хълма Мейбъри не се беше променила, установих аз, докато влизахме от стая в стая и отваряхме широко прозорците.
	Макар да не беше далече от центъра на Уокинг, къщата не беше пострадала през 1907-а, а Съри като цяло се бе отървал без големи щети при втората вълна от 1920-а, която се бе съсредоточила в Бъкингамшир и Лондон. Комините бяха различни, защото единият бе иззидан отново, след като предшественикът му беше попаднал в периферията на топлинен лъч. Хората, купили къщата от Уолтър, бяха запазили характера й. Трапезарията си беше същата — с раздрънкания френски прозорец, отварящ се към градината с изглед към Отършоу, където бе живял приятелят на Уолтър, любителят астроном Огилви. Непокътната бе и малката лятна къща, където Уолтър и Каролин обичаха да вечерят при хубаво време. Всички стаи бяха мебелирани приемливо, имаше голяма маса и столове в трапезарията, канапета с твърде дебела тапицерия в салона и така нататък. Но цветовете, размерите и подредбата дразнеха окото.
	А на горния етаж беше старият кабинет на Уолтър с изглед на запад, към самата Хорселска мера, където се бе приземил първият марсиански цилиндър. На някакъв етап кабинетът е бил превърнат в детска стая, ако се съдеше по тапетите с Али Слопър, любимо геройче от детските притурки към вестниците, което трепеше марсианци със сопа. Единствените мебели в стаята бяха солидното писалище под прозореца, един стол, абажур и рафтове за книги, засега празни.
	Двамата с Уолтър стояхме пред прозореца на кабинета и гледахме към руините на Уокинг — Ориенталския колеж, джамията, железопътната гара. Гарата отново работеше, влаковете за Лондон се движеха по разписание. Ала на старите релси, до отломките от разрушената арка на Мейбъри, още лежаха останките на преобърнат влак — детайл, който ми напомни за Абътсдейл и Кордона по време на марсианската окупация. Този дерайлирал влак, обезопасен, но иначе оставен недокоснат като монумент за бъдещите поколения, вече бе наполовина погълнат от зеленината, трева, върбовка и дори млади борчета се състезаваха да го превземат.
	— Става — каза Уолтър. — Ще мога да работя тук.
	— Къщата немебелирана ли я купи, Уолтър?
	— Да. Заръчах на агента да я мебелира както прецени.
	Претеглих с поглед бюрото. Изглеждаше сковано от стари корабни дъски.
	— И с минимален бюджет, като гледам.
	— Имам по-интересни неща за вършене от избора на мебели. — Седна на големия стол пред бюрото и се завъртя насам-натам. — Да, става.
	Въздъхнах и го потупах по рамото.
	— Все още не си марсианец, Уолтър. Още не си елиминирал телесните си нужди. Ще ми позволиш ли да пооправя това място, докато съм тук? Да сменя част от мебелите, такива неща. Повярвай ми, ако ти е удобно, работата ще ти върви по-добре.
	Той изсумтя. Отвори един куфар, извади календар и го сложи на празното бюро. До него постави снимка на Каролин, портретна фотография в рамка — жест, който ме изненада. Чак тогава ми отговори:
	— Не преди двайсет и шести. — С този аргумент ми беше трудно да споря.

	* * *

	И така, за кратко нещата се успокоиха.
	Наех чистачка, която да се грижи за къщата и прането. Аз се занимавах с пазаруването — лесна задача, когато домакинството ти се състои само от двама души. Уолтър пое готвенето, поредната изненада от негова страна. Дългите години ергенски живот го бяха научили да готви прости неща, но достатъчно хранителни. Помнех, че преди първото марсианско нашествие Уолтър и Каролин имаха слугиня. По онова време всички, които можеха да си го позволят, имаха такава, дори ако семейните доходи идваха от несигурното занятие на писател с философски наклонности. Ала тази мода, изглежда, отминаваше и толкова по-добре, защото прислугата се състоеше предимно от жени, готови да работят, по липса на друг избор, срещу минимална надница.
	През повечето време Уолтър стоеше в кабинета си на втория етаж, подреждаше бележките си, вероятно пишеше есета — не споделяше черновите си с мен. Но ако не друго, поне спазваше някакъв що-годе здравословен график, за разлика от трескавия му режим на борда на „Фатерланд“, когато дреболии като сън и храна не намираха място в плановете му. Дали промяната се дължеше на мен и моето относително подредено всекидневие (относително! — повечето ми познати ме смятат за човек на хаоса), или на някакъв спомен за спокойния живот с Каролин в тази къща преди десетилетия, не знам. Питах се дали решението му да се върне тук не е резултат от някаква полусъзнателна носталгия към изгубеното домашно спокойствие на младостта му.
	Колкото до мен, аз работех, четях и водех дълги телефонни разговори с позабравени приятели. На няколко пъти се видях на кафе с Марина Огилви, вдовицата на астронома, която още живееше в къщата с обсерваторията в Отършоу само на няколко мили от дома на Уолтър. Разговарях и със самата Каролин, понякога ми звънеше тя, друг път аз я търсех. Молех я да дойде да види Уолтър или поне да говори с него по телефона.
	— Знам, че сте разведени, знам, че той може да бъде ужасен, но все пак…
	Ала тя така и не пожела.
	А после дойде двайсет и пети.


	Беше четвъртък. Денят започна ясен и спокоен, в неведение за апокалиптичната си важност.
	Събудих се в шест още преди да е звъннал будилникът. Спала бях зле. Знаех, че с Уолтър ще будуваме до малките часове на нощта.
	Ако марсианците планираха ново нашествие, изстрелванията щяха да започнат в полунощ (а делата им в Арктика вероятно щяха да бъдат преквалифицирани като военна заплаха) и тогава въпреки твърденията на Уолтър светът щеше да се озове в следващия кръг на ада. Колкото до изстрелванията, никакви новини не идваха от обсерваториите, дори по каналите, от които Уолтър черпеше привилегирована информация, макар че аз още през двайсета година се бях убедила, че тези уж сигурни негови канали не са особено пропускливи, а оттогава мерките за сигурност бяха затегнати допълнително.
	Измих се, облякох се, после занесох кафе и бекон на Уолтър в кабинета му. Той работеше върху някакъв ръкопис, който побърза да остави настрана. Благодари ми под нос. Знаех, че днес няма да слезе в трапезарията или в кухнята.
	Заех се със собствените си дела, поработих върху черновата на книгата си, написах няколко писма, платих няколко сметки — за електричеството и прочее.
	Късно следобед излязох на кратка разходка до гарата да купя вечерните вестници. Взех „Телеграф“, „Дейли Мейл“, „Таймс“, тазседмичния брой на „Пънч“, хрумна ми дори да купя книжката с поредните приключения на Али Слопър. Прегледах заглавията за новини във връзка с противостоянието. В сериозните вестници заглавията се въртяха около рефрена „Светът чака“, но истински, проверени новини нямаше.
	Върнах се у дома. В Южна Англия денят беше прекрасен; пролетното слънце напичаше, нарцисите в добре поддържаните градини грееха в нюанси на жълтото. Ако делата на марсианците в Арктика смущаваха климата, то поне в онзи следобед това по нищо не личеше. Но въпреки яркото слънце беше студено и аз се запитах дали през нощта няма да падне слана. Всичко изглеждаше толкова мирно и спокойно.


	Вечерях сама. Качих на Уолтър сандвичи и супа, но той дори не ги погледна.
	Към единайсет вечерта направих кафе, занесох го в кабинета и се настаних на едно малко кресло, което двамата с Уолтър бяхме качили от дневната. Уолтър все така работеше. Бюрото му не беше разхвърляно, на плота бяха само календарът, един часовник, няколко купчини хартия, снимката на Каролин, една очукана порцеланова чаша с моливи… и телефон подръка.
	Помня, че луната грееше силно в онази нощ, виждаше се като бял диск върху ясно небе през прозореца на кабинета. Пълнолуние! Зловеща поличба за нощ като тази, в която безразличният астрономически часовник, невидимият капан за марсианците и хората, сближава за пореден път планетите ни. Зачудих се дали гигантския печат на юпитерианците, отдавна станал невидим за човешкото око, не е оставил някакви следи върху суровото лице на луната, които да бъдат открити някой ден от космически пътешественици.
	Наруших мълчанието:
	— Няма новини, така ли, от твоите приятелчета астрономи?
	— Не са ми „приятелчета“ — каза той и посочи телефона. — Очаквам обаждане от астрономическото дружество, с което имам привилегията да съм свързан като приоритетен контакт. Да, няма новини. Сега телескопите ни са много по-добри, разбира се, но дори през седма година изстрелванията се видяха с любителски телескопи като онзи в обсерваторията на бедния Огилви в Отършоу… самият аз ги видях с очите си.
	— Цяла армада… или по-скоро колонизаторска флота. Това ще изстрелят този път, нали?
	— Би било логично — призна той. — Би се вписало в модела. Десет цилиндъра през седма година, сто през двайсета, хиляда две години по-късно… може би _десет хиляди_ този път? _Ако_ дойдат, което няма да стане.
	— Има и такива, които твърдят, че трябва да направим нещо, вместо само да се надяваме, че ще ни се размине. — Разлистих вестниците. — Тук някъде имаше една статия… А, ето. — Най-пълният репортаж беше публикуван в „Телеграф“. — Нова реч на Чърчил. „Край на чакането! Чакахме ли Наполеон? Не! Влязохме в бой, преди да е стигнал до игралното поле…“
	Чърчил, този стар боен кон, все още член на кабинета като министър на военното снабдяване, беше реагирал бурно на новината за марсианците в Арктика и бе настоял „британското космическо оръдие“, както го наричаше той — имаше предвид ямата в Амершам, която марсианците използваха през двайсет и втора да изстрелят цилиндър към дома — да бъде пригодено и използвано така, че „да се изпрати човешки снаряд в космоса“.
	Уолтър изсумтя с презрение.
	— Светът е пълен с агресивни малоумници. Все още кроят планове за Бацилната бомба, нали?
	— Така изглежда. Има карта с подходящите мишени…
	В известен смисъл това беше втора серия на старата идея кръвната банка в марсианския Редут в Амершам да бъде заразена със смъртоносни патогени. Само че сега цилиндърът на Чърчил трябваше да отнесе версия на някаква гадна древна чума чак на Марс и да зарази с нея родния свят на нашествениците.
	— Пише, че най-големият известен ни възел в мрежата от канали на Марс си остава Лакус Солис — продължих аз. — И ако бацилът бъде „инжектиран“ в глобалния им воден запас на такова ключово място, би трябвало да се разпространи по цялата планета.
	— Нищо ново под слънцето — изръмжа Уолтър. — Нашите европейски болести умориха почти до крак местното население на Южна и Северна Америка и така ни спечелиха империи.
	Реших да го провокирам и подхвърлих с хладен тон:
	— Значи планът на Чърчил може и да сработи. Прецедентът го доказва.
	— Може би, но _редно_ ли ще е? Джули, марсианската цивилизация е неимоверно стара по нашите стандарти, вероятно на милиони години. И крехка, струва ми се. Знаеш, че според мен марсианците си общуват чрез някаква форма на телепатия. Какъвто и да е механизмът на комуникацията им, представи си какво означава цял един вид да си общува по този начин и какви са последствията от това. Един интересен факт, за който малко се говори, е, че _марсианците нямат книги_. Или поне на Земята не донесоха нито една. Не открихме никакви писмени текстове в цилиндрите им, нито ред. Моят извод е, че наистина нямат книги, защото самите марсианци са книгите. Ако можеш да си общуваш директно, ум с ум, памет с памет, за какво са ти книги? Събират и съхраняват мисли и спомени в общ резервоар, който е по-голям от сумата на своите части. И нищо никога не се губи в трезорите на умовете им… докато видът им съществува. Нали виждаш какво означава това? Избиеш ли марсианците, ще изгориш и библиотеките им, цялото им знание ще изчезне завинаги! Ще бъдем като хуните пред портите на Рим… не, по-лошо от това.
	Изкашлях се да го прекъсна.
	— Да, но тези твои библиотекари с големи глави дойдоха на нашия свят, избиваха ни и пиеха кръвта на децата ни.
	Той подмина възражението ми без внимание.
	— Когато войната е неизбежна, имаме нужда от хора като Чърчил, способни да мислят за немислимото. Но не Чърчил, а ти, Джули, намери начин да осигуриш примирие…
	Опитайте се да си представите картинката — двамата седим и спорим в малката стая с лошо осветление и грозна мебелировка, а през прозореца се виждат незаздравелите рани на градчето чак до Хорселската мера, където бе написана важна страница от историята на нашия свят. Срещу мен седи човекът, който описа тази страница и я превърна в бестселър. Вече не вярвах на думите му. Нищо, че бяха красиви.
	— Няма да дойдат — твърдеше сега Ненадеждният разказвач. — Юпитерианците се погрижиха за това. Но — и по този въпрос съм съгласен с Холдейн — не бива да разчитаме, че юпитерианците ще се грижат за нас винаги. Веднъж вече се намесиха в делата ни, нашите и на марсианците, като deus ex machina, като Бога от Стария завет с неговите потопи и чуми. Не можем да разчитаме на такава помощ в бъдеще, не трябва да разчитаме. Не можем да коленичим в поклон пред тези временни божества. Трябва да се изправим на собствените си крака и може би прекрасната Федерация на Микаелян е първата обнадеждаваща стъпка в тази посока.
	— И колко време ще отнеме това, Уолтър? Ако приемем, че марсианците ни дадат време… Колко време ще ни е необходимо да постигнем някакво подобие на социално съвършенство?
	Вместо да ми отговори, той изрови някакъв ръкопис от купчината пред себе си — пожълтял и оръфан по краищата, с отдавна засъхнали петна от кафе. Уолтър държеше реликвата с нежност.
	— Това е есето, по което работех в същия този кабинет следобеда, когато първият цилиндър се отвори на Хорселската мера. Помня, че имах преспапие от селенит… чудя се къде ли е отишло. Все едно… та, есето беше за възможното развитие на моралните идеи с напредъка на цивилизационния процес. Така и не го довърших… помня, че прекъснах по средата на изречението, за да взема брой на „Кроникъл“ от вестникарчето, което крещеше за „мъртви хора от Марс“… Работех върху един параграф за предсказанието. Като го гледам сега… Бил съм толкова млад и толкова глупав! Никакъв пророк не съм бил. И все пак, макар и слепешката, изглежда, съм уловил нещо ценно. Довърших параграфа вчера. Пристъп на сантименталност, ако щеш. Дори няма да се опитам да го публикувам, но…
	— Прочети ми го — тихо помолих аз.
	Той сведе поглед към листа и започна да чете:
	— След двеста години можем да очакваме…
	Телефонът иззвъня.
	Уолтър се втренчи в него окаменял.
	Погледнах към часовника на стената. Беше малко след полунощ.
	Уолтър все така не помръдваше.
	След третото позвъняване аз станах, отидох при бюрото и вдигнах слушалката.
	— Да? Да, тук е… — След малко казах на Уолтър: — Уолтър, _Каролин се обажда_.
	Той ме погледна неразбиращо.
	— Казва, че е помолила Ерик Идън твоите хора от астрономическото дружество да се обадят на нея, а не на теб. Така че тя да ти съобщи новината.
	Уолтър взе портретната снимка на Каролин и докосна лицето й през стъклото.
	— А марсианците?
	Заслушах се отново в тихия, спокоен глас на Каролин.
	— Не е имало изстрелвания, Уолтър. Оръдието на Марс не е стреляло.
	— Значи съм бил прав.
	— Бил си прав.
	— Свърши се. Войната на световете приключи. И сега обединението на народите може да започне… — Имах чувството, че животът в него замира като часовник, който никой не се е сетил да навие. — _Каролин._ — Докосна отново фотографията. — Някога я смятах за мъртва, както и тя — мен.
	— Каролин е тук, Уолтър.
	Той сведе глава. И взе телефонната слушалка от ръцете ми.


>	Послепис и благодарности

	Като авторитетно и достъпно издание на романа на Уелс препоръчвам изданието на „Пингуин Класикс“ (2005) под редакцията на Патрик Париндър. Номерата на страниците, посочени тук, са взети от въпросното издание, за правописа на имената и за други детайли от езиково естество също съм разчитал на него. Ползвах също литературната критика на Дейвид Хюз и Хари Гедулд (1993) и на Леон Стоувър (2001). Черпил съм от десетилетни проучвания върху творчеството на Уелс, като се започне с основополагащия труд на Бърнард Бергонци „Ранният Х. Дж. Уелс“ (1961) и се мине през „Сенки от бъдещето“ на Патрик Париндър (1995) и „Ранната проза на Х. Дж. Уелс“ на Стивън Маклийн (2009). Колкото до биографиите на самия Уелс, препоръчвам достъпния труд на Майкъл Фут „Х. Дж. — Историята на г-н Уелс“ (1995). В добавка, докато пишех тази книга, присъствах на три вдъхновяващи семинара на Обществото на Уелс на теми: „Уелс и Първата световна война“ в университета в Даръм през септември 2014-а, „Уелс и Форд Мадокс Форд“ в Кингс Колидж, Лондон, септември 2015-а, и една международна конференция в Уокинг през юли 2016-а.
	Що се отнася до самата „Война на световете“, наскоро излезе „биография на книгата“ от Питър Бек със заглавие „Война на световете — от Х. Дж. Уелс до Орсън Уелс, Джеф Уейн, Стивън Спилбърг и отвъд“ (2016) и аз съм дълбоко благодарен на професор Бек за подробния прочит на текста. „Приказка за следващата велика война“ (1995) на И. Ф. Кларк е чудесна антология и анализ на романите за предстояща война, оказали влияние върху книгата на Уелс. Относно любовта на Уелс към Лондон вижте „Моят личен град — фантастичният Лондон на Х. Дж. Уелс“ от Х. Елбер-Авирам в „Уелсианецът“ №38, 2015. (В нашата реалност римският амфитеатър в Лондон е открит едва през осемдесетте години на двайсети век.) Есето на Патрик Париндър „Доколко можем да вярваме на разказвача във «Война на световете»?“ („Фаундейшън“ №77, 1999) ме насърчи да се вгледам в този сложен герой. Вижте също „Ничия земя“ на Ерик Дж. Лийд (1979) относно посттравматичния шок.
	Отличен анализ на вътрешната хронология, бойните действия и стратегия в книгата на Уелс може да бъде намерен в три статии на Томас Гангейл и Мерилин Дъдли-Раули в „Уелсианецът“, списанието на Обществото на Уелс (№29, 2006; №30, 2007; №31, 2008). За целите на своята книга аз приех дата през юни 1907-а за първото марсианско нашествие. Гангейл и Дъдли-Раули показват, че тази дата е най-добрата, предвид астрономическите податки, дадени от Уелс, но истината е, че оригиналният текст е неясен по този въпрос и редакторите на двете критически работи, цитирани по-горе, стигат до различни заключения.
	Относно часовото време — преместването на часовника с един час напред през лятото е въведено през 1916-а в Германия като мярка за пестене на гориво през Първата световна война и тази практика скоро се разпространила в Британия и други части на света. В този роман, където Първата световна не се е водила по познатия ни от историята начин, аз приех, че преместването на часовника не се е случило, затова посочените в книгата часове са според Гринуичкия меридиан (точно като в книгата на Уелс, където събитията предхождат въвеждането на лятното часово време), а времето в други части на света е съобразено с тази часова зона.
	Научният консенсус от края на деветнайсети век относно еволюцията на Слънчевата система е в основата на „Война на световете“ и продължението на романа се развива в свят, където тези теории остават валидни, най-вече „небуларната хипотеза“ за формирането на Слънчевата система, за която споменава Уелс (с. 7), така, както е развита от Кант (1724–1804) и Лаплас (1749–1827). В действителност Максуел (1831–1879) повдига унищожителни възражения срещу тази теория, базирани върху дистрибуцията на ъгловия момент между слънцето и планетите.
	Междувременно, идеята, че слънцето изстива, е била застъпвана от лорд Келвин (1824–1907), да речем. Колкото до самите планети, оставих Марс такъв, какъвто го е описал Уелс в книгата си и какъвто са си го представяли Лоуъл и други, например в книгите на Лоуъл „Марс“ (1895) и „Марс и неговите канали“ (1906). (В действителност астрономът Джовани Скиапарели, върху чиито грешно интерпретирани наблюдения стъпва теорията за каналите на Марс, умира през 1910-а.) „Географии на Марс“ от К. Мария Д. Лейн (2011) се оказа полезно четиво за културния фон и влиянието на марсианските хипотези, изказани от Лоуъл. „Подгизналата“ Венера е същата, каквато Сванте Архениус описва в „Съдбата на звездите“ (1918). След двайсетте години на двайсети век спектроскопски и други данни хвърлят сянка на съмнение върху идеята, че тези светове наподобяват Земята, а космическите сонди след шейсетте години доказват неоспоримо, че въпросните планети са крайно негостоприемни.
	Що се отнася до самите марсианци, в описанието им се водих от идеите, залегнали в едно ранно есе на Уелс „Човекът от милионната година“ („Пал Мал Газет“, ноември 1893), за което разказвачът споменава във „Война на световете“ (с. 151). Позволих си да приема, че топлинният лъч на марсианците е инфрачервен лазер, захранван, както и другите марсиански машини, от компактен енергиен източник на принципа на ядрения разпад. В действителност разработките върху подобни компресионни генератори, които в книгата аз свързвам с Едисон, започват чак през петдесетте години в СССР и САЩ във връзка с проучването на ядрената енергия. Признателен съм на Мартин Фог от Британското междупланетно дружество, автор на „Тераформиране — как се променят планети“ (1995), за интересната дискусия относно марсианското тераформиране на Земята.
	В някакъв смисъл романът на Уелс (както и моето продължение) представлява алтернативна история, кръстопът, ознаменуван от мистериозната светлинка, забелязана на повърхността на Марс през 1894-та и изтълкувана като изстрел с гигантско оръдие… Въпреки това аз използвах голям брой източници, засягащи истинската история от онзи период, включително „Книга за Първата световна война на Имперския военен музей“ на Малкълм Браун (1991), „1913“ на Чарлз Емерсън (2013), „Войната на света“ на Найъл Фъргюсън (2006), „1914 — Добрата битка“ на Алън Малинсън (2013), „Падението на Стоманите“ на Юджийн Роугън (2013), „Армиите на света“ на Дейвид Удуърд (1978) и „Цепелинови нощи“ на Джери Уайт (2014) за Лондон по време на войната. За жените във войната — „Войната на домашния фронт“ от Кейт Ади (2013); за въздушната война — „Цепелини над Англия“ от Кенет Пулман (1960); за морските сражения — „Британските дреднаути срещу германските дреднаути“ от Марк Стил (2010); за танковете — „Дяволските колесници“ на Джон Гланфийлд (2001) и „Британският Мк1, 1916“ на Дейвид Флечър (2004). (Ландшип „Боадицея“ е базиран на дизайна на Хедърингтън от 1915-а.) Книгата на Джеймс П. Дафи „Мишена: Америка“ (2004) обобщава правителствените планове на кайзера за нападение над САЩ. Два алтернативни завършека на Първата световна война могат да се намерят в есето на Найъл Фъргюсън „Европейският съюз на кайзера“ в неговата „Виртуална история“ (1997) и „Ерцхерцог Франц Фердинанд живее“ на Ричард Нед Лебоу (2014). В действителност лайнерът „Лузитания“ е потопен от германско торпедо на седми май 1915-а.
	Благодарен съм на добрите ни приятели господин и госпожа Дж. Д. Оливър от Уйатлийф за помощта им в проучването на Чилтърнския район; полезно четиво в тази връзка се оказа „Чилтърнските стръмнини“ на Лесли Хепъл и Алисън Догет (1992). За описанието на Съветска Арктика разчитах на „Червена Арктика“ от Джон Макенън (1998).
	Оригиналната „война на световете“ на Уелс се развива в Югоизточна Англия. Ала марсианците дойдоха най-напред в Ню Йорк още през 1897-а в силно адаптираната поредица по романа на Уелс, публикувана в „Ню Йорк Ивнинг Джърнал“, и пак там излезе първото продължение на романа — „Едисон завладява Марс“ от Гарет П. Сервис (12 януари — 10 февруари, 1898). Едисониадата на Хари Кейн, спомената в моята книга, е дружеско намигване в тази връзка. „Глобална поща“, редактирана от Кевин Дж. Андерсън (1996), е антология от разкази, съдържащи провокативни идеи. Грегъри Бенфорд и Дейвид Брин изказват хипотезата, че топлинният лъч е лазер; Барбара Хамбли изтъква колко лесно се елиминира черният пушек с вода; Дейвид Улвъртън пише, че марсианците биха се чувствали чудесно в Арктика. Собственият ми преглед на по-ранните продължения на романа на Уелс може да бъде прочетен в „Уелсианецът“, №32, 2009, с. 3–16.
	Като цяло, тази интерпретация на великата книга на Уелс е изцяло моя и всички грешки и неточности тежат единствено на моята съвест.
@	Стивън Бакстър
@@	Нортъмбърланд
@@	Май, 2016
