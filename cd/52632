>	Кевин Костнър — последният американски герой

	На 28 март 1991 г. в аудиторията „Шрайн“ за шестдесет и трети път се раздаваха наградите „Оскар“. Всички онези, които в продължение на години бяха преследвали определена цел, но не бяха успели да я постигнат било поради неблагоприятно стечение на обстоятелствата, било поради завист или просто поради липса на средства, получиха признание. „Човек може да постигне всичко, което желае — гласеше посланието на тази вечер. — Трябва само наистина да го желае и да не се предава“.
	„Не се отказвайте от мечтите си!“ — каза тогава сценаристът Майкъл Блейк. Той не се отказа и благодарение на това успя да реализира една от най-красивите си мечти. Блейк имаше предвид не само своите мечти, като например тази да застане на сцената с „Оскар“ в ръце или пък да може да надвие жестокото си раково заболяване. Той имаше предвид най-вече мечтата на един човек, който му беше помогнал да стигне дотук и този човек беше Кевин Костнър.
	Тази вечер „Танцуващият с вълци“ бе извикан за награждаване точно седем пъти. Спечели трофеите филмът, от който дълго време никой не се интересуваше и който бе осъществен от режисьора и изпълнителя на главната роля след дълга и тежка борба. Седемте „Оскара“, сами за себе си, не значеха много за Костнър. За него възможността да покажеш на света, че си струва да се бориш за идеалите си, беше значително по-важно.
	Едва ли до този момент някой от филмовите звезди на Холивуд, освен Костнър, беше нарушавал в такава степен съществуващите там правила. Той често приемаше да играе роли във филми, за които другите бяха предварително убедени, че няма да имат никакъв успех.
	„Кевин никога повече няма да получи роля“ пророкуваха някои негови бивши приятели, които днес отново го търсят. „Как така той играе във филм за състезатели по колоездене?“ — питаха се други. Защо прави филми за бейзбол, след като историята на киното показва, че бейзболът въобще не се възприема в киносалон? И защо всъщност снима уестърни, след като този жанр е мъртъв от тридесет години насам? Времето на Джон Форд и Джон Уейн отдавна е минало. Америка има в новата си история достатъчно неизяснени моменти, които могат да бъдат пресъздадени кинематографично.
	Отговорите на тези въпроси са лесни. През всичките тези години Кевин Костнър изобщо не се вълнуваше от въпроси като: „Какво се търси сега?“ или пък „С какво бих имал най-големи шансове пред публиката?“. Горд, той вярваше в себе си и макар че понесе някои удари, в края на краищата бе възнаграден за непопулярните си решения, ако не с огромен брой посетители, то поне с уверенията, че е бил идеалният изпълнител за изиграната от него роля. И преди да може да бъде упрекнат в кокетничене, той заяви: „Аз определено не искам да бъда звезда. Тези, които го правят, манипулират. Те правят някои неща, само за да се харесат. Те правят неща, които иначе никога не биха правили“.
	Кевин Костнър никога не е имал нужда от това. Напротив, той се чувстваше най-добре, когато около личността му не се вдигаше излишен шум, когато можеше да изпълни задачата, която сам си бе поставил, преди всичко за собствено удовлетворение и едва след това за удоволствие на публиката. В случаите, когато самият той не беше продуцент, му беше съвсем безразлично какво мисли във връзка с това продуцентът.
	Психическата травма от младежките години — че не е пораснал достатъчно висок — не се превърна в комплекс. Той никога не се опита да демонстрира величие или, още по-лошо, да играе роли, които нямаха нищо общо със самия него. От началото на своята актьорска кариера Костнър остана верен на себе си и никога не допусна компромиси. „Казвам винаги каквото мисля“ — подчертава той и не смята да дискутира становището си. Тези възгледи понякога си имат своята цена, но Костнър винаги е готов да я плати. Когато за празничната вечер на Оскарите през 1988 година искаха да го поканят, заедно със Шон Йънг, да връчи една от наградите на партньорката му от No way out („Без изход“), той отказа, защото не пожела да бъде представен от пресата като част от една идеална двойка. В тази връзка той отговори: „Не съм част от такава двойка. Аз сам вземам решенията си. Само трябваше да ми се каже на кого да връча наградата. Тогава те не ми казаха, а пожелаха да произнеса благодарствена реч, която в края на краищата държаха Патрик Суейзи и Дженифър Грей и които така се застояха на сцената, че насмалко да пуснат корени. Казах само, че имам телевизор и бих могъл да гледам това шоу от него и че вероятно никога повече няма да присъствам там“. Както знаем Кевин Костнър не изпълни тази си закана.
	Критиците, колегите му и публиката са напълно единодушни относно неговите качества на актьор, както и относно завоюваната от него позиция в Холивуд.
	„Щур човек — казва за него Лорънс Каздън, който днес се чувства като «откривател» на Костнър. — Той получава ролята и я изстисква без остатък. Прави от нея всичко, което би могло да се направи. Той е невероятно богат на идеи и е изпълнен с чудесна градивна енергия“.
	Костнър е един от американските герои, които всъщност след Гари Купър, Хенри Фонда и Джеймс Стюарт се смятаха почти за изчезнали. И днес още цитират думите на неговия партньор от Field of Dreams („Поле на мечтите“) Джеймс Ърл Джоунс. Когато видял сцена с Костнър върху черно-бял монитор, той възкликнал: „Това е Гари Купър!“. Фил Робинсън, режисьорът на същия филм, твърди: „Той е просто нормален човек, който обаче е особено интересен и добър. Един съвсем обикновен тип, който притежава невероятно излъчване. Това е тайната на неговия успех“.
	Костнър се изразява по-простичко: „Единственото, което трябва наистина да се постигне при един филм, е да покажеш на хората, че ти наистина мислиш това, което казваш“.
	И наистина, това е отличителната черта на големите звезди от по-ранния период на американското кино — те говорят без заобикалки. Спенсър Трейси, Гари Купър и Хенри Фонда бяха от този род изпълнители, които играеха самите себе си и въпреки това бяха достоверни в ролите си. „Учих се от тези хора — признава Костнър. — Те ме научиха на това, какво значи да бъдеш мъж, а ми показаха и малко от мене самия. Човек се учи да наблюдава старите герои“. И той цитира Хенри Фонда: „През живота си съм играл ролите на големи мъже, така че по принуда научих нещо от тях“.
	Мъжете кумири се представят днес главно в две направления — комици, като Бил Мърей или Том Хенкс, които осъществяват ролите си най-често в поредица от заплетени ситуации или здравеняците като Сталоун, Шварценегер, Форд и Истууд, които постоянно търсят нещо, заради процеса на самото търсене.
	Костнър е друг. Той играе типа на нестандартния човек, който е умен и мисли толкова бързо, колкото и стреля. За него е важно онова актьорско изпълнение, свързано с очакването на дълго подхранваните мечти, а не просто нещо, което е свързано със задоволяването на мимолетна нужда. Залавянето на престъпник или спечелването на някаква игра не е самоцел за този актьор. Онова, което той преследва, винаги е нещо по-дълбоко, нещо по-значимо. Костнър е актьор на чувствата, на интуицията, а не на разума. „Всичко трябва да е ясно дълго преди да започна да го играя — опитва той да обясни начина си на игра — едва тогава мога да изляза вън от себе си. Не се замислям. Когато забележа, че хората харесват начина по който се смея или вървя, тогава аз го правя и в други игрови ситуации. Не мога да се скрия добре във филма — та това съм си аз! Думата ми прозира даже и при роли, които имат малко общо с мене. В този план може да се каже, че трябва да се играят неща, които никога преди не са играни, трябва да се изследват нови територии“. Режисьорът Робинсън споделя: „Човек не може да го накара да направи нещо погрешно. Той винаги има усет за правилното решение“.
	Никой друг холивудски актьор от последните години не си позволи да отхвърли толкова много предложения за роли в големи филми. Продуцентите бяха убедени, че от този човек не би излязло нищо свястно, камо ли пък звезда. Но точно тогава, когато никой не го считаше за звезда, той отказа на топ режисьорите. Можеше да играе във „Военни игри“ на Джон Бадам, можеше да вземе главната роля във „Взвод“ на Оливър Стоун, която по-късно получи Уилям Дефо. Малко по-късно можеше да играе вместо Дефо в „Мисисипи гори“ на Алън Паркър, а също и във филм на Костас Гаврас, както и в половин дузина други филми, в които му предлагаха главната роля. Той обаче отказа на всички, посочвайки различни причини. Такъв е примерът с отхвърлянето на предложението за „Взвод“. Направи го, защото не искаше да засегне брат си Дан, ветеран от Виетнам.
	Нищо друго не интересува Костнър толкова малко, колкото веселите сбирки или нещо, което е свързано с шикозност и суета. Още преди да е снимал дори един филм, той се ожени за младежката си любов Синди и до днес е заедно с нея. За него не се разпространява нито една пикантна история, което е постижение в жадния за клюки Холивуд и с което могат да се похвалят малцина. То е знак за това, че той наистина е верен на своята първа любов.
	„Рус“, „атлетичен“, „хубав“, „приветлив“ са думи, които му подхождат. Това, че е няколко сантиметра по-нисък от Арнолд Шварценегер, отдавна вече не го смущава. Времето, когато е смятал, че момичетата се интересуват само от гиганти, отдавна е отминало. В тази връзка той усмихвайки се, разказва на журналистите, че на 18 години за пръв път е придобил смелостта да изведе една състудентка на ресторант. Булевардните вестници обаче окачествяват Костнър като „секссимвол“. Той не обича да чува това определение, макар че са много момичетата по света, които закачват в стаите си снимката му и свързват с него своя идеал за мъж. „Той е невероятно секси и при това толкова загадъчен — отбелязва Рей Дон Чонг (Rae Dawn Chong), която играе с него в American Flyers («Победителите») — отначало си мислиш, че не е тип на жените, а после усещаш, че е истински мъж. Той знае, че е привлекателен. Единствено мога да го сравня с филмови звезди като Робърт Редфорд или Клинт Истууд“. Партньорът му Джеймс Ърл Джоунс описва Костнър от мъжка гледна точка: „Той не е тип на мъж, търсещ да наложи винаги своето мнение, а човек, който действително има талант, но е непредвидим. Ако натиснеш грешно копче, става опасен. Никога няма да експлодира, защото би попречило на работата, но съвсем бързо ще каже къде си прекалил“. В личния му живот опасността от „експлозия“ е относително по-малка, защото той живее толкова уединено, че даже на близки приятели им е трудно да се доберат до него. За него личният му живот е свещен. „Допускам до себе си само онова, което действително ме интересува“. Бяха го упрекнали, че е студен и безчувствен, упрек, който той посрещна разбира се хладно: „Аз съм хладен и резервиран. Но боли да бъдеш смятан за студен“.
	След Оскарите за Dances With Wolves („Танцуващият с вълци“), този последен американски герой е некоронованият крал на Холивуд. Той е в света на киното само от едно десетилетие и вероятно ще мине доста време, докато стигне зенита си. Сега той е в началото на кариера, която обещава да бъде интересна. На 36 години той практически е в списъка на всички големи холивудски продуценти. Едва ли има някой, който не би работил с него. На Костнър обаче не му е до пари. Много повече биха го примамили ролите, които действително са му завъртели главата. Но и тогава той би диктувал условията: „Ако осем фирми искат да правят филм с мен, бих работил с тези, които подходят към мен най-честно“.
	Предстоят и решения, които Костнър трябва да взема самостоятелно, защото продуцентът Костнър иска на всеки две-три години да излиза на пазара с по един епичен филм. Може би следващата му мечта ще бъде осъществена по-лесно, отколкото тази на филма уестърн Dances With Wolves („Танцуващият с вълци“), защото собствената му фирма вече е по-силна финансово, отколкото преди две години.


>	Бейзболът и злият дух.
>	Началото

	„Мисля, че успехът ми се дължи в най-голяма степен на семейството ми“ — разказва Кевин Костнър на журналистите, разговаряйки с тях за детството и младостта си. За него това е времето, което го е научило на много важни за днешния му ден неща и в края на краищата е направило от него това, което е сега.
	Майка му е от ирландски произход, а коренът на баща му е в Германия. Днес той с гордост подчертава, че във вените му тече и малко индианска кръв. Може би в него живее и един Чероки и това е в основата на стремежа му да подходи по нов начин към работата върху една мрачна страница от историята на Америка.
	Преди да се роди Кевин, родителите му притежавали средно голяма ферма в Оклахома, но настъпили лоши времена и баща му Бил решил да се засели на Запад. В Калифорния, най-западния от щатите, семейството трудно намерило щастието си, защото в разцъфтяващите метрополии на Пасифика за съвсем кратко време били надошли твърде много полуграмотни селяни. Семейството се местело от град на град. По това време бащата работел в телефонната компания Southern California Edison. Той отговарял за изграждането на локалните мрежи и с годините позицията му в компанията се подобрявала. Кевин се родил в средата на 50-те години, когато развитието на американската икономика било достигнало поредния си нов връх, а съобщителната индустрия се разраствала.
	В Динууд, малко градче близо до Лос Анжелос, денят 18 януари 1955 година бил слънчев. В живота на Кевин Костнър предстояли още много слънчеви дни.
	„Още от първия си ден Кевин, макар и още малък, бе личност — спомня си за началните години от живота на сина си 62-годишният днес Бил Костнър. — Всички ние разбирахме, че той иска да утвърди себе си и го правеше. Винаги когато беше възможно, ние го оставяхме да действа“. В едно интервю пред репортерка на списание „Тайм“ Костнър-старши си спомня за деня, когато единайсетгодишният тогава Кевин решил да организира парад в училището, където учел. „Казах му, че това е работа, твърде трудна за едно 11-годишно момче. И тогава това 11-годишно момче ми отговори: «Татко, моля те никога да не ми казваш, че не съм в състояние да направя нещо». Разговорът ни беше стимулирал толкова силно честолюбието му, че той просто отиде и организира парада. Всичко премина много успешно“.
	Младият Кевин израсна под закрилата на семейството си в Комптън до Лос Анжелос и съвсем млад разбра какво означава да бъдеш откъснат от близките си, благодарение на опита на своя по-голям брат Дан, който трябваше да отслужи военната си служба във Виетнам. Това бе причината, поради която брат му дълго време бе централна фигура в живота му. Той събираше всичко, което Дан изпращаше от Виетнам. От писмата му и разчетените магнетофонни записи Кевин си направи книга, към която се отнасяше с особен култ.
	Той се интересуваше от истории за герои не толкова поради това че свързваше някои от тях с брат си, награден с медал за участието си в пехотния корпус на флота, а и защото редовно ходеше на кино и, както много американски младежи, беше възторжен привърженик на бейзбола. Негови герои бяха филмовите звезди и големите бейзболни асове на 60-те години. „Мисля, че голямата ми обич към спорта е резултат от разумния начин, по който баща ми ме въведе в него — разказва днес Кевин. — Никога не ме принуждаваше да играя с него. А и аз не бях добър. Точно това най-много ме впечатляваше. Струваше ми се, че просто мога да опитам, и задръжките, които имах, отпадаха. Сега зная, че точно това е начинът, по който един баща трябва да се държи с децата си. Такъв е и моят подход към собствените ми деца“.
	Младият Кевин рано направи опит да разреши дилемите в живота си, или по-скоро онова, което той смяташе за свои дилеми. „Да искаш да правиш нещо, но да не го правиш, да не продължиш борбата — това е дилема, с която трябва да се пребориш — осъзнава той по-късно. — Дилема е, когато искаш да целунеш едно момиче, а не го правиш. Когато го направиш, това вече е «действие», а преди това е било дилема“.
	Кевин растеше бавно на височина, по-бавно отколкото другите момчета от неговия клас. Той беше винаги най-нисък и това беше причината, поради която той започна да общува с момичета по-късно от своите връстници. Когато обаче стана на седемнайсет, в организма му се задейства ускорението на растежа и той порасна до метър и седемдесет и пет. Всъщност Кевин съвсем не е толкова нисък, колкото някои искат да го изкарат днес. Докато беше ученик обаче, Кевин успя да реализира себе си в спорта — нещо, което по онова време му бе отказано както в любовта, така и в училището.
	„Като че ли никога не успях да стана практичен. Не можех да поправям автомобил или да работя както трябва с компютър. Но можех да играя ролите на хора, които правят тези неща добре. Не разбирам и някои финансови въпроси, по математика в училище винаги бях кръгла нула. Разбирам обаче какво трябва да излезе «под чертата». Имам поглед върху нещата, а това ме кара да се чувствам добре“.
	Днес приятелите му го характеризират с понятието „street smart“, което в приблизителен превод означава „компетентен по въпросите на улицата“, т.е. човек добре запознат със суровите правила на живота в различните прослойки на обществото.
	Всяко от четирите различни училища, които бе посещавал по време на одисеята на своето семейство, имаше своите характерни особености и своите различаващи се помежду си ученици. По своя житейски път Костнър взе със себе си най-доброто от тях. Там той откри за първи път дори и удоволствието от актьорската игра. Днес едва ли някой ще повярва, че той… пееше. Първите му „появявания“ пред публика бяха с детския хор на едно средно училище, а накрая дори свири на църковния орган в гимназията Villa Park в Ориндж Кънтри, близо до Лос Анжелос. „По това време открих, че на хората може да се въздейства и че аз също бих могъл да го правя. Музиката винаги ме е правела много щастлив. Когато пееш или свириш, другите веднага откликват на това“.
	Но все пак младият Кевин беше най-щастлив на игрището. „Изобщо не ставаше въпрос за състезателните елементи в спорта — разказва той сега. — Просто исках да се потъркалям в праха. Търкалянето правех много добре — също като добрите спортисти. Може би днес биха го квалифицирали като симулация — умение, което между другото овладях доста добре. Още тогава изгубих имиджа си на добър спортист. Понякога се случваше да ме спипат когато «лъжех». Но и в тези случаи се опитвах да представя убедително както лесните, така и трудните сцени“.
	Семейство Костнър нямаше нищо общо с шоубизнеса. Когато ходеше на кино, младият Кевин винаги имаше чувството, че хората от филмовата индустрия просто бяха предопределени за нея. „Актьорската игра, това беше нещо, с което се занимаваха други. Не ние“. Но дойде моментът, когато по време на един час по математика, той видя листовка с обява за училищно представление на пиесата „Злият дух“. „От този миг реших да стана актьор. Никога повече след това не се обърнах назад. Никога не съм дишал така леко, както тогава. Бях съвсем спокоен. А всъщност тепърва трябваше да се уча“.
	Костнър е описвал този момент много пъти пред журналисти. Изглежда, че тогава наистина се е решавала съдбата му. Ако се беше провалил, щеше да му остане втората голяма цел в живота му, а именно — да стане професионален играч по бейзбол. Това беше другият начин да стане известен.
	От представлението на „Злият дух“ не излезе нищо. „Вече бях пораснал малко и знаех, че няма да мога да играя главната роля на джуджето. В пиесата имаше и един принц. Кандидатирах се за неговата роля, но не ме взеха. Децата им трябваха точно, за да играят, а за това не ме биваше много. Приличният външен вид изобщо не ми помогна и тогава разбрах, че на него не може да се разчита. Но въпреки всичко исках да стана актьор. Усещах магията, която обгръщаше тази професия“.
	Нещата продължиха да се развиват по този начин, докато Кевин не се превърна в театрален ас. Но реалността бе друга — родителите му не вярваха във възможността той да направи кариера на актьор или на бейзболен играч. „Още като дете усещах, че някой ден ще ми се случи нещо особено. Не вярвах, че съм по-добър от другите, но смятах, че съм по-различен. Това не е престъпление, нали?“.
	И така, след като завърши гимназията Villa Park, Кевин реши да избере попрището на маркетинга и записа тази специалност в Калифорнийския държавен университет Fullerton. Той не гледаше особено сериозно на обучението си. Състудентите му гледаха на него като на веселяк, който с удоволствие пие бира с приятелите си от студентската корпорация Delta Chi и често взема на подбив преподавателите. Но дойде моментът, когато Кевин откри за себе си Coast Actors Group — актьорска група на млади хора, които упражняваха актьорския занаят в задните дворове и правеха представления на малки сцени. И не след дълго Кевин се появи в пиеси като „В очакване на…“ и „Поглед от моста“ и бавно, почти незабележимо се превърна в актьор.
	Второто значимо събитие, което оказа решително влияние върху недотам опитния в житейските работи Кевин, беше срещата му със Синди Силвия в университета. Запознаха се на едно парти, организирано от Delta Chi. „Всъщност първата жена, с която съм бил сериозно и истински, беше тя“ — казва той. За една холивудска звезда днес това звучи почти невероятно. Скоро след запознанството си двамата бяха вече неразделни, две години по-късно се ожениха, а междувременно им се родиха и три деца.
	Животът му по-нататък, сред колегите състуденти, беше вече двойствен. Често Синди знаеше съвсем точно къде нещата не вървят. „Идеите му със сигурност бяха доста ясни. Само малка част от тях изглеждаха мъгляви“. Приятелите му от студентската корпорация Delta Chi също не знаеха какво възнамерява да прави Кевин. Но те предчувстваха, че театърът щеше да стане за него по-важен от университета. Тези предчувствия се потвърждаваха от много факти. Един път се случило Кевин да закъснее за представлението, поради това че колата, с която бил тръгнал се повредила. Но той просто оставил купчината старо желязо на една странична алея, отишъл на автостоп до театъра, изиграл ролята си и едва тогава повикал приятелите си и ги помолил да приберат повредения автомобил и ако е възможно да го поправят.
	_Тогава за първи път открих какво означава за мен да бъда актьор — спомня си той в последните си интервюта. — До тогава опитът ми беше предимно от живота. И в този момент трябваше да се запитам дали това е правилния път, който трябва да се извърви, за да стане човек по-различен от другите. Не знаех, че още тогава съм преследвал собствената си сянка, и затова нищо не правех така, както исках. Усещах обаче, че с мен се случва нещо съвсем истинско. Може да се каже, че като актьор бях „извън ролята си“._
	И така, до пробива му като актьор оставаше още малко време.
	В началото, все още зеленият специалист по маркетинг Кевин Костнър реши да работи по професията, за която се бе готвил в университета. Той постъпи на работа в една голяма строителна фирма в Помоня. Там Кевин направи грешка, когато трябваше да планира бюджета на компанията за рекламата, а месец по-късно на шефовете му вече им беше писнало. Изпитателният срок завърши предварително „по взаимно съгласие“, а с кариерата на Кевин като стратег на маркетинга поне временно беше приключено.
	„Мразех работата там — казва той днес. — Непрекъснато ми повтаряха, че клиентът винаги има право, дори и когато клиентът беше идиот. Знаех, че тази идея е погрешна и, слава Богу, навреме взех правилното решение“.
	През това време приятелите му от университета и от студентската корпорация си намериха добра работа, караха хубави марки автомобили, задомиха се и си направиха къщи. За Кевин предстояха тежки времена. Трябваше му първо да си намери работа, за да се задържи на повърхността. Всеки месец Синди получаваше малко пари от родителите си. Тя все още беше студентка в университета. Кевин сам реши да направи това, за което беше мечтал и отиде в разположения наблизо Холивуд. Там обаче съвсем не го посрещнаха с отворени обятия. Филмовата метрополия направи с него това, което прави с всеки, решил да влезе там по такъв начин: опита се да го изхвърли навън толкова бързо, колкото бе възможно.
	В университета в Южна Калифорния (UCLA) Кевин първо изкара ускорен курс за филмови продуценти. Тъй като нямаше пари за хотел или стая под наем, нито за бензин, за да пътува всяка вечер обратно до Ориндж Кънтри, той нощуваше върху каросерията на един камион, паркиран до пресечката на булевард Сънсет и Ла Бреа Авеню. Това беше първият адрес на Костнър в сърцето на Холивуд.
	Няколко месеца по-късно, едва когато той намери стая, в Холивуд дойде и Синди, със свито сърце и изпълнена със съмнения. „Сигурно е смятала, че нещата вървят към по-лошо и че аз въобще няма да стана богат, а точно обратното — все по-беден и по-беден“.
	Но положението не беше толкова плачевно, защото след практиката си в театралните трупи и след завършването на споменатия вече курс, Кевин получи и първата си работа във филмова продукция. Стана надзирател на студийните помещения в Raleigh Studios — независима продуцентска фирма, която правеше реклами, документални филми и видеоклипове. Костнър координираше използването на оборудването за някои от продукциите и за първи път се запозна с практическата работа по създаването на филми. Едновременно с това той четеше вестник Drama-Logue и посещаваше курсове по актьорско майсторство, за да не губи форма. Чрез Drama-Logue Кевин откри и своята първа мъничка роля.
	Краткият, лошо направен филм Sizzle Beach („Горещи пясъци“) бе сниман от студенти, които искаха да припечелят нещо, като работеха само през уикендите. Разбира се от само себе си, че този Low Budget (с малко средства) филм бе всъщност една No Budget (без никакви средства) продукция. След този опит Костнър не беше вече толкова самоуверен и престана да идеализира филмовия бизнес, нещо, което правеше преди това в мечтите си. „Те започнаха да се пазарят за не особено значимите детайли, докато накрая съвсем издребняха — спомня си Кевин тъжно. — Липсваше им какъвто и да било откривателски дух. Това беше моментът, когато реших да се захващам винаги само с най-доброто“.
	Дългият път в големия филмов бизнес поставяше пред Костнър различни препятствия, но той бързо разбра уроците, които те му даваха. Кевин си изработи собствени правила, които винаги защитаваше упорито и от които не отстъпи. „Докато правех онзи мъничък филм, исках всичко да изглежда чудесно — казва той. — На теория вече знаех доста неща за филмопроизводството и не исках да се примиря с нещата, които ставаха там“.
	След този първи неуспех и след още един подобен на него, при който Кевин не допусна да стигне толкова далеч, той изостави опитите и се захвана отново с работата си, за да чака своя „разумен шанс“.
	Стана така, че трябваше да минат четири години, докато за актьора Кевин Костнър отново се откри възможност да участва в един приемлив според неговите критерии филм.


>	Обратни удари и пробив.
>	„Големият мраз“.

	След първите си неуспешни опити със Sizzle Beach („Горещи пясъци“) сладникаво, безсюжетно сексфилмче и също толкова евтиния Shadows Run Black, където играеше ролята на заподозрян в убийство, Кевин Костнър искаше занапред да снима филми, чрез които би могъл напълно да изрази своята същност.
	В началото младият актьор бе объркан. Спомняше си какво беше мислил няколко години преди това, докато още ходеше на лекции: „Когато бях на двадесет се молех животът да ми покаже вярната посока. Всъщност винаги съм се молил само за това. Казвах: Исусе, не съм от тези, които всеки ден отиват на работа в офиса си, облечени в костюм. Просто не мога да го правя. Разбира се, това звучеше безразсъдно. Бейзбол и филмов бизнес е наистина безумно съчетание. Някой би могъл да каже, че съм се опитвал да живея по най-лесния начин. А аз се питах: Наистина ли търся само удоволствието в живота? И отговарях: Да, една голяма част от живота ни наистина трябва да ни доставя удоволствие!“. Това изказване звучи доста интересно, защото да правиш филми ала Кевин Костнър е сериозно и тежко дело, но въпреки това удоволствието от добре свършената работа е водещ принцип за този актьор.
	Всъщност Кевин Костнър е от онези хора, които не са пропускали възможността да опитат силите си с нещо по-различно. Иначе как можем да си обясним факта, че той се е опитал да направи и своя грамофонна плоча? Като солист на рокгрупа Roving Bey Кевин участва в албума им „Простата истина“. Минусът в тази история е, че плочата се купува само в Япония. Никой не знае защо, а тези, които са чували части от нея, смятат, че албумът е непоносим за американския и европейския слух.
	Бяха изминали шест години откакто Костнър започна да нарича себе си актьор, но това, което все още му липсваше беше квалификацията за членство в професионалната актьорска гилдия SAG (Screen Actors Guild), с помощта на което по-лесно би получил следващи ангажименти. Хората му казваха: „Човече, направи една реклама и си вътре“. „Това не е чак толкова лесно“ — отвръщаше той и този отговор изразяваше цялата му гордост, която щеше да го съпътства постоянно по време на актьорската му кариера. Кевин в никакъв случай нямаше нищо против изпълнителите от видеоклиповете и рекламите, но самият той не би играл в тях, защото искаше да прави сериозни филми. А за това, колко високи бяха изискванията му, Холивуд щеше да научи съвсем скоро. Случи се така, че го откри един от онези агенти, които набираха актьори за филмовите продукции. Той го ангажира като изпълнител на малка роля за филма Frances („Франсис“) — биографически разказ за неуспялата холивудска звезда Франсис Фармър. В този филм една голяма група млади изпълнители получиха възможност да кажат по няколко реплики, а с това и шанса да бъдат приети най-после в редиците на актьорската гилдия. Кевин Костнър трябваше да играе ролята на актьора Лутър Адлер като млад, а това за него беше и начин да получи членската карта на SAG, каквато даваха само за роля, в която актьорът задължително произнася някаква реплика.
	Когато снимаха тази сцена, при него дойде Греъм Клифърд, режисьорът на „Frances“, и му каза: „Хайде, Кевин, ела и кажи _Лека нощ!_ на Франсис“. Костнър отвърна просто: „Не“. Клифърд: „Защо не?“. Костнър: „Той не би го направил“. Клифърд: „Моля?!“. Костнър: „Лутър не би го направил. В пиесата той прекарва всяка нощ с Франсис. Двамата напускат сцената, той върви по своя път, тя го настига и така ден след ден. И той няма защо да й пожелава _лека нощ_“. В този момент между хората от снимачния екип се разнесе шепот, който достигна до Костнър: „Човече, кажи тези две проклети думи сега!“. Минути по-късно камерата вече работеше и Кевин слизаше по стълбите заедно с Джесика Ланг — изпълнителката на ролята на Франсис. За миг тя се обърна към него и той бавно излезе от кадъра без да произнесе нито дума. „Трябва да кажеш нещо“ — напомни му асистент-режисьорът правилото на SAG. При следващия опит Джесика Ланг направи нещо различно — махна му с ръка. Костнър имаше чувството, че се получи доста добре, затова прие жеста й и отвърна приятелски. „Имитация на действие и противодействие“ — помисли си той. Хората от екипа почти полудяха. След четвъртия дубъл, след като Костнър все още не бе произнесъл репликата, режисьорът реши да постави микрофон на тялото му. Дори и тогава той говореше толкова тихо, че не се чуваше почти нищо. В четири часа сутринта тонрежисьорът на филма най-накрая установи невероятния факт, че Костнър беше казал на Джесика Ланг „Лека нощ, Франсис!“.
	„Отидох до автобуса на статистите с чувството, че съм истински тъпак — спомня си той. — Искаше ми се да вия и се питах какво толкова трудно имаше в това да произнеса тези думи“. В този момент при Костнър дойде един от асистентите и го помоли да подпише една бележка: златната карта — входният билет за актьорската гилдия. Тази вечер изгряващата звезда се чувстваше твърде зле. И днес дори казва по този повод: „Зная съвсем точно, че на мое място Хенри Фонда не би казал нищо. Пол Нюман — също. Тези думи не означаваха нищо. Не трябваше да се произнасят“. И естествено, както винаги става — впоследствие тази сцена бе отрязана.
	Малко по-късно това се повтори още един път. Лорънс Каздън, сценаристът на Джордж Лукас и Стивън Спилбърг („Империята отвръща на удара“, „Търсачи на изгубени съкровища“), който до известна степен се прочу като истинския откривател на Костнър, му предложи роля във филма си The Big Chill („Големият мраз“). Този филм разказва за обединяването на група млади хора, които се срещат след години на раздяла и установяват, не само че много неща са се променили, но и че много неща са останали същите. Това е една чудесна психологическа драма. Костнър играеше ролята на Алекс, онова момче от групата, за чието погребение се срещаха останалите. Самоубиецът Алекс се появяваше в ретроспекция само веднъж, когато Уилям Хърт, Глен Клоуз и другите приготвяха яденето за празника на жътвата. В тази сцена всички се появяваха като през 70-те години — с дълги коси, превръзки на челата, обути в окъсани джинси. Без да го предполага, в този момент и в тази сцена, Костнър продължаваше да следва верния път.
	Той реши да приеме това, че Лорънс Каздън беше изразял сцената с негово участие, защото би било глупаво да я остави. „Изпитвах тягостно чувство — спомня си той. — Преживявах го отново и отново. Все пак накрая повярвах в себе си и успях да се справя“.
	Естествено, кариерата му не зависеше от The Big Chill. Костнър разбираше, че след известно време би могъл да говори за тези неща по-свободно.
	Две години по-късно той наистина беше в състояние да признае пред журналистите, че още от самото начало е смятал сцената, в която играе за излишна. „Героят беше толкова непоносим, че се питаш защо другите го съжаляват толкова много — казва Костнър не без чувство за хумор по повод представянето на пълната версия на филма. — Факт е, че ако не бяха изрязали тези сцени, филмът щеше да отиде в кошчето за боклук“. Необикновени думи, произнесени там, където единственото нещо, което актьорите непрекъснато правят, е да се саморекламират и да се хвалят колко много са допринесли за блясъка на някой филм. В тези среди мълчанието на Костнър в онази сцена се чу надалеч и получи изключително признание, което в края на краищата се оказа неговия истински пробив в киното, защото режисьорът и сценаристът Каздън вече бе разбрал на какъв безценен изпълнител е попаднал.
	По-късно пак Каздън беше човекът, довел Костнър на снимачната площадка на филма Silverado („Силверадо“). Това бе произведение, което впоследствие накара шефовете на продуцентската фирма Orion да покажат на Кевин всичките си проекти и да го попитат в кои от тях би изпълнил главната роля. По-нататък отново ще стане дума за това, че всъщност Костнър не одобри нито един от тези сценарии и направи някои препоръки по тях. Много повече съвети актьорът даде по време на работата върху създаването на No Way Out („Без изход“).
	В киното дори главните роли не осигуряват постоянна работа. Затова и съпругата му Синди, която по това време работеше като стюардеса в Delta Airlines, трябваше да осигурява част от средствата в семейната каса. Тогава те все още нямаха деца.
	Дори и когато не работеше над някой филм, Кевин Костнър „играеше“: „Просто имах усет към актьорската игра и никога, дори за миг, не преставах да работя върху себе си. Разполагах с работна група от хора, с които всеки ден репетирахме — вечер от 20 до 22 часа. По този начин действително можеха да се научат много неща — това беше най-интензивната филмова работилница, която човек може да си представи“.
	Първият филм след голямата пауза, т.е. още преди „Големият мраз“, беше Stacy’s Knights („Рицарите на Стейси“), малък филм на режисьора Джими Уилсън. Този мъж не гледаше на Костнър като на мошеник, а и му допадаха идеите на актьора за филмопроизводството. Това беше комедия, разказваща историята на момичето Стейси Ланкастър, което на външен вид много напомня малка сива мишка. Тя се изчервява много лесно, но в действителност е закоравял, опитен играч на Blackjack* в игралните салони на Невада. Тъй като й е трудно да действа сама, тя се сдружава с Уил Бонър (в изпълнение на Кевин Костнър), един наистина хладнокръвен тип, който познава всички тайни на казината. Бонър открива у Стейси партньорката, от която се нуждае и двамата заедно усъвършенствуват различни трикове с картите. Играта върви превъзходно, дори прекалено добре. Скоро и двамата стават „персона нон грата“ във всички големи казина, тъй като са заподозрени в измама. Желанието на двамата е да продължат да работят в този бизнес, но на Бонър това му излиза доста скъпичко — един ден Стейси вижда трупа му да се носи по реката и се заклева жестоко да отмъсти за него. Преоблича се като мъж, събира тълпа дръзки момчета и професионални играчи на комар и там където е възможно, успяват да опустошат някои казина.
	[* Blackjack — американски вариант на играта 17 и 4]
	The Nightshift („Нощна смяна“), филм, който Костнър споменава мимоходом в интервютата си, не принадлежи към типа кино, което би заинтересувало днешната суперзвезда. Но по онова време условията на Рон Хауард, направил по-късно и филма Cocoon („Пашкул“) наистина отговаряха на изискванията на изпълнителя. Продуцентът Брайън Грейзър, участвал по-късно в осъществяването на няколко успешни продукции, също беше доволен от този филм, в който направиха своя филмов дебют Майкъл Кийтън и Хенри Уинклър. The Nightshift е една напълно завършена история за двама много предприемчиви млади мъже, които искат, бързо да забогатеят по един наистина неконвенционален начин. Те си търсят спокойно местенце за работа и го откриват в Нюйоркската морга. Там организират малък публичен дом с помощта на Белинда (в изпълнение на Шели Лонг) — представителка на т.нар. „call girls“.* Безумният бизнес продължава толкова дълго, че най-накрая предизвиква гнева на цялата Нюйоркска мафия, контролираща подземния свят на проституцията.
	[* „Call girls“ — луксозни проститутки, които работят „на повикване“ по телефона.]
	В този филм Кевин Костнър изигра ролята на „третия тип вляво“, което бе една второстепенна роля, но все пак тя беше едно нужно стъпало от неговото развитие.
	Последва Table for Five („Маса за петима“) — филм, в който той играе ролята на съпруг по време на меден месец. Робърт Либерман засне този филм с участието на Джон Войт и Мари Кристин. Войт играе ролята на разведен мъж, който се грижи за трите си деца и се опитва да им осигури прехраната. На тези, които обичат да си поплакват на кинопрожекции ще им бъде интересно да видят този филм, а за почитателите на Кевин Костнър смятам, че е необходимост.
	Следващата творба, за която Костнър даде благословията си без никакви колебания, беше „Последното завещание“ на Лин Литман — творба, използваща жанра на документалната драма, за да покаже ужасите на ядрената война. В този филм липсва сензацията, характерна за апокалиптичните видения и слава Богу! Той разказва за семейство от малък град в западните щати, което научава, че източното крайбрежие е разрушено от ядрени взривове и че са засегнати големите градове в района. Във филма Костнър партнира на Ребека де Морней. Двамата представят млада семейна двойка, изгубила бебето си. Те напускат семейство Уедърли (ролите се играят от Джейн Александър, Уилям Дивейн, Рос Харис и Роксана Зал), за да намерят по-сигурно място, при което са подложени на поредица изпитания. Филмът получи много похвали в пресата и бе награден на малкия филмов фестивал в Телърайд. Играта на Кевин Костнър и Ребека де Морней беше високо оценена от всички.
	Годината вече е 1983 и Кевин Костнър все по-често е ангажиран във филми, които живо го интересуват. Той продължава да бъде скромен и откровен пред себе си: „Да наречеш някого честен е нещо много сериозно. Никога не бих носил значка «Аз съм честен». Филмите понякога са честни, дори притежават и скрит морал. От друга страна, филм, който означава нещо за мен, може да не значи нищо за другите хора. Не е необходимо филмът да бъде за тях това, което е за мен, за да е наистина добър. Но въпреки това, аз мисля, че съм един типичен средностатистически американец, който може би не е чак толкова лош, колкото си мислят хората. Не съм и особено добър. Аз съм някъде по средата. Мразя, когато другите не ми казват направо това, което мислят. Самият аз веднага бих казал на всеки мнението си. И съм абсолютно сигурен, че и останалите хора мислят като мен“. И добавя: „Не е задължително да бъдеш герой в живота. Но можеш поне да опиташ“.
	В бъдещите си филми той наистина ще се опита да стане герой. Филмовият герой Кевин Костнър се ражда бавно, но сигурно. Предстои му да снима Fandango („Фанданго“), за който той ще каже, че след „Танцуващият с вълци“ му е най-любим.


>	Отпътуване и снимки.
>	„Фанданго“

	Стивън Спилбърг е известен не само с това, че е продуцент и режисьор на силни касови филми, но и като един от най-заклетите покровители на таланти в киното през последните десет години. Когато правеше малкия си филм Amblin, като дипломна работа при завършването на университета, младият тогава режисьор си обеща, ако някога постигне успех, да се погрижи младите и талантливи хора да получат възможност да правят добри филми. Спилбърг, някогашното „дете чудо“, не само стана много известен, но успя да изпълни и обета, който беше дал пред себе си. Режисьорите Крис Кълъмбъс, Робърт Земекис, Джо Данте и много други бяха поощрявани от Спилбърг в работата си върху интересни филмови проекти. После и самите те станаха големи режисьори.
	Кратък поглед назад в хронологията на времето: Кевин Рейнолдс, дипломиран юрист, помощник на губернатора на щата Тексас, един ден получава пристъп на гняв в губернаторския офис и решава да смени професията си. Прекъсва кариерата си и заминава за Калифорния, за да се отдаде на занимания с изкуство. И тъй като се чувства призван да прави филмови сценарии, той записва киноизкуство в университета на Южна Калифорния и след известно време представя Proof („Доказателство“) — сценарий за 22-минутен студентски филм, последван светкавично от друг, озаглавен Ten Soldiers („Десет войника“). Както повечето студенти, той изпраща сценария си на много различни продуценти. В края на краищата материалът попада в агенцията на Уилям Морис — една от най-големите продуцентски къщи в бранша. Там харесват сценария толкова много, че решават да го предложат за филмиране. Само няколко дни след като получава предложението им до Рейнолдс достига и голямата новина: „Спилбърг се обади по телефона. Видял е Proof и иска да се запознае с теб“.
	„Бях много опиянен — спомня си Рейнолдс. — Ето как се влиза във филмовия бизнес“.
	Спилбърг показа проекта на приятелите си от компанията Warner Brothers, които бяха много доволни, че последният им съвместен филм — Gremlins, имаше огромен успех. От „Доказателство“ се роди „Фанданго“, който естествено трябваше да бъде голям пълнометражен филм. Тим Цинеман, синът на великия Фред Цинеман, режисьор на уестърни като баща си, беше натоварен от Спилбърг с режисурата на филма. Само след няколко месеца един опитен снимачен екип бе на път за Западен Тексас, към района югозападно от река Гваделупа, където трябваше да заснеме целия филм, заедно с група съвършено неопитни изпълнители. Изпълнителят на главната роля беше може би най-опитният сред младите актьори. Това бе Кевин Костнър, който най-сетне бе в състояние да изиграе голяма роля във филм на голяма компанията.
	Първо за филма:
	Според обясненията, дадени в речника, думата „фанданго“ има три значения. Първото е на познатия на всички, изключително жив испански танц. Второто е на мелодията на танца. Последното значение на думата в испански език има преносен смисъл и означава някаква налудничава постъпка. Точно за това става дума и в едноименния филм. Лятото на 1971 година. Groovers е тайно обединение на група младежи, живели заедно по време на следването си. Учението обаче вече е зад гърба им. В края на седмицата предстои промоция, а след това всички те трябва да скочат в морето на живота. А може би не? Уегънър е решил да се жени, Фил трябва да постъпи в армията като лейтенант, Дорман смята да изкарва прехраната си като чиновник — с вратовръзка и костюм, а Гарднър ще заминава за Виетнам, освен ако не му се случи нещо по-хубаво. Всичко започва, когато Уегънър се появява в ергенското общество на Groovers с повиквателна за участие във войната във Виетнам. Нещастен е, защото сватбата му няма да се състои. Гарднър Барнис, на когото съдбата е отредила същата участ, е убеден, че трябва да се намери възможно най-добрия изход от тази ситуация. Настъпва нощта. Уегънър трябва да бъде разсеян по някакъв начин. Трябва да се напише нова глава в „Книга на мъртвите“, да се говори за леки жени и за вечното мъжко приятелство. Те искат да се отправят на пътешествие, но естествено за това е нужен автомобил. Единственият, който разполага с кола, е Фил, но той до известна степен е аутсайдерът в тази чудесна група, защото веднага е постъпил в армията като лейтенант. Би било непочтено да вземат колата на Фил без негово съгласие и затова групата е единна: Фил трябва да тръгне с тях.
	Заредени с безграничния оптимизъм на Гарднър, но без пари, бензин, храна и вода, младежите тръгват на път и се опомнят едва след известно време насред пустините на Тексас. Преди да стигнат до едно запустяло градче, преживяват опасно приключение с товарен влак. Със стоманено въже, смело рискувайки, те завързват старата таратайка за последния вагон на влака. „Като че ли караш водни ски“ — казва Гарднър Барнис (Кевин Костнър).
	Следващата спирка по пътя им е град Марфа, познат от филма „Великан“ на Джеймс Дийн. Тук старият кадилак се поврежда, а момчетата от групата се забавляват заедно с две симпатични тийнейджърки, чиито романтични идеи ги отвеждат през нощта в гробищата. Това което правят, не е никак безопасно, защото те са решили да си организират стрелба с фойерверки между гробовете, а съществува реалната опасност да ги пипнат в непознат град и то в компанията на две малолетни местни момичета. Но най-сериозната опасност все още предстои. В школата за парашутисти в Пиъс те се представят за журналисти от туристическо списание, които трябва да подготвят разказ за Тексас. Шефът им, редактор, отговарящ за рубриката „Акции и приключения“ ще се зарадва особено много на голям материал за курсовете по парашутизъм.
	Докато Фил прилежно инспектира металните птици и всичко останало, което ги заобикаля, господин Спаркс — неуспелият собственик на школата за парашутисти — подготвя инструктаж за курсистите. Пръв ще трябва да скача Фил — със спален чувал вместо с парашут. Той изпълнява задачата успешно и така печели безусловното уважение на останалите от компанията.
	Пътуването продължава и в края на краищата Groovers достигат до целта. С желанието да подарят на Уегънър едно чудесно сватбено тържество, те докарват булката със самолет и организират лудешки купон с участието на жителите на едно малко градче.
	За този филм Цинеман и Рейнолдс се опитаха да намерят за главните роли подходяща група актьори от младото поколение — многообещаващи и със свежи сили. „Неуморимия Гарднър“ беше поверен на Кевин Костнър, който в този филм игра роля достатъчно силна, за да бъде забелязана при оценката на филма по-късно. Партньори му бяха синът на Джейсън Робърдс, Сам Робърдс и Бакол, която дойде от театралната сцена. Още Джуд Нелсън, ученик на легендарната преподавателка по актьорско майсторство Стела Адлер, който след „Фанданго“ взе участие в Brat Pack. Чък Буш, който получи ролята на Дорман, се оказа, че е най-подходящият за нея в този момент (сценаристът Рейнолдс го откри съвсем случайно в един магазин). Брайън Цесък, в ролята на Лестър, направи във филма своя пръв скок с парашут. „Това бе забележителна роля — разказва той по-късно. — С изключение на последната сцена, през цялото време на снимките ме влачеха от място на място, напълно пиян, сякаш играех ролята на труп в криминален филм“. Марвин Макинтайър, играещ ролята на пострадалия пилот, взе участие и в Proof, предшественика на „Фанданго“. Идеята да се включи този герой беше на Спилбърг.
	За да направи снимките към филма, снимачният екип трябваше да измине повече от 10 000 мили. Местата, където снимаха, трябваше да отговарят на изискванията на сценария, да изглеждат добре през окото на камерата и естествено да са леснодостъпни за екипа.
	В Тексас хората бяха изложени на неблагоприятни ветрове и преживяха много ледени нощи и знойни дни. По-възрастните жители на Марфа все още си спомнят за Рок Хъдсън, Джеймс Дийн и Лиз Тейлър, които преди 30 години бяха снимали „Великан“. Старото ранчо, използвано тогава във филма, можеше да се види и във „Фанданго“ — все още в автентичния си вид, т.е. полуразрушено. „Не съм го очаквал“ — казва Гарднър (Костнър) в една сцена, намеквайки за „Великан“.
	Сценичните работници успяха да направят старата аеробаза да изглежда още по-стара, като докараха няколко разнебитени самолета. „Стана почти съвършена“ — смяташе Рейнолдс. Въздушните снимки бяха направени при по-добри условия, отколкото може да се допусне, съдейки по готовия филм. В Тълса, Оклахома пилотът виртуоз Бил Уорън направи напрегнатите въздушни сцени. Единствено квартирата на Groovers и „най-мръсната мъжка тоалетна в света“ бяха направени специално за филма. За целта използваха старата мисионерска църква, носеща белезите на испанския колониален стил в градчето Елизарио, в което живееха само 125 души.
	Изпълнителят на главната роля Костнър снимаше с удоволствие, но удовлетворението му беше още по-голямо, когато видя готовия филм. И когато в интервюта му задават въпрос за любимия му филм, той отговаря без колебание — „Фанданго“. Причината може би е в това, че самият Кевин никога не е преживявал приключения като тези на Groovers. „В миналото имах такива приятели. Аз обаче бях винаги много зает. Просто исках да завърша образованието си възможно най-бързо и да продължа нататък“.
	Отношението му към режисьора Рейнолдс беше много положително. „Той притежава силен дух и истинско чувство за хумор. Прави това, което би му доставило удоволствие и не иска да се налага на другите“. Качества, които никак не са чужди на Кевин Костнър.
	Днес Костнър недоволства от негативното отношение на студията към готовия филм. Някои от шефовете там не искаха лентата, дори не го пускаха за разпространение, а накрая го продадоха на друга по-малка, независима компания, която се отнесе към него по същия начин. Костнър: Още помня как по време на снимките на Silverado Лари Каздън си поръча касетата на Fandango и заяви: „Това е произведение на американското изкуство. Но началото не е толкова добро. Продуцентите искаха филмът да се хареса на много хора и удариха на камък“.
	За разлика от Костнър филмовата критика не се отнесе към „Фанданго“ особено благосклонно. „Получи се нещо не особено сериозно — пише един критик от L.A. Times. Доста е трудно да се засмееш на някои от тези сцени. Героите се измъкват от тежките ситуации по най-фантастичен начин“. „Актьорите, които играят ключовите роли, са достатъчно даровити, за да преживеят провала. В първата си главна роля Кевин Костнър се изявява с класическа прецизност. Той е истинско откритие“. Американският вестник за шоубизнес Variety също го превъзнася до небесата: „… Изпълнител, достатъчно разностранен, за да спои както фиктивната група, така и целия филм“.
	Сякаш няма какво друго да се прибави към това.


>	Състезание с велосипеди.
>	„Победителите“

	Джон Бадам е наистина многолик филмов режисьор — един от тези, които днес владеят филмовата метрополия. Негови са филмите „Треска в събота вечер“, „Номер 5 е жив“, „Летящото око“ и „Военни игри“ и в тях той е доказал своята гъвкавост като творец. Още по време на снимките на „Не е ли това моят живот“ — критици и зрители разбраха, че Бадам може да работи добре във всеки жанр. Още един негов плюс бе и доказания вече усет към избора на млади и талантливи изпълнители, които след това се изявяват в голямото кино. Едно такова негово откритие, например, е Джон Траволта, също и Матю Бродерик, който игра за първи път във филма „Военни игри“. Случи се така, че Бадам откри и Костнър по повод снимките на един от своите филми — произведение, което не е най-значимото в кариерата на актьора.
	Сценаристът Стив Тесич — югославянин по произход, носител на „Оскар“ за филма Breaking Away („Бягство“), автор на сценариите на „Гарп и неговия свят“ и „Свидетелят“, публикува сценарий разказващ историята на двама братя, които след безкрайно дълга раздяла се събират отново заедно по повод на едно колоездачно състезание.
	Историята е следната:
	За всеки истински състезател по колоездене на шосе гонката на дълги разстояния е особено важна. Всеки ден е от изключително значение. Но Дейвид Съмърс не е от типа състезатели, които успяват да отстранят съперника си в решителния спринт. Той винаги е един от многото в групата — състояние, което би искал да промени. За това ще му помогне по-големият му брат Маркъс, с когото отново се срещат след дълга раздяла. Заедно те двамата решават да участвуват в Coors International Bicycle Classic — убийствено надбягване през цялата територия на САЩ. Разликата във възрастта на братята е десет години.
	По професия Маркъс е спортен лекар. Самият той е бивш шампион по колоездене и прави опит да убеди брат си, който все още няма ясна цел в живота си, да се включи в състезанието Coors. Маркъс тренира Дейвид с изключителна упоритост и е твърдо решен да му помогне, защото момчето има заложби да бъде един от най-добрите.
	Но възникват усложнения. По време на пътуването до Колорадо, където се провежда състезанието, Дейвид се влюбва в едно красиво момиче — Беки. Тя отива на автостоп в Калифорния, за да се опита там да осъществи мечтите си. Макар и с известни трудности, братята все пак се добират до мястото на надбягването. Естествено е, че се стремят към победата, но към нея са се устремили и други фаворити, между които руски професионални колоездачи, както и старият заклет съперник на Маркъс — Бари Мъзън. Състезанието върви и изведнъж братята Съмърс разбират, че победата в него едва ли е най-важното нещо в живота им.
	„Това е филм за човешките взаимоотношения — обяснява Бадам. — Успях най-сетне да го направя. Досега най-много ме нервираше това, че хората винаги виждаха в мен режисьор, снимащ само филми на действието“.
	„Победителите“ е творба, която разказва за стремежа на човека да надскочи себе си — пояснява сценаристът Тесич. — Обичам този спорт. Някога и аз участвах в колоездачни състезания и знаех, че след Breaking Away („Бягство“), в който има няколко сцени с колоездене, бих могъл да предложа на публиката цял филм на тази тема. От историята, която щях да напиша, би могло да се получи истинско зрелище.
	По време на активната си спортна кариера самият Тесич веднъж наистина е печелил състезание, за каквото се разказва в American Flyers („Победителите“). Но в действителност спортните сцени във филма не бяха направени зрелищно. Трябва да се знае, че в САЩ този вид спорт е много по-непопулярен в сравнение с някои други. Ето защо операторите търсеха необичаен ъгъл, за да снимат по възможно най-ефектен начин. За заснемането на някои сцени се използваха мотоциклети, които се движеха успоредно с колоездачите.
	„И дано повече състезатели по колоездене гледат този филм.“ — мърмореше по време на снимките режисьорът. И той, и актьорите, и сътрудниците от екипа всяка сутрин преди снимки се чувстваха твърде напрегнати. Разбираше се от само себе си, че изпълнителите на главните роли също трябваше да тренират колоездене. Кевин Костнър изминаваше всеки ден по 50 километра с велосипед, за да се поддържа във форма за ролята си. С него винаги беше и сценаристът Тесич, който му даваше конкретни съвети.
	Шест седмици преди началото на снимките двамата тръгнаха по набелязаното трасе. Костнър винаги носеше със себе си пакет бебешки пелени, защото заедно с него бяха Синди и мъничката им дъщеря Ани.
	Тесич си спомня съвсем ясно първото си пътуване с Костнър. Били стигнали до Грифит Парк край обсерваторията в Холивуд — мястото, където трийсет години по-рано Джеймс Дийн, Денис Хопър и други бунтари вършели щуротии. Тесич: „Костнър искаше да ме победи на всяка цена. И това не беше само вътрешен порив — той наистина го желаеше! Но аз трябваше да го победя и го направих. Защо не го оставих да ме изпревари? Моля ви? Та това беше моят сценарий и моят спорт!“. Точно както би направил и Костнър. „Видях Кевин във Fandango — спомня си Бадам — и веднага разбрах, че той е най-подходящият човек за ролята на Маркъс. Костнър забави решението си с няколко дни след като беше проучил сценария, но беше толкова убеден в спортните и изпълнителските качества на ролята, че се съгласи да се заеме с нея“. „Прочитам оригинала веднъж и ако не ми допадне, не приемам предложението — казва Костнър. — Трябва да почувствам, че наистина ще се получи филм, който би могъл да ме заинтересува, филм, който може да те развълнува. Когато четях този ръкопис, няколко пъти усетих в себе си това чувство. Исках самият аз да изживея тези мигове. В този сценарий имаше нещо особено“.
	Ето как Костнър описва своя герой: „Маркъс е обаятелен човек. Някога е бил един от най-добрите колоездачи на САЩ, като резултата му на 150 км е бил само няколко десети от секундата по-лош от този на най-добрия. Тези части от секундата изведнъж решават живота му. Та това е истинска лудост!“.
	Костнър реши, че си струва да се запознае с един по-различен вид спорт и пое риска да участва във филма. Дори и днес той продължава да държи на тази своя роля, макар че „Победителите“ е може би най-скучният филм в цялата му кариера.
	В това се убедиха и зрителите, които просто отхвърлиха това произведение. „Победителите“ беше пълен неуспех. „Филмът е лош — писа New York Times и отправи няколко утешителни слова към актьорите: — Нито един от участниците не е сбъркал в работата си. «Победителите» е правен едновременно и като филм на действието и като психологическа драма, но това съвместяване звучи изкуствено, фалшиво“. Най-добре се измъкна от положението Кевин Костнър, който в ролята на Маркъс беше похвален от доайена на критиците Винсент Кенби. А Рейн Дон Чонг, дъщерята на комика Томи Чонг, в този филм играе една от първите си големи роли и фактически получи актьорското си кръщение.
	В ретроспекция най-интересното за „Победителите“ е може би това, че вече почти никой, даже и Костнър, не си спомня с удоволствие за този филм или пък не желае да си спомня. „Историята е следната — спомня си Костнър. — Материалът на Стив Тесич беше добър и аз го харесвах. Харесвах и начина, по който Бадам направи постановката. Джон обаче не можа да преработи сценария, а това похаби целия филм. Вярвам в етиката на уестърните. Убеден съм, че дадената дума има силата на договор. Бих направил всичко за режисьор, който ми обещае, че няма да допусне да изглеждам глупаво. Дори бих рискувал да направя нещо, с което не съм напълно съгласен ако съм убеден, че той ще се погрижи да не се проваля“.
	Всъщност и досега Костнър поддържа приятелски отношения със сценариста Тесич. „Кевин е мил човек — казва Тесич. — Той притежава всички онези качества, които бяха типични за истинските мъже през 60-те години“.


>	Първият уестърн: „Силверадо“

	Детската мечта на Кевин Костнър беше да участва в уестърн. Може би защото, както той самият обича да казва, във вените му тече и малко индианска кръв, а вероятно и поради убеждението му, че в много от тези филми историята на завладяването на Запада от белите преселници е невярно представена. Още като студент Костнър се запозна с детайлите в развитието на този жанр и успя да види всички показвани до момента филми. Той харесваше най-много онези произведения, които бяха исторически достоверни и в които не само мъртвите, но и живите индианци бяха положителни герои. Костнър харесваше творбите на патриарха на филмовото изкуство Д. У. Грифит. Грифит снимаше уестърни още от 1911 година. В тях той показа и гледната точка на индианците, нещо, което не се отдаде на повечето режисьори от 50-те години по различни причини. Ето защо личният интерес на Костнър към уестърните се базираше на критичния му поглед върху недостатъците на този тип филми, недостатъци, които той отдаваше на модата да се правят уестърни, характерни за времето на неговата младост.
	За днешното кино в Холивуд уестърнът е мъртъв. В опитите си да го съживят не успяха нито Клинт Истууд („Бронко Били“, „Бледият ездач“), нито Майкъл Чимино, който създаде Heavens Gate („Вратата към Рая“), един тотален провал. Това години наред караше продуцентите да се въздържат да работят по тази тема. В края на краищата Heavens Gate не беше чак толкова лош филм, той просто се появи в неподходящ момент и може би един ден ще стане касов филм.
	Лорънс Каздън, споменатият вече сценарист на повечето от големите филми на Лукас и Спилбърг, а по-късно и на успешния The Big Chill, утвърден автор и режисьор на множество театрални драми, също мечтаеше да направи нов тип уестърн. Ексцентричният Каздън години наред се беше готвил за този момент и естествено се надяваше, опирайки се на опита, който имаше, да постигне и определен касов успех. Андре Бадин, водещият френски кинокритик, в една своя статия нарече уестърна „американски филм par excellence“, в който Джон Форд, Хауърд Хокс, Антъни Ман и Бъд Боитишър заедно с Джон Уейн, Рандолф Скот и, разбира се, Гари Купър въплъщаваха мита за срасналия се здраво със седлото индивидуалист, покорил Америка с опита и уменията си.
	„Силверадо“ е замислен от режисьора Каздън като апотеоз на уестърна, като средство да бъдат представени съкровените му спомени за предците на американското филмово изкуство. „И в отделните детайли и във филма като цяло той непрекъснато цитира любимите си уестърни“ — писаха неговите почитатели, когато готовият филм тръгна по кината. И наистина на екрана се появяват всички добре познати клишета и герои: невероятно силният, як каубой, корумпираният и мекушав шериф, вездесъщата бесилка, мъжките приятелства, измамниците картоиграчи, лагерният огън, звънът на шпорите, светската дама, която винаги съчувства и, разбира се, задължителната престрелка из пустите улици на града, из които прерийният вятър разнася клони и листа. Картината се допълва от едно разбунено стадо, голямо количество уиски, затвор с огромна връзка ключове в добавка, верен кон и едно ласо. Всъщност индианци не се появяват, но затова пък е пълно с облечени в траур опечалени герои, на които хич не им е до смях.
	Режисьорът Каздън, който написа сценария на „Силверадо“ заедно с брат си Марк, не гледаше особено сериозно на историята, която се разказваше, макар че зад всеки от цитираните по-горе символи се крие частица истина.
	За какво става дума във филма?
	В Силверадо пристигат поотделно четирима мъже, които впоследствие по силата на обстоятелствата се сближават и започват да действат заедно. С първия от тях, Емет, се запознаваме в критична за него ситуация, когато една нощ го събуждат изстрели. Той започва да отвръща на куршумите, проникващи през пролуките на колибата, докато навън всичко утихне.
	Падън, вторият от групата, се е проснал в прахта, готов да предаде Богу дух. Емет го взема със себе си, но после малко съжалява, защото Падън никога не изтрезнява и винаги му трябват пари за ракия.
	Третият герой е затворник на шерифа. Това е Джейк, мъжът с револвера, който след някакъв флирт случайно попаднал в огъня на престрелка, включил се в нея и в края на краищата се озовал в килията. Той е брат на Емет (ролята му се изпълнява от Кевин Костнър) и на следващата сутрин трябва да бъде обесен.
	Сметките на шерифа обаче са правени без Емет и Падън, които с един елементарен трик освобождават от килията разярения Джейк. Тримата бягат, а хайката на шерифа е по петите им. Помага им един чернокож великан, Мал, който спира с оръжие преследвачите и спасява тримата мъже. Групата им от този момент нататък е вече от четири човека.
	Следват общите им подвизи, с които те помагат на слабите и унижените. Осигуряват закрила на керван от преселници, които наивно са предоставили цялото си имущество на група гангстери. Преследват мошениците и с дързост, оръжие и сила им доказват, че е по-добре да нямат вземане-даване със славната четворка. Бързото отмъщение трябва да убеди русата дъщеря на един от преселниците — Хана, че и в дивия Запад се срещат свестни мъже.
	В края на краищата пътищата на четиримата герои се разделят. Мал иска да се завърне при семейството си, но открива, че майка му е умряла, сестра му е станала проститутка, а каубоите на един едър земевладелец изнудват баща му.
	Емет и Джейк искат да останат при сестрите си в Силверадо, а Падън се опитва да се заеме с фермерство, заедно с красивата Хана, но разбира, за кой ли път, че би предпочел да отиде да се напие. Собственик на кръчмата, където отива, е един негов стар приятел, корумпирания шериф Коб, който се е продал този път на шефа на местните каубои. Става ясно, че четворката има достатъчно основания да се бори срещу двамата престъпници и точно този конфликт е в основата на забележителното шоу, което са създали сценаристите, братя Каздън.
	С участието си в „Силверадо“ Кевин Костнър реализира две свои желания. Първото, Лари Каздън да го ангажира отново в свой филм след монтажа на филма The Big Chill, а второто — да играе в уестърн. „За мен беше наистина голямо удоволствие — спомня си той след приключването на снимките. — Винаги съм искал да играя ролята на героя каубой, отличен стрелец и майстор на револвера“.
	За факта, че филмът не беше особено популярен, коментарът на Костнър бе: „Всички актьори, които правихме филма, свършихме по-добре работата си от екипа в студиото“. Но „Силверадо“ излезе на екран едновременно с много други конкуриращи го творби, а и рекламата, която му направиха, не беше на ниво. Във всеки случай причината не беше в изпълнителите. И този път Каздън беше събрал почти същия екип, който участва в The Big Chill: Кевин Клайн и Джеф Голдблум също бяха в него. В ролята на Мал играе Дани Глоувър, на Емет — Скот Глен, на шерифа — превъзходният Брайън Донъли, на другия шериф — не по-малко блестящият Джон Клийз. Перфекционистите се вълнуваха от въпроса, до каква степен Каздън е нарушил строгите канони на традиционния уестърн, но въпреки съмненията, опитът все пак си заслужаваше усилията. Ето какво мислеше по този въпрос Кевин Костнър: „Ако се заема сериозно, мога наистина да помогна за развитието на жанра уестърн. С Лари Каздън бяхме единомишленици по много въпроси и той също работеше сериозно. Много хора обаче не забелязаха това, но все пак стана ясно, че в стремежа си да включи във филма повече детайли, Каздън твърде много е затруднил възприемането му“.
	В кариерата на Кевин Костнър „Силверадо“ е важен филм, защото макар и не особено успешен, той бе гледан от милиони хора. Критиците отбелязаха, че младият актьор, когото до този момент бяха виждали само в по-малки роли (като тази във „Фанданго“), се изявява добре и в по-големи творби. В много сцени от „Силверадо“ проблясваше талант, който с пълна сила по-късно щеше да се изяви в световноизвестните филми на изпълнителя и режисьора Костнър. Ето какво мисли първият импресарио на Кевин, Дж. Дж. Харис, за ролята му в „Силверадо“: „Там е разкрита голяма част от истинския Кевин, човека, когото по принцип не познаваме. Дивото в характера му, което привидно липсва, в този филм ненадейно се появява на повърхността. В семейството си той не може да бъде такъв, защото там се чувства отговорен“.
	В края на краищата участието в „Силверадо“ отведе Костнър до следващия голям филм. Продуцентът Арт Линсън, който бе решил да прави „Недосегаемите“, при избора на актьорите се спря и върху Костнър: „След като го видях в «Силверадо», разбрах: това е Елиът Нес. Поканих го в кантората си и той дойде. Беше с кожено яке и изглеждаше като Стив Маккуин. Това беше един прекрасен миг, защото благодарение на Кевин филмът ни беше спасен“.
	Със „Силверадо“ бе поставено началото на култа към Костнър. Почитателите на седмото изкуство разбраха, че има един актьор, когото си струва да обичат и чиято съдба си струва да бъде следена отблизо и занапред. До този момент „Фанданго“ беше филм, достъпен за малцина. Но скоро бе създаден първият „фенклуб“ на почитателите на Костнър и така се роди „новият герой на Холивуд“. „Беше невероятно чувството, което изпитах, когато пощенският раздавач на студията изведнъж ми донесе писма на мои почитатели“ — споделя Костнър.
	Най-сетне името му стоеше пред един голям филм. По-рано нещата не стояха по този начин. Сега го очакваха самостоятелни роли, без партньори или в компания на звезди. „Веднага след «Силверадо» Костнър излезе на авансцената — отбелязва доволно Ерик Плесков от компанията Orion Pictures. — Отдавна не бяхме виждали нещо толкова свежо. На екрана той демонстрира впечатляваща прецизност“. Тази прецизност по-късно гарантира на младия актьор участие в още един филм на Orion — No Way Out.
	За Костнър най-важният резултат от този нов голям интерес към личността му беше възможността не само да се бори, за да спазва собствените си правила при избора на нови проекти за филми, но и наистина да е в състояние да действа адекватно в новата ситуация, защото сега при него идваха много проекти.
	С други актьори, участвали в три последователни неуспешни филма за една година, това със сигурност не би могло да се случи. „Ако искате вярвайте — казва той днес. — Случи се така, че отхвърлих повече от петдесет сценария. Хората от студиото се бяха слисали“. По това време Костнър се съгласи да работи с един-единствен човек и това беше Стивън Спилбърг, който му беше поверил главната роля във „Фанданго“. Съгласи се да участва в една телевизионна продукция. „Всъщност бях си поставил за цел да не ставам телевизионна звезда — споделя той със смях. — Но направих изключение единствено за сериала Amazing Stories“.
	„Зоната на здрача“ на Род Сърлинг бе поредица от половинчасови телевизионни епизоди, с които Стивън Спилбърг израсна през 50-те години. Сърлинг играеше ролята на Едгар Алън По в телевизията — автор, водещ, продуцент, а често и режисьор на някои от сериите в поредицата. „Зоната на здрача“ бе сериал, включващ малки, но доста страховити филми, покриващи целия диапазон от черния хумор до ужаса. В тях любителите на киното откриха множество истински „перли“.
	Под влиянието на тази поредица Спилбърг направи своите Amazing Stories („Невероятни истории“). Така както Сърлинг по онова време даде шанс на мнозина млади режисьори да се изявят, така и Спилбърг сега искаше да насърчи младите таланти (самият той през 70-те години постави един от епизодите на Сърлинг — Night Gallery). За да осигури популярност на сериала, той ангажира и някои от суперзвездите сред американските режисьори, между които Мартин Скорсезе, Клинт Истууд, Питър Хайъмс и други. Самият той предпочете да не рискува като режисьор в тази телевизионна продукция. Сериалът беше скъп, но от друга страна, един милион долара беше почти нищо в сравнение с бюджета на големите филмови продукции.
	За епизода The Mission („Мисията“) Спилбърг реши сам да се заеме с режисурата, защото идеята, която Мено Мейджис използва в сценария, беше негова собствена. Главната роля бе дадена на Костнър, който вече се бе проявил във „Фанданго“.
	„Мисията“ е завладяващ разказ за един член на бордовата охрана на самолет, попаднал в смъртоносна клопка. Джонатан (в изпълнение на Кейси Симажко) е съвсем млад човек, все още необременен с житейски проблеми, отличен стрелец и голям късметлия. Този път обаче късметът му изневерява. В металния балон, оказал се негов затвор, той очаква смъртта си, защото приятелите му от екипажа трябва да го жертват, за да се спасят.
	Ходовата част на самолета е разрушена, а кацането ще е възможно само ако се унищожи и отдели от него металната капсула, в която се намира Джонатан. В отчаянието си младежът се опитва да се свърже с капитана, убеден, че той е единственият, който би могъл да го спаси. Но капитанът (в изпълнение на Кевин Костнър) мълчи. Джонатан остава сам.
	В центъра на тази напрегната история е темата за изолацията. Спилбърг и художникът на филма Рик Картър са се опитали да направят постановка, в която психическите и физиологическите реакции на хората, попаднали в екстремална ситуация да бъдат показани по възможно най-верния начин. (Между другото идеята за този епизод Спилбърг почерпи от филма на Волфганг Петерсон „Лодката“.)
	Беше много трудно да се осигури приспособен за снимки самолет Б 17, където да се направи филма и затова докараха една съвсем нова машина, но по-стар модел. Самолетът трябваше да има свой дух, подобен на този на капитана, да е преминал през ада на бойните действия и да носи върху себе си следите от схватките във въздуха. Дупките, от които бе изтекло масло от машината, трябваше да изглеждат като отворени рани. Екипажът трябваше да се почувства като в истински самолет и да го приеме като свой. Успяха да го постигнат. На сцена 23 в Universal Studio машината беше повдигната с кран на 3 метра над земята, така че да е възможно изпълнението на определени авиосимулации. За някои от сложните сцени във въздуха Спилбърг постави специална камера с радиопредавател за управление от разстояние.
	По същия начин направиха и снимките за една четириминутна размяна на съобщения, касаещи кацането на самолета на една мъглива Лондонска писта. Спилбърг засне тази поредица в един-единствен, спиращ дъха кадър.
	Резултатът от продължилите шест седмици снимки беше един първокласен филм, за който критиците подчертаха, че притежава „превъзходни визуални качества“ — нещо необичайно за телевизионния екран. Списание USA Today писа през 1985 година: „The Mission е напрегната история с доста необичайни обрати. Темата за изолацията, свързана с проблемите за многообразието на идеите и величието на конкретния човек ще вълнува хората от всички възрасти и във всички времена“.
	Тримата главни изпълнители във филма, които по онова време не бяха познати на широката публика, днес са звезди. Кейси Симажко и Кифър Съдърланд станаха прочути след участието си във филма Young Guns, а Кевин Костнър днес е общопризнат авторитет във филмовите среди.


>	Неподкупният

	„Някои хора не могат да разберат логиката в развитието на кариерата ми“ — казваше Кевин Костнър с усмивка, докато разговаряше за филмите си с журналисти, преди началото на снимките за Untouchables („Недосегаемите“). До премиерата на този филм той нямаше зад себе си нито един хит, не беше станал напълно самостоятелен като изпълнител, като изключим малките роли в канадския филм Gunrunner („Контрабандист на оръжие“) и No Way Out („Без изход“). Никой все още не го познаваше, защото самият той се появи истински в киното едва след Untouchables.
	Gunrunner е историята на един контрабандист на оръжие в Китай, който снабдява с експлозив революционните нелегални организации в страната през 20-те години на двадесетия век. Костнър прие роля в този филм на Нардо Костило по сценарий на Арни Гелбарт, защото темата го привличаше, но по-късно готовата творба получи унищожителни критики и неведнъж бе цитирана с отрицателен знак в редица филмови антологии. Самият Ленърд Малтин си позволи да включи в своя видео справочник следното обяснение: „Филмът беше скрит (по обясними причини), докато популярността на Костнър през последните години направи възможна видеопрожекцията му. Но въпреки всичко Костнър не е особено добър в тази роля“. По този въпрос все пак може и да се поспори, защото филмът съдържа освен някои любовни сцени с участието на актьора, също и заслужаващата да бъде видяна поредица от „actions“ („действия“).
	Арт Линсън, продуцентът на Untouchables, филмът в който оживява времето на гангстерите на Ал Капоне в Чикаго, покани Костнър за главната роля, след като го видя в „Силверадо“. Това беше важно за Линсън, който искаше новият му филм да излезе извън шаблоните, наложени от съществуващите телевизионни сериали на тази тема. За режисьор беше поканен Брайън де Палма, за ролята на Ал Капоне — Робърт де Ниро, а за един от съратниците на неподкупния Елиът Нес — Шон Конъри. Бюджетът, с който разполагаха, беше 20 милиона долара. А такава сума не би рискувал никой, който предварително не е убеден 100% в качествата на изпълнителя на главната роля.
	Безгрижието, с което досега Костнър се бе движил в живота си, се предаде на Линсън и на де Палма. За ролята на преследвача на Капоне, Нес, те се нуждаеха от един точно толкова самоуверен и действително неподкупен тип като Костнър.
	„Той приличаше на кинозвезда от Средния Запад — казва Линсън — беше класическият главен герой, с ореола и излъчването на Гари Купър. Елиът Нес трябваше да бъде чистокръвен американец. Дори Мел Гибсън не би могъл да изиграе ролята му, даже и ако успееше да се справи с акцента. Единственият проблем при Костнър беше, че не бе достатъчно известен и затова го поставихме в обкръжение на истински звезди“.
	Задачата на Костнър в този филм беше да стане Spiritus Rector на малцината неподкупни герои, т.е. едновременно техен покровител и партньор. Филмът се основаваше на автентичен материал, а Елиът Нес наистина беше човекът, който през 1931 година се опълчи срещу Ал Капоне. Арт Линсън отдавна кроеше планове за творба, в която да противопостави двамата герои: тихия, понякога дори наивен Елиът Нес и надменния, всемогъщ гангстер. Като автор на сценария ангажираха Дейвид Мамет, който малко преди това бе получил наградата „Пулицър“ за произведението си Glendarry Glen Ross и като човек, живеещ постоянно в Чикаго, проявяваше голям интерес към историята на мафията. „Обичам историите за гангстери — казва Мамет. — Често след училище ходех на мястото, където бе станало легендарното клане в деня на свети Валентин. Може да се каже, че бях наистина запален по тези събития“.
	А ето и самата история: Времето на действието включва годините, когато се води войната между гангстерските банди, престъпните синдикати и платените убийци. В средата на 20-те години те обхващат около половин милион души, а оборотът от престъпната им дейност възлиза на над два милиарда долара. Това е времето на „сухия режим“ и на полицейските хайки. Навсякъде се чува свистене на автомобилни гуми и тракане на картечници. Хората на Капоне водят непримирима борба с враждебните им престъпни кланове. Очевидно е, че само много малка част от полицаите не са „купени“ от организираната престъпност.
	Името на човека от Чикагската полиция, който трябва да сложи край на това безумие, е Елиът Нес. Пресата го характеризира като „рицарят кръстоносец“ и предполага, че скоро той или ще се „пречупи“ или ще умре. Нес иска да спре насилието, на което Капоне и неговата дясна ръка, професионалният убиец Франк Нати, подлагат невинни хора, а често и деца. Престъпниците вдигат във въздуха всяка кръчма, бар или друго заведение, където съдържателите отказват да сервират алкохол.
	Още в самото начало гангстерите поставят капан на Нес, за да го компрометират и уязвят. Примамват го в един голям универсален магазин, където няма никаква контрабандна стока, а там „случайно“ го очаква репортер от един вестник, който ще опише поражението му.
	Неочаквано смутеният Елиът се натъква на Джими Мълоун, старо опитно ченге, който иска да му помогне в борбата срещу гангстерите. Мълоун го съветва да притиснат гангстерите до стената, като включат в екипа си сътрудници, завършили току-що полицейската школа, без друго всички останали са вече подкупени. Джордж Стоун е един от тези младежи, той е изключително честен и владее до съвършенство огнестрелното оръжие. Липсва четвъртият в групата, който разбира от сметки и може да докаже на Капоне, че не си е платил данъците. Точно такъв човек те откриват в лицето на Вашингтонския си колега Уолъс. Идеята, да се уличи Капоне просто в измама на данъчните власти, в този момент се приема за абсурдна.
	Четиримата се впускат в борбата срещу гангстерския бос и скоро постигат първите си успехи — успяват да превземат склад с уиски без нито един изстрел. Още на другия ден след като са отпразнували първата си победа, получават от Капоне плик, пълен с пари, който Нес връща обратно. И така, появяват се „недосегаемите“.
	Нес е обзет от страх за семейството си, защото гангстерите заплашват, че ще убият жена му и малката му дъщеря. Това е причината, поради която той ги изпраща извън града.
	{img:stacys_knights.jpg|#"Завет"}
	{img:stacys_knights_1.jpg|#"Рицарите на Стейси"}
	{img:pobeditelite.jpg|#"Победителите"}
	{img:pobeditelite_1.jpg|#"Победителите"}
	{img:05fandango.jpg|#"Фанданго"}
	{img:06silverado.jpg|#"Силверадо"}
	{img:07nowayout.jpg|#"Силверадо"}
	{img:08fieldofdreams.jpg|#"Поле на мечтите"}
	{img:09fieldofdreams.jpg|#"Поле на мечтите"}
	{img:10danceswithwolves.jpg|#"Танцуващият с вълци"}
	{img:11revenge.jpg|#"Отмъщението"}
	{img:12revenge.jpg|#"Отмъщението"}
	{img:robin_hud.jpg|#"Робин Худ: Принцът на разбойниците"}
	Полицейските чистки продължават и почти ежедневно Елиът бележи нови успехи в борбата срещу мафията. Капоне е бесен, защото разбира, че го заплашва реална опасност. Скоро след това „Недосегаемите“ решават да провалят една голяма сделка на гангстерите, които трябва да продадат стотици бъчви с уиски на канадската граница. Четиримата полицаи отиват през нощта на уреченото място и след една кървава баня с много изстрели и бой голяма част от престъпната банда е унищожена, а „недосегаемите“ се добират до списък на подкупените от мафията полицаи и получените от тях суми. Човекът, който им дава списъка, не желае да им даде повече информация, но Мълоун прилага стар полицейски трик, убеждавайки го, че те разполагат с главен свидетел срещу Ал Капоне. Успяват да го убедят да говори и след това отиват при подкупения от гангстерите прокурор, за да го накарат да възбуди съдебно дело за неизплатени данъци като го заплашват, че ако откаже, ще изгуби работата си. Хората на Капоне обаче успяват да ликвидират не само свидетеля, но и самия Уолъс. „Недосегаемите“ отчаяно търсят нов свидетел, който би могъл да даде показания срещу Капоне. Единственият, който би могъл евентуално да го направи, е счетоводителят му Уолтър Пейн и Нес решава да се добере до него. Гангстерите са планирали извеждането на Пейн от града и Мълоун узнава за това, но и той пада убит при едно нападение. Преди да умре Мълоун казва на Нес точния час, в който влакът тръгва. Нес и Стоун се добират до Чикагската гара по най-бързия начин, а там се развихря лудешка престрелка, която отнема живота и на невинни хора. Двамата полицаи обаче успяват да довършат започнатото. В момента, в който един от гангстерите се прицелва в свидетеля, Стоун го застрелва в главата. Пейн е жив и в безопасност, а дните на Капоне на свобода са преброени.
	Краят обаче е все още далеч. Съдебният процес срещу боса на мафията е в ход, когато Нес забелязва в съдебната зала палача Нати с оръжие в ръка. Започва преследване, което завършва със смъртта на убиеца на Мълоун и Уолъс. В джобовете му Нес открива списък с имената на съдии и съдебни заседатели, които Капоне е подкупил още преди влизането си в затвора.
	„Първата трудност, с която се сблъсках, беше да проникна в характера на Елиът Нес — спомня си Кевин Костнър. — Той беше загадъчен тип. На 29 години бе успял да натика зад решетките най-страшния гангстер в страната. Трябваше да навляза в подробностите и да разбера как го е направил“. За истинския Нес се знаеше, че е бил изключително упорит и недостъпен. От Костнър зависеше да го направи да изглежда по-симпатичен и по-малко своенравен, като едновременно запази твърдостта на характера му. „В началото главният герой е доста наивен, а понякога се държи даже глупаво, но впоследствие в него настъпва промяна — разказва Костнър. — В първите епизоди играта ми не можа да го направи по-симпатичен, но постепенно се опитвах да играя така, че да привлека зрителите на своя страна, защото съществуваше опасност не по-малко обаятелните гангстери да им харесат повече. Ако такава ситуация наистина възникнеше, беше повече от сигурно, че хората щяха да се вълнуват повече от съдбата на Капоне, отколкото от успехите на Нес“.
	Този проблем вълнуваше и режисьора Де Палма, защото във филма главният герой (в лицето на Костнър) трябваше да защитава един абсолютно непопулярен закон, един закон — забрана, чрез който се водеше борба срещу алкохола. Основната черта на Елиът Нес е неговата честност. Кевин я демонстрира по един фантастичен начин — без никакъв фалш. Актьорът е като „белия рицар в пещерата на дракона“, с всяка минута той все повече израства в очите ни. Във филма Костнър преминава през целия възможен спектър на превъплъщения — от Кандид до „мръсния Хари“.
	Едва ли е нужно да се споменава, че всички изпълнители гледаха на участието си в този филм твърде сериозно и затова навлязоха дълбоко в темата, на която беше посветен филмът. Самият Костнър изчете една дузина книги за времето на „сухия режим“, пътува до Чикаго, посети местата, където бяха станали събитията, описани във филма. Той получи от Ал Уулф, 88-годишен, бивш полицай, единственият жив от „Недосегаемите“, една стара бронирана жилетка, която носи след това в продължение на много дни. От Уулф той разбра, че полицаите по негово време използвали 38-калибровите си револвери само ако наистина е имало сериозна причина. За филма този съвет бе практически неприложим, защото сюжетът налагаше постоянното присъствие на оръжие на екрана.
	В „Недосегаемите“ оживяваше по-скоро легендата за Елиът Нес. Историята на истинския Нес беше доста по-различна. Той нямаше семейство в Чикаго и всъщност беше пълен аутсайдер. В лицето на Кевин Костнър можеше да се види един съвсем нов, напълно измислен Нес. При изграждането на образа Костнър често импровизираше. „Придържах се в рамките на сценария, но често ставаше така, че съвсем спонтанно променях детайлите — казва актьорът. — Брайън и другите не виждаха нищо лошо в това. По принцип във всяка роля, която човек играе, той влага по нещо от себе си и това трудно може да се скрие. Но всъщност аз успях да изиграя ролята по един нов начин“.
	Попитан за отношенията между Елиът Нес и Ал Капоне, Костнър отговаря по следния начин: „Борбата между двамата беше борба между мен и Робърт де Ниро. Правилото беше: зъб за зъб, око за око. И никой от двама ни не отстъпи. С него се разбирахме добре, отношенията ни бяха приятелски, но не чак толкова близки. Когато снимките приключиха, пътищата ни се разделиха“.
	Другият партньор на Костнър, Шон Конъри, се отнасяше към младия актьор бащински. Той го покровителстваше и работата с него беше в състояние да му даде много повече за бъдещата му кариера на кинозвезда, отколкото партньорството с де Ниро. „Отношението ми към Шон е много особено — обяснява Костнър. — Имаше моменти, когато той ми прошепваше няколко думи и те бяха точно на място. Това се случваше рядко, но винаги, когато го правеше, знаех, че е забелязал проблема, с който съм се сблъскал“. Отношенията между Костнър и Конъри невинаги бяха гладки, често се стигаше до спречквания и язвителни забележки. Костнър разказва: „Един ден правех продължителен запис, но в един момент врявата зад гърба ми стана толкова силна, че се ядосах и спрях да работя. Разкрещях се и заявих, че ако продължат, това ще бъде краят на моето участие. Шон случайно беше там и като се усмихна, ме попита: «Това появяване на сцената ли беше или не?». Изчервих се като ученик. Конъри притежава невероятно излъчване. Талантът му го прави много по-уравновесен и доброжелателен. Когато идваше неговият ред при снимките, той се изявяваше като истинска звезда. Всички усещаха това и се отнасяха към него наистина като към звезда“.
	Участието на Костнър във филма „Недосегаемите“ му даде още една възможност да усъвършенства умението си да борави с оръжия. „Нямам проблеми с пушките и пистолетите. Научих се да ги използвам по време на снимките на «Силверадо», а филмовите престрелки винаги ме връщат към детството ми. Още когато бях на 9 години, баща ми ми подари пушка и аз свикнах да боравя с нея. Винаги съм имал и амбицията да бъда добър спортист. И ако трябва по време на снимките да тичам, да яздя, да скачам и да стрелям, справям се доста добре“. Режисьорът де Палма добавя: „В деня, когато снимахме една сцена на покрива на един блок в Чикаго, духаше много силен и коварен вятър. Всички ужасно се страхуваха, само Кевин — не. Той беше изключително пъргав и грациозно, като танцьор, се промъкваше към ръба на бездната“.
	Костнър винаги изпълняваше сам каскадите и отказваше да го прави само ако съображенията за сигурност го налагаха. „Можете да бъдете сигурни — успокоява той почитателите си, — че снимам само сцени, необходими за филма. Има актьори, които дори не могат да тичат и затова предпочитат такива епизоди да отпаднат от сценария“. За Костнър опасностите не съществуват, защото, както и самият той подчертава, инстинктът му за оцеляване е силно развит.
	„Недосегаемите“ не е чист трилър на действието, който разказва класическа американска история за борбата на доброто срещу злото в един от най-вълнуващите моменти от историята на Америка. Брайън де Палма смяташе, че е най-добре да филмира една история за противопоставящите се силни личности, служещи на две напълно противоположни идеи и за цената, която обществото трябва да плати за лошо направените закони. Филмът на де Палма Scarface („Белязаният“), с Ал Пачино в главната роля, третираше същата идея. Комплицираните визуални идеи на режисьора и на сценариста Мамет положиха основата на един филм с неизброими нюанси и перспективи в изразните средства.
	„Напрежението в създадените от Мамет сцени на действието е недвусмислено представено от де Палма — разказва продуцентът Линсън — екипът, с който работех, беше превъзходен. Де Палма бе човекът, който направи една от най-забележителните сцени в историята на киното — тази на гарата в Чикаго. Използвайки като идея класическия епизод с бебешката количка от Айзенщайновия «Броненосецът Потьомкин», той постави едно бебе (детето на един от каскадьорите) в количката му и я пусна надолу по стълбите на гарата на Чикаго. Докато количката се търкаляше надолу, пред очите ни се разиграваше истински двубой. Гангстерите откриват клопката, в която са попаднали, започва стрелба, умират хора, Елиът Нес побеждава, а бебето остава живо…“.
	„Този филм е много различен от всички други, които съм снимал досега — казва де Палма. — Може би защото е традиционно американски. Джон Форд направи нещо подобно по-рано, но тук всички характери са изключително цялостни и завършени. Рискът, който поехме, успя“.
	Дизайнерите на продукцията и екипът, отговарящ за специалните ефекти бяха върнали на Чикаго атмосферата на стария гангстерски град от 1930 година. Университетът „Рузвелт“, Чикагският театър, хотел „Лексингтън“, няколко стари трамвая и не на последно място гарата бяха така оформени, че съживяваха напълно атмосферата от онова време. Уличните лампи, автомобилите и костюмите бяха подбрани и подготвени за снимките с изключителна прецизност. Моделиерката на продукцията дори успя да осигури копринено бельо, което беше почти като това на Ал Капоне, дори от същия магазин, от който го бе купувал някога гангстерът. Бяха доставени 400 картечници, 50 000 муниции и огромно количество динамит, за да могат да се направят снимките на „горещите“ епизоди.
	Филмът има добър успех. Критиците бяха единодушни в оценките си, че той е доста суров, но е с изключителна стойност, заради внушителните образи, които показва. Шон Конъри бе награден с Оскар за ролята си в „Недосегаемите“, нещо, което още продуцентът Линсън предвиждаше: „Ролята беше брилянтно написана. Знаех, че ако Шон я приеме, ще му дадат Оскар“.
	Когато видя готовия филм, Кевин Костнър каза следното: „Екипът, който създаде филма, беше страхотен. Днес обаче бих направил някои неща по-различно. Тогава бях малко неопитен и в някои моменти се осланях единствено на това, което беше в сценария и което режисьорът изискваше от мен. В началото представях Нес по-твърд и това го направи по-малко симпатичен. Винаги, когато по време на снимките казвах, че искам да направя някоя сцена по различен начин, Брайън ми даваше «картбланш», като вплиташе и собствените си идеи. Той е голям режисьор и много държеше никой от изпълнителите да не изглежда глупаво във филма. И всички в края на краищата бяха доволни от резултата. Аз обаче не бях съгласен с всичко, което Брайън правеше“. Колкото по-опитен ставаше Костнър като актьор, толкова по-голям ставаше стремежът му да наложи собствените си идеи пред режисьорите. Той не беше от типа „трудни актьори“, с които режисьорите избягват да работят, но неговото характерно чувство за собствено достойнство и неудържимият му порив за независимост правеха работата с него трудна.
	В същото това интервю, в което предпазливо критикува де Палма, Костнър казва: „Възможно е скоро да играя някоя не особено качествена роля във филм, продуциран от самия мен, защото шефовете на филмовите студии ме убеждават, че ме харесват и че могат да ме поканят за участие във всеки техен филм, но се страхуват от евентуалните изненади, които бих могъл да им поднеса с намесата си в сценария“.
	Така той просто предсказа онова, което по-късно щеше да се случи — одисеята му в „Танцуващият с вълци“.


>	Двоен агент и любовник

	Филмът „Недосегаемите“ обиколи екраните на всички кина в Америка и от този момент Кевин Костнър се превърна в суперзвезда. Промяната стана доста бързо, „Мисля, че бях подготвен за това — смята той — или, по-точно казано, беше ми все едно какво ще стане. Просто исках да правя само свестни филми“.
	Често на улицата го заговаряха негови почитатели и той понякога им отговаряше: „Не съм аз“. В някои случаи Костнър даже съзнателно правеше опит да отиде някъде инкогнито. Особено много пламенни почитателки актьорът имаше сред момичетата. Очароваше ги мъжът с нежно лице, с безукорна външност и физически добре сложен. Почитателите му искаха да го гледат в повече филми и поне в една любовна история. Не се наложи да чакат дълго. Защото преди да снима „Недосегаемите“, Костнър участва в No Way Out („Без изход“) — филмът, който сам беше предложил на шефа на компанията Orion Pictures, когато той, видял „Силверадо“, му беше дал възможност да избира.
	Само няколко седмици след успеха на филма на де Палма, „Без изход“ тръгна по екраните. Кенет Фарини беше автор на романа „Големият часовник“, в който се разказваше историята на един средно богат магнат, който убива любовницата си и след това натоварва най-добрия си сътрудник да открие убиеца. Сътрудникът, който също е бил любовник на жертвата, е едновременно „ловец“ и „дивеч“, защото целта на шефа му е обвинението да падне върху него. През 1947 година ролята на милионера беше играна от Чарлс Лоутън, а на сътрудника — от Рей Милън. На основа на стария сценарий Робърт Гарлънд адаптира историята, която сега получи нов, по-различен и на по-високо ниво прочит.
	Съдържанието на филма е следното: Том Фарел, офицер от флота на САЩ и герой от една смела спасителна акция в открито море, е изпратен на работа от Филипините във Вашингтон като член на щаба от сътрудници на министъра на отбраната Дейвид Брайс. Задачата му е да бъде посредник между министерството на отбраната и Конгреса във връзка с работата по един нов спорен проект за строеж на подводница. Според Брайс проектът е неизползваем, защото би бил твърде лесна плячка за руснаците. Конгресът обаче, и по-специално сенаторът Дювал, настояват за финансирането и реализирането на проекта. За удоволствие на новия си шеф, Фарел успява дискретно да изпълни необичайната задача, използвайки политически средства. А връзките му с ЦРУ и Конгреса го правят изключително необходим като сътрудник.
	На един президентски бал във Вашингтон той се запознава с младата Сюзън Атуел, която видимо скучае. Двамата заедно напускат тържеството и в луксозната лимузина на младата красавица бързо се сближават. И още преди да са преживели първата си любовна нощ, Фарел е убеден, че няма повече причина да пътува до Филипините във връзка с работата си.
	Сюзън се влюбва искрено във Фарел, но е решена да запази и голямата си тайна: лимузината, къщата, накитите и всичко, което я заобикаля, е платено от един щедър любовник. Този любовник е не някой друг, а точно новият шеф на Том, министър Брайс, който е женен, а семейството му е привидно щастливо. Освен скъпо платената любовница Брайс има още една слабост — омразата към сенатора Дювал, когото той се опитва да унижи при всеки удобен случай. Това е и истинската причина за назначението на Том, той трябва да измъкне информация от сенатора, използвайки връзките си в ЦРУ.
	След един идиличен уикенд на брега на морето Том Фарел и Сюзън Атуел се завръщат късно вечерта във Вашингтон. Внезапно в къщата пристига и Дейвид Брайс. Том и Сюзън се скарват, защото тя отказва да признае пред министъра, че обича Фарел. Том излиза през една задна врата, но в сянката, макар и за секунди, Брайс успява да го разпознае. Сега той знае, че любовницата му поддържа отношения с друг мъж и луд от ревност й прави сцена. Без да иска, той причинява смъртта на Сюзан, която пада назад през парапета на стълбището и разбива главата си.
	От помощника на министъра, Скот Причърд, Том Фарел узнава на следващата сутрин, че трябва да се заеме с една доста щекотлива задача. Той все още не знае колко много го засяга тя лично. Трябва да се изясни убийството на едно вашингтонско „момиче за забавление“. Предполага се, че убиецът е съветски шпионин на име Юри, един почти легендарен агент, който години наред е действал в Пентагона като „къртица“, но в момента видимо се е активизирал. Този човек трябва да бъде открит в срок от 48 часа и задачата на Том Фарел е да го ликвидира.
	Младият офицер разбира кое е мъртвото момиче и е почти сломен от болка. Той обаче знае, че убиецът не е Юри, защото последният човек, посетил Сюзън, е Брайс. Търсейки сам себе си, той предприема издирвания, естествено с цел да се измъкне от кашата, в която се е забъркал. Агентите на Пентагона обаче разполагат с ултрамодерни методи за проследяване на заподозрените, така че около самия него примката все повече се затяга. Един компютърен специалист използва копирната повърхност на една полароидна снимка, за да се опита да създаде образа на вероятния убиец на Сюзън. Том казва на мъжа, че знае чие лице ще се появи на монитора. Сътрудникът е изплашен, той се доверява на Причърд, но Причърд го застрелва.
	Междувременно Том продължава да търси доказателствата за това, че Брайс е бил любовник на Сюзън и че е последният й посетител. Брайс и Причърд, от своя страна, нареждат да се издири лицето, прекарало със Сюзън последния уикенд, тъй като по съдържанието на стомаха на мъртвата са открили вече, че тя е била на морския бряг преди смъртта си.
	В последния момент Фарел открива търсеното доказателство за връзката на Сюзан и Брайс. Добирайки се до една рядка кутийка за бижута, собственост на младата жена, той доказва, че тази кутийка е подарък от Брайс и при една среща с него му я показва. И още преди в правителствените среди във Вашингтон да се е разчуло, че агент Юри не съществува, Скот Причърд се самоубива в канцеларията на шефа си. Фарел и Брайс се споразумяват помежду си и започват да разпространяват слуха, че Причърд е бил агента Юри, като по такъв начин се опитват да снемат от Брайс подозрението, че е убил Сюзън. Брайс в края на краищата печели, но най-голямата изненада ни очаква на финала, когато става ясно, че Том фактически е съветски агент, работещ в тесни връзки с истинския Юри и е бил поставен на този пост с цел да шпионира Брайс.
	С „Без изход“ новозеландският режисьор Роджър Доналдсън, който преди това направи фурор с филмите си Smash Palace („Разрушеният дворец“) и Sleeping Dogs („Спящите кучета“), успя да изтръгне от темата за връзката между сила и лоялност нови интересни и увлекателни аспекти.
	Продуцентката Лаура Зискин смяташе, че изборът на Доналдсън като режисьор дава шанс Вашингтон да бъде представен по нов начин, през непредубедените очи на един чужденец. Новозеландецът Доналдсън беше въодушевен от възможността да снима в Пентагона. Но и сега, както винаги до този момент беше ставало, екипът не беше допуснат в сградата. Разрешиха им да правят записи само в близост до мозъчния тръст на най-голямата военна сила в света и през цялото време всички членове на екипа бяха контролирани от униформени служители на ведомството.
	Вътрешните снимки бяха направени на сцена 27 на предишното MGM студио, там където Джуди Гарлънд беше тичала през „Вълшебната страна“ по пътеката от жълти тухли. Компютърните зали бяха възпроизведени така, че напълно наподобяваха тези в Пентагона, снимачният план се изготвяше според изискванията за сценично изграждане на декорите, което предвиждаше в хода на продукцията да се снимат и други етажи от „Министерството“ във Вашингтон. И макар че вътрешността на Пентагона остана скрита за зрителите, градът Вашингтон присъстваше във филма. Имаше сцени, заснети в историческата му част Джорджтаун, надолу по Канала, построен по време на войната за независимост; сцени в залива Чесапийк и в метрото на Балтимор.
	Във всички тях, изпълнителят на ролята на Фарел, Кевин Костнър, демонстрира ентусиазъм, който не само изненада режисьора Доналдсън, но в определени моменти го поставяше дори в неудобно положение. В един от епизодите Костнър трябваше да бяга по улиците на Вашингтон, преследван от двама истински палачи, бивши членове на южноамериканските ескадрони на смъртта, като целта му беше да предупреди една важна свидетелка, че я грози смъртна опасност. Актьорът трябваше да пресече едно доста оживено шосе, да бъде блъснат от автомобил, да се преметне над колата и след това да продължи да тича. Костнър настояваше да изпълни сам тази каскада. Това беше решение, което, както си спомня Доналдсън „обезпокои хората, отговарящи за сигурността. Те не казаха нищо на Кевин, но ме помолиха да не допускам повече подобни рискове“.
	Само два дни по-късно Костнър беше отново сам зад волана на автомобил, с който трябваше да участва в едно бясно преследване по една магистрала във Вашингтон. Когато си спомня за това, режисьорът отново изживява притесненията, обзели го по време на снимките: „Седях на седалката до шофьора (Костнър) и отново препрочитах сцената с Кевин, когато внезапно осъзнах, че никога преди това не го бях виждал да шофира без очила. Той призна, че не виждал пътя съвсем ясно, но бе убеден, че в никакъв случай не трябва да се допуска бягащият Фарел да сложи очила в автомобила. Не споменах нищо за случката пред хората отговарящи за сигурността, но през цялото време треперех“. Костнър продължава разказа: „Трябваше да карам така, че след това на никой да не му хрумне да се качи отново при мен. По-късно му предложих: «Хайде ела с мен, ще те закарам», но той само страхливо поклати глава. Вярвам, че свърших добре работата си. В тези сцени изпълнителят трябва да влага всичко от себе си, всичко! Иначе просто не би могъл да убеди хората, че си струва парите“.
	Във филма имаше и други сцени, в които Кевин Костнър даде всичко от себе си, например любовната сцена между него и Шон Йънг на задната седалка на голямата лимузина. Тази сцена беше изиграна от двамата така пламенно, че влезе в историята на киното. Шон Йънг: „Когато се качихме в колата, Кевин стана съвсем плах, наистина беше смутен. Казах му: «Поеми дълбоко въздух и се отпусни, няма да те ухапя!». Но след това го направих, защото така беше в сценария“. Актрисата беше доволна, че след ролите на студена и недостъпна жена, като тази в Blade Runner („По острието на бръснача“), можеше най-сетне да играе и „нормална жена със здравословен сексуален живот“. „Между другото Сюзън съвсем не е фатална жена — смята Йънг — но тя изобщо не предполага колко безскрупулни могат да бъдат хората. Тя просто има добро сърце“.
	Същото би могло да се каже и за самата Шон Йънг. И макар че в личния си живот е известна като лекомислена и твърде открита, в работата си тя е изключително сериозна, заради което понякога я характеризират като неспокойната примадона.
	„Случва се да работиш с актьори, които се мислят за изключителни и единствената им цел е да те вкарат в леглото си — казва тя дръзко, — но това е нелепост и действа разрушително“. А за партньорите си във филма отбелязва: „Самата аз приличам повече на Джийн Хекман, обичам да се смея между сцените, без значение колко са сериозни. Не обикалям като тигър в клетка, това действа уморително. Понякога Кевин се държи по този начин, но въпреки това той е винаги открит към другите“.
	Двамата се справиха много добре със секс сцената, макар че тя беше толкова пламенна, че Костнър изпитваше сериозна тревога да не би съпругата му Синди да започне да ревнува. Затова и държанието му беше „плахо“, както сполучливо го окачестви Шон Йънг в едно интервю: „Имах чувството, че стоя срещу един лишен от каквото и да било желание секссимвол, човек, в жилите на когото течеше пуританска кръв“. Костнър вижда нещата от друг ъгъл: „Беше трудна сцена, защото се налагаше да се съблека, а не ми доставяше никакво удоволствие да го правя пред камерата. Ето защо разказвах непрекъснато вицове, даже разпитах хората от екипа кой от тях има опит в подобен вид секс. Във всеки случай аз не го бях правил никога. Всички останали бяха опитвали. Това просто не е работа за мен“. По време на снимките той се концентрира върху особеностите на изпълнението и демонстрира самоувереност: „Вижте, ние всички сме темпераментни момчета. Някой й сваля дрехите, боже мой, все някога трябва да погледнеш към нея. Двамата трябваше да демонстрираме изгарящо желание един към друг. Шон го разбра, но аз имах чувството, че влагаме прекалено много страст в тази сцена“. Все пак като че ли Костнър не се чувства особено добре на този несигурен за него терен.
	Снимачният екип беше особено горд с това, че им се беше удало да заснемат епизода с президентския бал и последвалия го прием на посланиците в историческия хотел „Шорам“, в който от 50 години насам всички новоизбрани президенти от Рузвелт до Буш са празнували избирането си на този пост. Но не този факт придава на филма историческо значение. При снимките в хотела операторът Джон Олкот („2001 — Една одисея в Космоса“) използва една нова технология, наречена „Супер 1,85“. Фактически „Без изход“ е първият холивудски филм, в който е използвана камера от вида „Arri-BL-IV“, при която за постигане на отчетливи, ясни образи се осветява и онази част от филмовия негатив, която следящото устройство по естествен път подбира. Всъщност Олкот беше един от малкото оператори, които се отказваха да измерват осветлението при скъпоструващите сцени. Той смяташе, че надеждна преценка може да бъде постигната и на око.
	Малко след като снимките на филма приключиха, по време на отпуската си, Олкот почина и поради това екипът му посвети готовия филм. Джийн Хекман си спомня една от сцените, при която Олкот накара техниците да инсталират прожектор, който да следва камерата, докато тя обикаля около Кевин Костнър. Хекман каза на Олкот: „От 25 години правя игрални филми, но такова нещо не съм виждал“. Олкот просто отвърна: „И аз не съм. Но все ми се искаше да опитам“.
	Хекман обясняваше, че за ролята на Брайс не се е съобразявал с никакви авторитети. Кевин Костнър се подготвяше дълго за своята роля, срещна се със служители от Пентагона. „Този, който дойде на работа във Вашингтон, е направил решаващата крачка по стълбата на кариерата си — коментира той своите проучвания. — Това означава, че зад гърба му стои някой, към когото трябва да демонстрира лоялност“.
	Костнър характеризира „Без изход“ като „филм noir“, т.е. принадлежащ към легендарната черна поредица на Холивуд, но добавя, че той се различава от класическите образци, защото „преди зрителите можеха да бъдат сигурни в това, че героят може всичко. При Фарел това чувство липсва“.
	„Историята, която разказва филмът, е правдоподобна“ — бяха изненадващо единодушни критиците, макар че с право окачествиха творбата като „double feature“ („двойствена“). И наистина, когато човек види обрата в края на филма, когато става ясно, че Фарел е руски агент, филмовото действие протича в коренно различен аспект по отношение на естетическото му възприемане.
	За ролята си Костнър получи много похвали, повече отколкото за _отчасти бледото си участие в „Недосегаемите“_, както отбелязва рецензентът на Los Angeles Times, отправяйки удар отстрани към Брайън де Палма. Същият критик е изключително учуден от това, че „темата за този забележителен заговор между Давид и Голиат“ не е била разработена по-рано. Variety, популярният вестник на филмовия бизнес, писа: „Костнър прави от филма събитие“, a New York Times подчертава, че „във филма има забележителни моменти“.
	Появяването на два големи филма за кратко време един след друг повлия неимоверно много върху популярността на Костнър. Често му се случваше в ресторанта някое момиче да се хвърли в обятията му и да каже: „Ах, Вие сте неподкупния двоен агент!“. Актьорът се радваше, ако в такъв момент дойдеше и приятелят на момичето и добавеше: „Той игра и в «Силверадо». Казваше се Джейк и бум-бум — пречука двама типа“.


>	Костнър и неговото семейство

	От изложеното в предходните глави разбираме, че в личния си живот Кевин Костнър е сдържан човек, който се опитва да отклони шума, вдигащ се около него. Дори нещо повече, него никога не го е вълнувала мисълта да бъде в „светлините на рампата“. Фактът, че сега е център на внимание, той приема като необходимо зло. От началните дати в неговата биография си личи, че винаги го е интересувало повече съдържанието на нещата, с които обича да се занимава, отколкото формата им.
	Известно е, че Холивуд не е нормален град, както и че развлекателната индустрия не е съвсем нормална индустрия. Тук разстоянието между победата и загубата е твърде малка и е наистина по-лесно да се провалиш, отколкото да спечелиш. Сумите, които се инвестират във филми, телевизионни продукции и т.н., са по-високи отколкото другаде, както е по-голяма и готовността на продуцентите да рискуват. Много са обаче тези, които залагат на лоша карта още в началото и биват изхвърлени от него. Кръчмите на Холивуд и Бевърли Хилс са натъпкани с дузини мними таланти, които са безработни, но вярват, че са най-добрите. Понякога те цял живот мечтаят за слава, която така и не идва при тях. Най-често това разминаване води до скандали, алкохол и наркотици. Повечето от тези хора са толкова изхабени и корумпирани, толкова далеч от всичко онова, което е достъпно за всички хора в шоубизнеса, че човек като Кевин Костнър веднага бива забелязван. Много напрежение му костваше да остане нормален сред това обкръжение, но той успя, благодарение на два фактора: семейството си и самосъзнанието, че трябва да откликва на света според вътрешната си ценностна система.
	Първото му истинско момиче беше Синди, с която се запозна в началото на следването си и оттогава тя винаги е с него. В началото беше приятелството и любовта на двама двадесетгодишни, които бяха неразлъчни. След това Кевин беше в Холивуд, а Синди чакаше, докато приятелят й припечели достатъчно за общо жилище. Едва тогава те поискаха благословията на родителите си и застанаха пред олтара, където се заклеха да бъдат заедно „докато смъртта ги раздели“.
	В началото Кевин не носеше достатъчно пари вкъщи, затова Синди се хвана на работа като стюардеса в Delta Airlines, за да закърпват семейния бюджет. Те изчакаха и със създаването на поколение. Едва когато Кевин показа първи филмови успехи (това е времето на „Фанданго“) и разбраха, че могат да се осигуряват финансово, на бял свят се появи дъщеричката им Ани, която днес е на седем години. След четири години се появи Лили, а година след това и Джо. И когато реката от пари потече в дома на Костнърови, около 3 милиона долара на филм, а след завоюването на Оскар и значително повече, семейството се нанесе в новата къща. Тя не беше в някой от супершикозните квартали като Бевърли Хилс, Бел Еър, Малибу или Палос Вердес. Избраха си място в един от външните райони на Лос Анжелис, в Пасадина, малко градче с буржоазни нрави. Ако господин Костнър искаше да гледа филм, той не караше да му прожектират частно филма, в домашна обстановка, както правят някои суперзвезди от неговия ранг. Той предпочита много повече да звънне на някой стар приятел и заедно да отидат в киното зад ъгъла. „Правим това в края на всяка седмица, както преди“ — признава той възторжено и обяснява, че това му дава възможност много точно да наблюдава реакциите на публиката.
	Но личният му живот вече не може да бъде така спонтанен, защото навсякъде го разпознават, много често започват да шушукат, той става център на внимание и това разваля удоволствието и от малкото лично време, което успява да извоюва за себе си и за семейството си: „Сигурно не трябва да се обременявам чак толкова много, защото проблемите, които имам, всъщност не са нещо неотменно. Откакто поех режисурата нямам вече почти никакво време за самия себе си“. И той описва ежедневието на един режисьор по време на снимки: „Това е едно 24-часово шоу, в което не ти остава много време за личен живот. Филмът е като ледник, който съвсем бавно потъва надолу“.
	Изглежда в определени моменти е неизбежно семейството да бъде споменавано толкова рядко. В едно интервю за L.A. Times Костнър споделя: „Синди е умна и знае, че трябваше да порасна и да започна нещо определено в живота си. Този живот отваря врати и пред нея. Все пак, никой не може да предвиди какво ще ни сполети“. Приятелите му виждат този проблем така: „Трудно е за Кевин да установи баланс между киното и личния живот. Това е постоянна борба. Той е суперзвезда и всички искат ужасно много от него в едно и също време“.
	Въпреки цялата трудност на положението той си дава ясна сметка за ролята на семейството му в неговия живот и добре съзнава цялата важност на думите: „Без семейството зад себе си аз определено нямаше да мога да се справя толкова добре с нещата. Най-важното сега е как мога да преодолея стреса заедно с тях. Просто става така, че често имам твърде малко време за тези, които обичам. Мисля, че съм добър баща, когато съм вкъщи. Когато после съм в мотелската стая не облепвам стените със снимките на децата и съпругата си. Може да не е правилно, но трябва да мога да разделям нещата едно от друго, за да открия кой съм самият аз. Това са важни проблеми, които ме ограничават в творческата ми дейност, а и в семейния ми живот. В никакъв случай не искам да престана да върша това, което правя в момента, но също толкова сигурно е, че не бих искал да загубя това, което имам“. И наистина, ако Кевин не снима, семейството разполага с него: той закарва на училище голямата си дъщеря, дава съвети на по-малката, повива сина си… След това таткото отива в кантората, която всъщност е една малка стаичка в дървена постройка на едно холивудско студио и е обсипана с окичени по стената индиански сувенири и играчки за децата му. А винаги когато работата по филма позволява, семейството му е наблизо. Често той дни наред не може да се погрижи за тях, но въпреки всичко те са там. Така например за снимките на „Танцуващият с вълци“ Костнър докара със себе си целия род: Синди с децата, тъста и тъщата, брат си и родителите си. Родителите му пропътуваха 2000 мили от Ориндж Кънтри до Пиър, в Южна Дакота, където се снимаше филма, с една каравана, която си бяха купили за времето, когато се пенсионират. В семейството си Костнър се разкрива почти изцяло. Той е един дисциплиниран, съзнаваш собствената си цена и убеден в задачата си татко. Ето защо той не се оставя да бъде съблазнен от абсолютно нищо. В Холивуд, в града, в който пътуват повече ролс-ройси, отколкото в цяла Англия, той кара един джип „Силверадо“ и форд „Мустанг“ от 68-ма година с табелка „Crash D“, точно същата кола, която той кара и във филма „Мъжете на Ани“.
	Още отсега Костнър е загрижен за това, как ще се отрази на децата му славата, която той има днес. „Аз хвърлям сянка, която действително невинаги ми е по вкуса“ — казва той със съжаление, осъзнавайки психологическия натиск, влияещ върху формирането на характерите на собствените му деца. После тревогата му продължава в друга посока: „Когато децата ми пътуват, биват откарвани с лимузина, когато летят в самолет, винаги са в първа класа. За първи път аз седнах в лимузина, когато бях на двадесет и осем години. И когато това чудовище пристигна пред къщата ми, извадих апарата и го снимах. Страхувам се, че децата ми никога няма да разберат, че това е привилегия. Те сигурно ще имат проблеми, но от друго естество. За мен е важно те да не мислят, че са нещо особено и най-вече никога да не им минава през ума, че са по-добри от някой друг в света“.
	Често журналистите, търсейки сензационното, го наричат „прекрасният баща“, което дразни критично настроения към себе си Кевин Костнър: „Аз не правя нищо повече от всеки друг баща, понякога може би и по-малко“. Но имаше и време, когато той направи наистина нещо повече от това, което правят другите бащи. Преди шест години, когато Синди работеше, а той не снимаше филм в продължение на шест месеца, той беше „Mr. Mummy“ — сам въртеше домакинството и се грижеше за едногодишната тогава Ани. „Беше трудно време, но го обичах“ — признава той. Понякога му се налагаше да ходи заедно с дъщеря си по събрания, даже и когато присъстваха големи и важни филмови босове. Чувството му за отговорност и привързаността му към семейството го карат да се чувства виновен в случаите, когато не се е погрижил за децата си така, както той мисли, че трябва това да стане. „Знаете ли — признава той пред една журналистка, — баща ми всяка вечер си беше вкъщи за вечеря, за съжаление аз не успявам“.
	Винаги когато е на път със самолет, го измъчва страхът, че нещо би могло да му се случи: „Какво ще стане тогава с малките?“. Този страх го кара да избягва пътуването със самолет, но когато снимаха „Недосегаемите“, той преодоля страха и в края на всяка седмица летеше от Чикаго до вкъщи при семейството си, което не беше могъл да вземе със себе си. В Айова обаче, където се снимаше Field of Dreams, („Поле на мечтите“), той взе семейството си, защото за него е важно никога да не бъде считан от децата си за чужд.
	Дали го промени успехът? „Не, не вярвам. Всичко стана много бързо, срещнах много нови хора, с които разработих нови и интересни идеи. Но вътрешно аз съм си точно както преди. Възгледите ми за филма са ясни, те са както преди, само дето днес мога сам да преработвам някои неща. Начинът ми на живот не се е променил. Мога да ям същото определено количество храна и преди всичко имам същите двадесет и четири часа на ден“.
	И все пак, освен голямата къща в Пасадина, която всъщност е по проект на Синди, Костнър държи и още две други. От една страна, четиристайната къщичка в пустинята на Калифорния, замислена като място за уикенда, за лов и риболов и от друга, къщата на плажа в Санта Барбара, в която Костнърови обичат да ходят без децата, да срещат стари приятели и да бъбрят за стари времена. Това спада към любимите занимания на Кевин Костнър. Обича също да слуша музика и да чете книги: „В големи количества. Сигурно не съм най-начетения, а и не — най-умният. Но имам добър инстинкт за много неща и той често ми помага“. На друго място той споделя: „Живея два различни живота, а имам и лична страна, която е тъмна. Семейството ми ме посещава, родителите ми, децата ми, брат ми, всички идват на мястото на снимките. Това е хубаво и доставя удоволствие. Другата страна обаче, която не мога да обясня, е свързана със състояние, подобно на пиянството. Всичко онова, което се е случило с мене, е толкова недействително. Преди да започнат да ме посещават журналисти и да давам интервюта, аз бях нещо цялостно и не се налагаше да разнищвам себе си чрез най-различни обяснения. Не съм кой знае колко приветлив, но не съм и студен човек. Понякога обаче всичко това ме подлудява“.
	Костнърови си позволяват ваканция след филмовия стрес за два или три месеца. „Всъщност не бих могъл да бъда сам в една колиба. Знам, че има хора, които се нуждаят от това. Аз обаче искам да имам хора около себе си. Това е нещо, което доставя толкова много радост. Наистина е чудесно да се връщаш от дълго пътуване, но този момент е твърде кратък в сравнение с времето, прекарано сред близки приятели“.
	Как Костнър гледа на факта, че целият свят го има за секссимвол. Обикновено след такъв въпрос той отговаря на журналистите, че се чувствува поласкан, но че в края на краищата нормално е жълтата преса да пише така, както й харесва. В тази връзка той си спомня за филма „Силверадо“: „Когато правех този филм, опитах да се идентифицирам с Дивия Запад. Стрелях, тичах нагоре-надолу по хълмовете. След това ми казаха, че и жените можели да правят същото. Това ме ужаси. Човек не трябва да съди по себе си. Погрешно е. Аз не бих казал, че спадам към шикозния кръг на секси мъжете, макар че може и да съм. Ако го кажа обаче, би било арогантно“.
	Даже животът на суперзвезда не може да отклони Кевин Костнър от принципите, чрез които той ръководи своя живот и взаимоотношенията с хората. Колкото повече натоварване има с филмите, толкова повече неговата отговорност и привързаност към семейството му се увеличава. Излишната показност, стремежът му към пари и слава са нещо, което не е характерно за Кевин. Той е симпатичният герой на Холивуд, който е близък по светоусещане с нас и който иска да си остане такъв.


>	Спорт и секс

	„Това, което не съм приемал досега в спортните филми, е, че актьорите почти винаги изглеждат на екрана така, както изглеждат хората, които си нямат и понятие от съответния спорт“ — разказва Кевин Костнър на сценариста Рон Шелтън, написал „Мъжете на Ани“, а малко след това му показва как борави с бейзболната топка.
	Филмът щеше да е свързан не толкова със спорта, колкото с хората, които живеят в света на спорта и чиито съдби се въртят около него. Рони Шелтън познава добре атмосферата на американския полупрофесионален бейзбол от първа ръка. Пет години той е бил при „Скорците“ в Балтимор, а после е играл за Тексас и Ню Йорк. Познавал е по-късните звезди като Дон Бейлър и Боби Грич, спортисти от висока класа, които могат да се сравнят, ако трябва да потърсим европейски еквивалент, само с футболисти като Матиас и Фьолер.
	Това, което е футболът за Европа, бейзболът е за САЩ и всяко дете, което се занимава с този спорт в училище или в свободното си време, мечтае за лигата на професионалните играчи. Това е и мечтата на Краш Дейвис — главният герой във филма „Мъжете на Ани“, чиято роля изпълнява Кевин Костнър.
	Какъв е сюжетът?
	Ани Савой е нестандартна личност. Възрастта й е свързана с онзи период от развитието на жената, който познавачите определят като „зрял“. Тя е едно невероятно същество, което съчетава противоположни неща. По всяко време тя търси духовното начало у човека, но от друга страна е без сексуални задръжки и е готова да потърси новото и интересното във все нови и нови контакти. Тя е имала безброй любовници и в същото време е успяла да изпробва всички религии. Нейните духовни търсения обаче са я довели до едничката вяра — бейзболът. Ани си има култов отбор, когото обожава. Този отбор играе в полупрофесионалната долна лига, от която набират млади кадри отборите от Горната лига. Своето призвание Ани вижда в това, да дава на многообещаващите таланти, поели пътя на кариерата за главната лига, познания както в техните духовни, така и в техните плътски търсения. Всеки сезон тя си определя един от „биволите“, който и се струва особено жизнен, за да го посвети в тайните на любовта и да му предаде своя духовен опит. „Знаете ли — казва тя, — аз давам на момчетата една определена мъдрост за живота, разширявам светоусещането им. В замяна те ми дават чувството, че все още съм желана и обичана“.
	Последният избраник е Ебби Калвин. Новият и съвсем млад питчър, така се нарича хвърляча в бейзбола, притежава силна и сигурна ръка, само дето е малко неточен. Той е надут незрял младеж, чийто недодялан вид предизвиква у нея присъщото й желание да възпитава и моделира младежкото съзнание. Но новакът е силно привързан към чувствената отговорничка на кабините за преобличане, а всяка вечер се заплесва и по момичетата в кръчмата.
	В интригата участва и Краш Дейвис, позагрубял мъж, от години непризнаван играч. Той е този, който съвсем бързо довежда отбора до голям спортен успех. На няколко пъти обаче той е бил почти на крачка от влизането си в Горната лига, но никога не е успял да се нареди сред елитните играчи. Дейвис е дошъл в отбора по молба на треньора, от една страна, да завърши кариерата си на кетчър (играч, който лови топката) и от друга страна, да предаде своите знания на младия Ебби Калвин, поел кариерата на играч от висока класа.
	Но Ебби и Краш бързо се спречкват и причината е Ани. Краш и Ани имат различни подходи. Ани има свои правила и държи на тях. Буйният Ебби трябва да измине дълъг път, за да може да докаже мъжката си сила. И това става едва след като е изучил изкуството на бавното събличане, а след това, часове наред, прикован в легло на Ани, е слушал музиката на Едит Пиаф, текстовете на Уолт Уитман и Емили Дикинсън. Но това не е всичко. Той трябва да понесе Анините жартиери, трябва да диша като саламандър (от островите Галапагос) и да вземе под внимание важната роля на чакрата (термин от тибетското учение, който означава канал, по който се движи космическата енергия в човека — бел.ред.) между краката и половите органи.
	За Краш всичко това е твърде мъчително, защото е силно увлечен по Ани. Той започва да играе разсеяно, измисля на Ебби прякор „Кюфтето“, а самият той се перчи с името Nucleus („ядро“), Аниният намек за силата на хълбоците му. Всичко това нажежава атмосферата. Много често игрището започва да се превръща в арена на груби словесни двубои.
	Въпреки обтегнатите отношения в триъгълника Ани, Ебби, Краш, тренировъчните програми скоро дават резултат. Младият Ебби Калвин става все по-добър и по-добър, докато идва един ден, в който Ани отказва да се люби с него. После тя му обяснява, че това е необходимо, за да може цялата му енергия да се насочи към бейзбола и така да се разкрие таланта му на истински играч.
	И действително, победите на „биволите“ започват да се нижат една след друга. Ебби Калвин е ненадминат, той хвърля топката като легендарния Фернандо Венецуела и печели овациите на публиката. Междувременно Краш му внушава, че ако Ебби се отдаде на секс, това ще сложи край на победите.
	Така и става. Ани не може да преглътне дългото отсъствие на Ебби и предизвиква караница, която отново сближава двамата, с което свършва и серията победи от страна на „биволите“. Въпреки това развръзката не е драматична, защото Ебби е забелязан от треньорите и получава предложение да играе в Горната лига. Краш изпитва смесени чувства. От една страна, той е доволен, че е помогнал на един талантлив младеж да развие добре своите способности, но от друга, Краш отново е с празни ръце. Но не е точно така, защото той изведнъж открива истинските си чувства към Ани и бива възнаграден с една пламенна любовна нощ. Още на следващия ден той напуска отбора на Durham Bulls, за да се премести в друг тим, където да завърши кариерата си. И по време на тази привидно окончателна раздяла Ани и Краш разбират какво означават, специално за тях двамата, събитията на отминалия сезон.
	Сценарият на филма Bull Durham („Мъжете на Ани“) е в известна степен автобиографична история на Рон Шелтън, който също като Дейвис не успява да осъществи скока в Горната лига. Той успява да напише чудесния сценарий за филма на Роджър Спотисууд Under Fire („Под огъня на стрелбата“). По-късно той написа друг сценарий A Player to be Named Later („Играч c бъдеще“), който обезателно искаше да филмира. Сценарият остави дълбоко впечатление върху Том Маунт, тогавашният президент на Universal Pictures. Десетилетие по-късно, когато Маунт бе един от най-профилираните и независими продуценти на Холивуд, сценарият на Шелтън намери подкрепа в негово лице. „Всъщност, почти всичко се беше променило — казва Шелтън. — Героите по принцип оставаха, но жената се беше придвижила в центъра на действието“.
	Като житейски фон Маунт предложи лигата в Каролина, но след като бяха проучени и други градове, те решиха да използват родния град на Маунт, Даръм, тютюневия метропол на САЩ. Даръм е класически град на бейзбола с голяма традиция, Durham Bulls („Даръмските бикове“) са единственият отбор в Atlanta Braves, състоящ се само от млади момчета. И не на последно място, те бяха част от живота на Том Маунт, за когото бейзболът е нещо твърде важно. Той си спомня: „Израснал съм с «биковете». Следил съм откъде идваха играчите, познавах статистиката на успех за всеки един играч и сам мечтаех да стана един от тях. И днес няма нищо по-хубаво за мен от това да седя на трибуната с няколко хотдога и фъстъци и да гледам как играчите вдигат прах“.
	Веднага след пристигането в Даръм, екипът на продукцията си осигури снимачни места. Едното беше една викторианска вила, която щеше да е Аниният храм на страстта и другото разбира се беше стадионът. Дизайнерът придаде на трибуните нова, жълто-зелена окраска, измайстори един декоративен дървен бик със светещи очи и пушещи ноздри, който винаги влизаше в действие, когато „биковете“ тичаха успешно. „Добре дошли на стадион Ел Торо, домът на Даръмските бикове“ — оповестяваше едно табло, издигнато на входа на стадиона. Кабините за преобличане и за душ бяха тесни и в тях не можеха да се поставят камерите, затова Армин Ганз, дизайнерът, използва съблекалните в сградата на една фабрика в града.
	Разбира се беше ангажиран и истински бейзболен отбор. „Не е лесно да се намерят актьори с истинско чувство за топката. Всеки, който се представи, твърдеше, че има спортен опит. Друго е обаче да изглеждаш добре и тогава, когато правиш ножичен прескок на игрището или пък блокираш един бегач“ — споделя Марк Бург, изпълнителният продуцент на филма.
	И Кевин Костнър („Краш“) и Тим Робинс („Ебби“) не бяха изключения от тази категория. Костнър обаче, който преди това сам искаше да стане бейзболен професионалист, можа бързо да убеди Рон Шелтън, че бейзболът му е нещо познато и той ще се справи добре и без дубльор. „Веднага ми каза кои са слабите му места и кои силните — спомня си Шелтън — но… той едва ли имаше слаби“. Режисьор и изпълнители ежедневно започнаха да се упражняват и докато Кевин отбиваше топките срещу машината, която ги изстрелваше, Тим Робинсън така удари една топка, че за малко да счупи прозореца на стаята, в която беше кабинетът на продуцента Том Маунт. „Това почти отговаря на ролята му — подхвърли тогава Маунт, — само половин час от започването, той показа мощния си удар“.
	Костнър държеше на убеждението, че „не трябва да се започва, ако не се вярва в това и не се изпитва определено влечение“. Както във всички негови филми, той се подготвяше много добре и още от самото начало бе ясно, че той не иска да бъде дублиран от професионалист точно в бейзболните сцени. Рон Шелтън си спомня за онези дни: „Кевин се учеше наистина бързо. Той без проблем здраво хващаше хвърляните топки, елиминираше бегачи и не допускаше противник да достигне неговата линия. Когато положението ставаше сериозно, той проклинаше и се потеше, но продължаваше упорито да играе“. А Кевин допълва: „Трябва да добавя, че дълго време се бях занимавал със спорт. Но когато започнах тренировките тук, аз се почувствах като хлапак, на когото това се е удало за първи път. Получих огромно количество синини и болки“. Треньорът на филма Пит Бок, който всъщност тренираше младшата лига, сподели: „Ако Кевин ми беше попаднал в ръцете веднага след завършване на училището, щях да направя от него професионален спортист“.
	Зрителите на истинските Durham Bulls, поканени да участват в снимането на филма, успяха да се представят фантастично и бяха възнаградени за това. Те не само се насладиха на играта на Кевин Костнър и Сюзън Серандън, но също успяха да видят: една венчавка на полето за хвърляне на топките; дъжд от доларови банкноти, хвърлени от хеликоптер; специалния voodoo ритуал за освещаване на бейзболните ракети, както и кълченията на бейзболния клоун Макс Паткин.
	Ето как режисьорът Шелтън резюмира накратко смисъла на филма: „Опитахме се със средствата на комедията да изследваме как един възрастен човек изкарва хляба си чрез една детска игра. Поставихме си за цел да узнаем как една зряла жена извлича енергия за живот от една такава атмосфера. Когато Краш излиза на бейзболното поле, той става десетгодишен, а когато Ани се крие зад екзотичната си фасада, тя става романтична и старомодна“. И Том Маунт: „Много често всички ние постъпваме така, че съзнателно пречим на онова, за което винаги сме си мечтали. Тук става въпрос за това как Краш, Ебби и Ани са поставени в такава житейска ситуация, в такова стечение на обстоятелствата, което впоследствие променя целия им живот“.
	Краш Дейвис, главният герой, вярва в сливането на душите на мъжа и жената по време на секс, вярва в ъгловите топки, в добрия скоч, в необходимостта от закон, който да забранява изкуствените тревни площи, в нежните влажни целувки, които траят три дни. Но над всичко е бейзболът, макар в края на краищата да не вярва в него. Това е ролята, към която Костнър е пристрастен толкова много, защото „Краш може по същия безмилостен начин, по който върши работата си, да се смее над нея и над самия себе си“. От друга страна, него го привлича и идеята, от филма да стане една весела творба, вместо сантиментална драма: „Слава богу, че героят не умира и че акцентът не е върху последната загубена или спечелена игра. Тъкмо за това не става въпрос. Касае се за хора, които вземат решения за собствения си живот“.
	По време на относително краткия осемседмичен снимачен период Костнър и Шелтън станаха приятели. Тъй като и двамата са перфектни към задълженията си, разбира се всеки по свой начин, съвместната работа им достави удоволствие. „Никога преди това не бях срещал изпълнител, който така да владее всеки ред от текста си, както Кевин. И тогава, когато другите не бяха готови с текстовете си, той помагаше, защото беше научил и техните“. Между двамата имаше само малки препирни по време на снимането, които бързо се изглаждаха. Още в този филм Сюзън Сарандън предсказа на Костнър голяма режисьорска кариера: „Когато Кевин недоволства, винаги има за какво. Той има непогрешимо чувство за това как трябва да се отнася човек с изпълнителите“. Самия Костнър добавя към тези думи: „Скоро те вече ме третираха като стар и опитен актьор, когото можеха да попитат как да стане по-нататък“.
	Сюзън Сарандън окачестви своята роля като „една от най-добрите роли, които някога съм срещала“. Изпълнителката, самата тя луда глава като Ани, толкова хареса сценария, който прочете в Европа, че взе първия самолет за САЩ и се кандидатира за участие. А режисьорът Рон Шелтън беше толкова убеден в нейните качества (тя беше наградена с „Оскар“ за Atlantic City), че веднага я ангажира: „Дотогава комичният й талант не беше изпъкнал достатъчно. Тя е много разкрепостена и остроумна. Имаше една сцена където тя трябваше да каже на Тим Робинс, изпълнителят на Ебби: «Едва след като знаеш как се обича, ще знаеш как да хвърляш топката!» и казаното трябваше да се поднесе с хумор и много подтекст. Тя се справи блестящо“. Тя се справи блестящо и с жарката любовна сцена, която трябваше да пресъздадат с Костнър, за който знаем, че има специално отношение към такива сцени. Но Сюзън съумя да го изведе от сковаността и наистина се получи запомнящо се изпълнение. В това отношение Костнър споделя: „Тогава също не се чувствах много добре. Мисля, че никой не би се чувствал съвсем добре в такава ситуация. За мен такива сцени поставят в неудобно положение повече актрисата, защото тя усеща всичко по-ясно, отколкото зрителя. Ние получаваме чувството, че експлоатират и най-интимните ни кътчета. И ако изпълнителят харесва и уважава изпълнителката, тогава той се стреми по-скоро да я защитава. В тези сцени аз исках да закрилям Шон Йънг и Сюзън и да не се загубя в играта, т.е. не исках да покажа нещо, което двамата после не бихме искали да си кажем“.
	Това е схващане, което днес трудно може да се срещне. Допълва го и режисьорът Шелтън: „Кевин е невинен човек… който обича жените. В този свят, подчинен на секса и враждебно настроен към тях, наистина е хубаво да се намери мъж, който действително да ги обича“.
	Филмът имаше успех, макар и не огромен, само в САЩ. Разбираемо е, защото в Европа бейзболът не е особено популярен. Все пак филмът заслужава да бъде видян.
	Какво е отношението на критиците? „Това е филм съкровище — писа New York Post — защото в него се разбира толкова много от бейзбол и толкова малко от любов. В реалния свят тези тристранни любовни отношения биха се разпаднали на малки късчета, но това е филм и ние вярваме, че героите наистина не могат да избегнат съдбата си. Краят му е съвършен, защото е невероятно достоверен“. Подобно писа и Newsday: „Това с любовта не функционира, но — бейзболът! Това е филм за развлечение“. Джанет Мазлин от New York Times прибавя: „Филмът съдържа вълнуващото послание, че бейзболът, любовта, поезията и религията имат обща основа“. New York Magazine е убеден, че „Мъжете на Ани“ е „най-доброто изпълнителско постижение на Кевин Костнър“, а Ричард Корлис писа в Time, че „най-после Костнър е свършил добра работа“.
	„Мъжете на Ани“ не беше Костнъровата последна дума в бейзбола, защото скоро след това щеше да се каже за него и то в същата връзка: „Понякога, когато човек вярва в невъзможното, то става реалност“.


>	Бейзболна фантазия

	„Заради кариерата в киното, аз изоставих живота си на заден план“ — споделя Рил Олдън Робинсън, режисьорът на Field of Dreams („Поле на мечтите“). Бивш студент по политически науки, той е работил първоначално като журналист, а после е писал и продуцирал учебни документални филми.
	Той проби в Холивуд, когато сценарият му на All of me („Соло за двама“), поставен от режисьора Карл Райнър, с участието на Стийв Мартин и Лили Томлин, получи признание и успех. Същата година той написа друг сценарий, този към филма Rhinstone („Кристал“), в който главните роли се играеха от Силвестър Сталоун и Доли Паркър.
	През 1987 г., след няколко телевизионни филма, той постави първия си кинофилм In the Mood („Благоразположение“), пресъздаващ историята на един младеж, който през Втората световна война обича по-възрастна жена. Този филм е също неуспешен. Едва когато започна да снима „Поле на мечтите“, той получи истинския си шанс.
	Сценарият е направен по книгата на У. Кинзела, която е била написана за бейзболния играч Джо Джаксън, наречен Shoeless Joe. През второто десетилетие на нашия век Джо Джаксън е бил един от най-добрите и известни бейзболни играчи и е станал известен във връзка с често разказвания скандал, свързан с Boston Black Sox, които през 1919 г. чрез подкуп спечелили шампионата на САЩ. Общо осем играча били признати тогава за виновни от бейзболния арбитражен съд, поради неспортсменско държание и манипулация и били лишени от състезателни права за цял живот (това е възможно най-лошото наказание за професионалисти). След много години случаят отново бил разследван и се стигнало до извода, че може би Джо Джаксън не е имал нищо общо с тази работа. Твърде късно, животът му бил вече отминал, а над Америка тегнела още една вина.
	Какво представлява книгата на Кинзела Shoeless Joe? Тя започва разказа от 70-те години, когато Джо Джаксън (вече починал) се появява като дух. Той подтиква Рей Кинзела, един обичащ бейзбола фермер, да построи на нивата си бейзболно игрище, където Джо и други духове ще играят бейзбол. Така щяло да бъде намалено бремето на историята. Разказът е толкова вълнуващ, че Фил Робинсън го превръща в сценарий. За него това нямаше да е филм за бейзбола, нито за скучни духове. Той беше замислил едно фантастично произведение с различни комични и спортни елементи, но с наличието на ясно очертана драматична нишка. Проблемите му започват в Холивуд: „Това е филм, за който отначало всеки казва «не» — споделя режисьорът — и почти всеки в Холивуд направи това. Бях им казал, че наистина трябва да прочетат веднъж книгата, но босовете в студиата не четат сценарии. Това направиха техните сътрудници и тогава босовете казаха: Върхът е, звучи страхотно, но от това филм не можеш да направиш!“.
	Но човек като Робинсън не оставя нещата на средата. Той силно вярваше в книгата и в бъдещето на един филм, направен по нея. Той продължи упорито да търси и накрая Томас Полак от Universal Studios, след като прочел сценария, казал в заключение: „Това е най-забележителният филмов проект, който някога ми е попадал. Някой чува глас, тогава идват духове и се случват много неща“. А Робинсън, гледайки Полак с полусериозен, полудяволит поглед, му прошепнал: „Ако го построиш, тогава те ще дойдат“. Полак се усмихнал странно, но дал зелена улица на продукцията, в която на Кевин Костнър се паднала главната роля — фермера Рей Кинзела.
	Накратко сюжета. Рей Кинзела, бивш студент активист от 60-те години, е изоставил градския живот, преселил се е със съпругата и малката си дъщеря в Айова и е станал фермер. Ден след ден той работи на полето, за да изкара прехраната за семейството си. Един ден се случва нещо странно. Докато работи, той чува глас, който казва: „Ако го построиш, той ще дойде“. Гласът многократно повтаря това изречение. Рей мисли, че това е шега или пък че халюцинира, но гласът не престава. Тогава пред смаяния му поглед се изпречва едно бейзболно игрище и в главата му нахлува образа на Джо Джаксън, най-големият бейзболен играч, който Америка е имала някога и който е спрян от игра през 1919 г. след един скандал заради подкуп. Визуалната халюцинация не трае дълго, но Рей разбира, че това е знак и че той трябва да построи бейзболно игрище на нивата си. Тази мисъл вече не излиза от главата му, особено когато той си спомня как е обсъждал с баща си въпросите около живота на Джо Джаксън. Разбира се жена му най-напред го обявява за луд, но после се примирява с неизбежното и подкрепя Рей в начинанието му. Той работи като побъркан и успява да завърши игрището. И когато всичко е готово, той вижда как от царевицата в далечината излиза мъж, който тръгва към игрището, а след него, един след друг, излизат и други. Това е Джо Джаксън с приятелите си, които идват, за да тренират. Рей и семейството му са единствените, които ги виждат.
	Междувременно Марк, братът на жената на Рей, досега е финансирал фермата. Виждайки накъде отиват нещата, той иска да си вземе парите, но Рей не му обръща внимание и следва своите мисли и желания. Той отново чува глас, който го насочва към писателя и водача на негрите от 60-те години Теренс Ман. Рей отива в Бостън и намира писателя. Първоначално Теренс е резервиран, но постепенно признава, че и той е навестяван в съня си от духове и е очаквал идването на Рей. Сега те трябва да намерят бившият бейзболен играч Греъм, който преди петдесет години е пропуснал шанса си да стане професионален играч и е станал лекар. Рей и Теренс се отправят за града където живее Греъм, но разбират, че той е починал преди няколко години. На път за царевичната ферма в Айова, те срещат младеж, който сякаш е дошъл от някакво друго десетилетие. Това е Греъм.
	В Айова те се натъкват на Марк, който иска да продаде обременената с дългове ферма, но Рей не желае да чуе за това. Той иска да изживее мечтата си докрай и уверява Марк, че скоро ще започнат да идват хора и срещу заплащане ще искат да видят бейзболните звезди. Тогава той ще може да задържи и фермата си.
	И така накрая се сбъдват всички мечти: Джо Джаксън отново играе бейзбол с приятелите си, Теренс се запознава с трансценденталния свят в царевичното поле, а Греъм пропуска и втория си шанс, даден му от съдбата, да стане професионален играч. Рей среща починалия си баща на бейзболното поле и изясняват това, което е било между тях. Бащата му обяснява, че всеки има мечти, но не на всеки се дава шанса да ги осъществи. Марк също получава духовно виждане и започва да подкрепя мечтата на Рей, с което в последния момент се предотвратява продажбата на къщата. И в този миг на хоризонта се открояват светлините на колите, които идват при Рей Кинзела, за да видят докъде могат да стигнат мечтите.
	Кевин Костнър, след като прочете сценария, разбра, че самият той има нещо общо с главния герой. „Когато вярваш в невъзможното, то става действителност“. Това беше част от неговото кредо, макар истински невъзможното да му предстоеше — заснемането на „Танцуващия с вълци“. „След като бях прочел сценария, исках обезателно да направя този филм — казва той днес. — Ролята на Рей Кинзела означаваше неповторим шанс. Голяма, велика книга, веднага усещаш фантазията на този сценарий“. Костнър прие да участва и с това отстрани съмненията на шефовете от Universal, които не бяха уверени, че той ще приеме да се снима във филм за бейзбола, веднага след „Мъжете на Ани“.
	Нещата потръгнаха, но ръководителите на студиото не приеха оригиналното заглавие на Робинсън и Кинзела Shoeless Joe, защото то моментално предизвиквало асоциации за бейзбол и с това щяло да отблъсне потенциални зрители. Робинсън беше дълбоко опечален от това, защото обичаше заглавието и беше убеден в него. Той се бори и проклина, но господата, които даваха парите не промениха решението си. Малко по-късно, когато разочарованият Робинсън телефонира на Кинзела, за да му каже, че заглавието на филма ще бъде Field of Dreams („Поле на мечтите“), той чу една съвсем неочаквана реакция от негова страна. Кинзела въодушевено прие тази промяна и обясни, че точно това е било заглавието, което той смятал да сложи на книгата, но неговият първи книгоиздател не го харесал и го променил на Shoeless Joe. По този начин кръгът се затвори и филмът получи онова заглавие, което трябваше да носи и книгата. Иначе Universal не промени ръкописа на Робинсън и по този начин режисьорът и изпълнителят на главната роля успяха да направят от своите идеи един чуден филм на фантазията. И това, че този филм въобще можа да бъде направен в Холивуд е доста учудващо. Много често става така, че подобни интересни теми биват натиквани в комерчески усмирителни ризници и от първоначалната идея често не остава нищо.
	В интервютата след излизането на филма, Костнър обяснява причините, накарали го да се снима в „Поле на мечтите“: „Бях прочел само сценария, а романа на Кинзела — не. Във всеки случай сценарият беше най-добрата адаптация, която някога бях чел — ясна и безпогрешна. Бях убеден и в езика на сценария, който ни най-малко не беше сладникав. Когато снимахме филма, имаше опасност да изместим темата, но Фил си беше на мястото и не допусна подобно разминаване. Той просто чудесно бе схванал нещата. Разбира се винаги има риск, но човек трябва да го поеме и да се опита да направи това, което мисли“. На въпроса на журналистите дали има общи черти между него и Кинзела, Костнър отговаря: „Аз не съм толкова объркан като Рей. В началото той съвсем не знае какво трябва да прави, защото никога не е правил нещо подобно. Но от друга страна, аз вярвах в тази история и в този герой и затова исках да участвам. За мене не е толкова важно да играя главната роля във филмите, но искрено желая да бъда такава част от филма, която е превъзходна. Досега винаги имах късмет, защото винаги играех във филми, които всъщност никой не искаше да прави. Никой не искаше да направи No Way Out, никой не искаше Bull Durham и съвсем никой — този филм. И въпреки това днес тези филми са в списъците на доброто кино“. И на друго място във връзка с избора му на филмите: „Разбира се че знам какво правя и какви филми започвам. Та аз притежавам инстинкт за оцеляване. Мисля, че досега винаги съм правил сигурен избор, защото съм правил само добри филми. Винаги се чувствувах сигурен в това, което върша. Когато човек участва в хит, то тогава не се налага да обяснява нищо. Стане ли обаче провал, трябва да обяснява куп работи. Ако Field of Dreams не получи добър отзвук, аз няма да обяснявам нищо, защото това е един добър филм, с добър сценарий и аз знам, защото съм го направил“.
	Ако погледнем обаче търговския успех на филма, той без друго е добър, макар и да не бяха достигнати цифрите на Bull Durham. Проблеми имаше най-вече в страните, където бейзболът не беше добре познат.
	Как се отзова критиката за филма? Вестникът Variety, който следи шоубизнеса, вижда нещата така: „Това е филм, чиято фабула търси да отговори на въпроса за духовното помирение. Тя използва бейзболния мит само като метафора. Трудно е да се прецени, но дано отличните актьори да привлекат хората в киното“. А кои са те? Ейми Мадигън, която играеше ролята на Ани Кинзела, преди това беше позната от „Горящите улици“; „Джо Джаксън“ си бе извоювал име от филма „Опасна приятелка“; старата звезда Бърт Ланкастър, като Греъм, е както винаги превъзходно преживяване; Джеймс Джоунс представя един фантастичен Теренс Ман, а Кевин Костнър — да, и този път критиците са единодушни, че той наистина трябваше да направи този филм. Немският Filmdienst писа: „Това е плуване в забавление“, a Los Angeles Times го описва по-точно: „Филмът игнорира целия свят наоколо и сервира магията си сурова и без примеси“.
	А… щом ти го искаш, той наистина ще дойде…


>	Неочакван провал в Мексико

	Двама силни мъже и една хубава жена, свързани в трайна връзка. Връзката е разкъсана и смъртна опасност застрашава тримата участници. Това е историята, разказана от Джим Харисън и публикувана в 1979 г. като част от трилогия романи.
	Филмовата фирма Rastar Productions откупи правата за романите от друго студио. Те откриха, че Кевин Костнър и партньорът му Джим Уилсън също се бяха опитвали да получат правата над тази история. Малко по-късно Рей Старк, шефът на Rastar, и Костнър се срещнаха и се споразумяха Костнър да поеме главната роля.
	Revenge е история за ветеран от Виетнам на име Кокрън. Той е приключил службата си на военен пилот и е поканен в Мексико от своя стар приятел Тибурон Мендес. Мендес е застарял бивш борсов спекулант, който е успял отчасти да заличи тъмното си минало. В комфортната къща на Тибурон, заобиколен от екзотика, Кокрън се радва на хубави дни: играе тенис, ловува и… се влюбва в Мирея, хубавата млада жена на Тибурон. Той започва да се разкъсва между любовта към хубавицата и лоялността към стария си приятел. Тибурон узнава междувременно за амбициите на госта си и започва да го преследва. Кокрън попада в пустинята и Тибурон го оставя да умре от жажда. Но той не умира, а е спасен от един мексикански селянин. След като оздравява той потегля на път, за да отмъсти на преследвача си и да намери Мирея.
	Малко преди Костнър да поеме главната роля, Рей Старк беше назначил за режисьор Тони Скот, който преди това бе поставил Blade Runner („По острието на бръснача“) и Alien („Чужденец“). Той беше чел книгата на Харисън и я беше намерил привлекателна на много нива. Тя бе като студия за характери, а от друга страна, носеше елементите на action story (филм на действието). Като почитател на сцени с преследване, той спонтанно се съгласи.
	За ролята на Тибурон бяха взети под внимание редица изпълнители, но се спряха единствено на стария мим Антъни Куин. „Тибурон е човек, който идва от мизерни условия, подобно на мен — казва роденият в Мексико Куин. — Мога добре да разбера много страни от характера му“. На станалата известна чрез филма Stakeout („Заграждане“) Маделин Стоу, носеща острите испански черти на предците си от Коста Рика, беше поверена ролята на Мирея.
	Снимките на Revenge се състояха в Мексико. Първото снимачно място бе градът Дуранго, разположен на височина 2500 метра, където преди това бяха снимани много Холивудски уестърни. Насеченият терен, високите плата, пустинята, реките, както и каньоните бяха превъзходни кулиси за колибата на Кокрън, ранчото на Тибурон и едно малко село. Големият палат на богатия Тибурон беше в Куернавака, като някои от сцените бяха заснети в Пуерто Ваярта, където продуцентът Рей Старк беше снимал 24 години по-рано филма The Night of the Iguana („Нощта на игуаната“) с Джон Хюстън.
	Изпълнителят на главната роля Кевин Костнър имаше проблем с идентификацията в Revenge: „Това е добра история, но наистина е трудно да направиш нещо от нея. Тя няма конвенционален край. Брутална е и не на последно място — вулгарна. Тази история трябва да бъде снимана с един твърде определен оттенък. Ако хората, които правят този филм, не внимават и не разберат това, те ще сгрешат“. На друго място той казва: „Моята роля е един мъж, който в определен момент става безмилостен. Всъщност не е толкова важно, че хората в края на краищата ми прощават, по-важното е те да ме разберат. Знаете ли, филмите са като процес пред съда. Събира се цялата информации, която може да бъде получена, и се прави опит да се стигне до справедлива присъда. Когато правя филм, сглобявам правилно цялата тази информации и мисля, представлява ли филмът нещо истинско или не. Ако всичко е наред, аз правя филма. Но когато се започне изрязване на малки части от него или прибавяне на други, тогава се играе с отношението, което дълго време съм си градил към моята публика“. Костнър харесва книгата на Джим Харисън, но пред журналист той споделя: „Аз знаех, че по книгата ще трябва още да бъде работено, в нея имаше много нелепости“.
	Тони Скот и Костнър работят върху ръкописа няколко седмици, но накрая и двамата не са особено доволни от резултата. И когато филмът се проваля Кевин отговаря: „Това беше отвратително време за нас. Тъкмо когато имаше изобилие от сценарии, ние рискувахме главите си с това нещо“.
	Този филм беше неочакван провал, една междинна станция, а в сянката на „Танцуващият с вълци“ той не вървеше особено добре по екраните.


>	Една мечта става реалност

	Заселването на американския Запад е завъртяло главата на Кевин Костнър още в детските му дни. Любимият му уестърн е бил How the West Was Won („Как Западът беше спечелен“). Още като малко момче той е рисувал картини на каубои и индианци и си е представял как галопира на кон по безкрайните прерии. На 18 години той сам си изработва кану, за да пътува с приятели по водите, в чиято близост са се разигравали големите битки с генерал Кастър.
	Всичката тази любов го доведе до „Силверадо“, а по-късно и до „Танцуващият с вълци“, в който филм той осъществи мечтата си да покаже на екрана отминалите събития, исторически по-честно отпреди. За този проект му помогна и случая.
	През 1986 година, тъкмо когато се дискутираше „Силверадо“, Костнър срещна Майкъл Блейк, негов стар приятел, с когото бяха работили върху филма Stacy’s Knights („Рицарите на Стейси“). Блейк му се оплака, че е написал страшно много сценарии и никой от тях не е взиман сериозно под внимание. „Напиши роман! — препоръча му Костнър и посочвайки една грамада от двадесетина сценария в ъгъла, допълни: — Ако отново напишеш сценарий, той ще кацне ей там“. Блейк, който тогава беше останал без пукнат грош, прие съвета и прекара следващите осем месеца над пишещата си машина. Костнър, неговият продуцент и приятел Джим Уилсън и други приятели от старото време финансираха живота на Блейк и даже му дадоха подслон. В замяна на това авторът нощ след нощ четеше на своите домакини от новата книга и колкото повече напредваше в разказа, толкова по-убедени бяха всички около него, че там се ражда грандиозен филмов материал. „Лейтенант Дънбар“ се казваше книгата и разказваше историята на един войник, запратен на най-западния външен пост на някогашната цивилизация. Там той се натъква на индианци и след първоначалната неприязън се сприятелява с тях, а по-късно става и един от тях. Когато книгата беше готова, приятелите накараха Блейк да се премести да живее на друго място, без да му дават никакви обещания. Той беше принуден да се хване като мияч на чинии в Аризона.
	Няколко месеца по-късно Костнър позвъни на Блейк и го помоли да направи от романа сценарий, с което дългите вечери при добрите приятели започнаха отново. Костнър, Блейк и Уилсън работиха заедно над сценария около две години и половина и го обработваха докато им допадна напълно. Двигателят на съзаклятническата тройка беше Костнър. С особеното си сетиво за изграждане на филм, той проверяваше всеки детайл и всяка сцена както за възможността да бъдат осъществени, така и за филмовото им въздействие. После пишеше толкова дълго по тях, докато всичко стане така, че да му хареса.
	Когато най-накрая имаха в ръцете си готовия сценарий, те започнаха голямото обикаляне по филмови студиа и продуцентски фирми. Първият адрес, на когото предложиха материала беше Nelson Entertainment. Те проучваха сценария в продължение на половин година, след което го отхвърлиха. После се обърнаха към Island Pictures, които след нови шест месеца също отказаха. Двете фирми показаха интерес, но посочиха неосъществимостта на проекта, защото е прекалено скъп. Чак тогава им дойде наум, че сами могат да основат фирма, която да направи продукцията. Те решиха да поемат риска. Фирмата Tig Productions, наречена така на Костнъровата баба, беше основана в 1989 година и вече беше ясно, че Костнър сам ще поеме режисирането на филма.
	„Наистина е луд първи филм — казва той — с деца, животни, хора, които преди не са стояли пред камерата и с един език, който никой не разбира. Въпреки всичко аз ще опитам, а след това хората да решават хубаво ли е или не това, което съм създал“. И като режисьор той си остава амбициозен и перфектен в работата. Важното беше да направи добър филм, независимо от това „дали филмът изразходва куп пари“. Но сега този куп го нямаше, затова Костнър и приятелите му тръгнаха да търсят спонсори за бюджета, който възлизаше на около 16 милиона долара.
	Решиха първо да продадат чуждестранните права и успяха. Само след няколко месеца имаха 40% от общата сума като предварителни финансови приходи и започнаха с подготвителните работи. Едва две седмици преди началото на снимките остатъкът от парите беше осигурен, когато фирмата Orion се включи в продукцията. Първоначално шефовете на фирмата се опитаха да диктуват условията, но се отказаха, благодарение на опита, който имаха с Костнър при съвместната им работа върху No Way Out. Те му дадоха парите за филма и му обещаха да бъде направен според неговите разбирания — нещо съвсем необичайно в Холивуд за новак в режисурата. Но той имаше солиден аргумент: „Като главен изпълнител аз също нося отговорност за целия филм и винаги ми се налага да имам общ поглед върху нещата. Да водиш режисурата на един филм не е нищо повече от едно логическо разширение на това, което аз и без друго правя от години“. Не трябва да се забравя, че бизнесмените отчитаха и факта, че Костнър беше заложил и собствени пари и почти две години беше отказвал всякакво участие в други филми, от което е загубил около 8 милиона долара.
	Заедно с всичко друго, Костнър си запази и правото да снима филма с пресрочване на времетраенето и в никакъв случай да не се обучават индианците в ускорен курс по английски език — двете възможни пречки за бъдещото добро пласиране на пазара.
	След всичко това пресата вече беше започнала да задава въпроси от рода на: Кой би искал да слуша един непознат сиукски диалект цели два часа?; Кой би изтърпял три часа продължаващ филм? или пък Кой, за Бога, в края на XX век би искал да гледа нов уестърн? Журналистите вече бяха намерили име за това, което очевидно приближаваше към следвания досега от щастието Кевин Костнър. Kevin’s Gate беше наречен проектът, който беше надвишил бюджета и който бе изчерпал всеки график. Намекът за мегапровала на Heaven’s Gate („Вратата към небето“) на Кимино, преди десет години, който обрече на гибел цяло едно студио (United Artists), донесе на Костнър някои проблеми с ръководството, но спомняйки си по-късно този момент, той се усмихваше: „Е, ясно е че имахме проблеми. Бюджетът беше 16 милиона долара, а ние го надхвърлихме с няколко процента. Надвишихме 24 снимачни дни, но успяхме да задържим превишаването на бюджета на 3%. Пресата направи от това «Последното сражение на Костнър». Не ми се стори никак весело и още по-малко забавно“.
	Съвсем в началото на работата по филма възникна въпросът за това, докъде трябва да се стигне с реалистичните промени, наложени в процеса на снимане. Сценарият като цяло беше много реалистичен, но една голяма част от детайлите бяха сложни за снимане и много скъпи, освен това винаги трябваше да се има предвид, кое зрителите биха приели добре и кое не. Костнър обаче прие само малки компромиси, защото веднъж благословен, сценарият беше свещен за него: „Бях много предпазлив с промените. Имах ли чувството, че ще мислим твърде дълго над тях, просто оставях редакцията на сценария“.
	Каква е същността на сюжета?
	Джон Дънбар, войник от Обединената армия, се събужда във военния лазарет с прострелян крак. Лекарят сяда да пие кафе, преди да ампутира крака му. Дънбар не е съгласен. За него е по-добре да умре, отколкото да живее осакатен. Куцукайки, той се придвижва до огневата позиция, улавя един кон и препуска срещу врага. Куршумите летят край него, но като по чудо никой не го улучва. Обединените войски атакуват, конфедералистите се оттеглят. Генералът, командващ обединените войски е убеден, че дължат победата на Дънбар. Той е повишен и му е предложено да си избере къде иска да бъде преместен. Дънбар не иска повече да се бие. Той предпочита да върши пионерска работа в Дивия Запад и си избира един от най-крайните постове, които съществуват. Но злокобният Форт Седжуик (Fort Sedgewick), който той достига след дълго пътуване, се оказва изоставена малка дъсчена постройка, в която от сега нататък трябва да живее. Той има само своя кон и своя дневник, в който нанася съвестно всички случки с военна педантичност. Малко след това той се сприятелява и с един вълк, обикалящ около колибата му и вълкът му става другар.
	Дънбар се намира на територията на индианците сиукси. Те са научили от опит, че където има един бял, след него ще дойдат и други и затова са настроени враждебно. Първоначално две деца искат да му откраднат коня, а след това идват двама мъже с имена Ритащата птица и Вятър в косите, които разговарят с него. След съвет със старейшината Десетте мечки, сиуксите решават да оставят на мира чужденеца и да се опитат да научат чрез него нещо повече за белите мъже и техните бъдещи намерения.
	За Дънбар започва време на запознанства и преосмисляне на всичко онова, което са му разказвали за индианците. Той вижда, че те водят война, само за да запазят жизненото си пространство. Разбира, че това са весели и миролюбиви хора, които не са глупави и не може да ги застреляш като животни, както твърдят армейските генерали. Той схваща какво означава за индианците ловът на бизони и какви опустошителни последици има, когато няколко бели убият с пушка хиляди животни, само за да им отрежат, считаните за деликатес езици. Той вижда какво злодеяние се готвят да извършат белите, заселвайки индианската земя.
	Съвсем бавно той учи техния език. А когато получава покана за лов на бизони, той вече почти принадлежи към тях. Във връзка с грандиозното преживяване на този лов, той разменя облеклото си с Вятър в косите и това е моментът, в който Дънбар се чувства повече индианец — отколкото бял. Когато следващата нощ се връща в дъсченото си обиталище, той усеща колко е чужд на военното си мислене и решава никога повече да не се връща в света на белите хора. Вероятно една от причините е и любовта му към Изправена с юмрук. Това е името на една млада вдовица, която той един ден намира ранена. От нея научава, че е била дъщеря на преселници и като малка е попаднала при индианците, където е и израсла. Тя е тази, която помага да се премахнат първите пречки на вражда и недоверие към белия мъж. Постепенно той започва да помага на сиуксите и стига дотам, че участва заедно с тях във войната им с пауните, като снабдява новите си приятели с муниции и оръжие от скривалището на форта. Така той става един от тях и доверява на старейшината, че е близко времето, когато белите ще тръгнат да унищожават индианците. Но старейшината е достатъчно мъдър, за да знае тази истина още преди това.
	Дънбар и Изправена с юмрук се оженват. Следват хубави дни, но идва новина, че бели войници настъпват към лагера. Старейшината решава племето да се изтегли на запад, в зимния лагер на сиуксите. В последния момент Дънбар се сеща, че дневникът му е още в дъсчения форт и решава да отиде да го вземе. Но вече е късно и той попада в ръцете на бившите си другари, които за малко не го разстрелват на място, тъй като го приемат за предател. Той трябва да бъде закаран във форта и да бъде съден. Старейшината обаче изпраща отряд бойци, които избиват войниците и освобождавал Дънбар. Дънбар (с индианско име Танцуващият с вълци) се връща при племето на сиуксите, но той знае, че сега ще дойдат много войници и положението ще бъде неспасяемо. Въпреки това сиуксите продължават на запад, а Танцуващият с вълци и жена му тръгват в друга посока, за да се отърват от преследвачите.
	Тъжното е, че дори и днес след като знаем какъв е бил краят на индианската цивилизация, потомците на тези, които са преживели големия крах, влачат мизерно съществуване в малки паркове и резервати сред природата и само между другото някои от тях напомнят на света, че те са коренните жители на тази страна. Но и днес сред белите потомци на преселниците не са много онези, чиято съвест не им дава покой, а съществуват дори и радикално настроени американци, които съжаляват, че моряците, открили Америка не са свършили работата си достатъчно добре.
	„Танцуващият с вълци“ е филм на бавното действие, който подхожда предпазливо към темата. Дънбар не трябва да е вестоносец на смъртта за индианците. Действието се развива като в европейски филм (на Бертолучи). Липсват бързите преходи от кадър в кадър и специалните ефекти. Костнър въвежда всеки детайл бавно, с натрупване. Зрителят не трябва да полага никакви усилия, за да следи действието. „Ако нещо се е получило както трябва, искам то да продължи по-дълго — обяснява Костнър. — Историята трябва да е интересна, тогава работата с камерата е съвсем лесна. Никой добър режисьор не може да направи само с камерата добър филм от една слаба история“.
	Като истински перфекционист, по време на снимките той постоянно се стреми да поддържа своя вътрешен дух. „Когато работя с илюзии, непрекъснато се опитвам да казвам истината“. Тази истина за него е в детайлите. В негов филм един и същ револвер не стреля повече от шест пъти наведнъж, защото патроните в него са само шест. В старите уестърни патлаците като че ли имат бездънни барабани, но причината изглежда е в стремежа да не се хаби филмова лента. При Костнър от самото начало бе ясно, че индианци ще играят индианските роли и при това ще говорят на собствения си език. „Щяхме да сбъркаме, ако ги бяхме накарали да говорят английски — смяташе режисьорът. — Затова ангажирахме една учителка, която можеше да им преподава лакота, езика на сиуксите“. Шейсетгодишната Дорис Лийдър Чардж, индианка от племето Лакота, е живяла в резерват в Южна Дакота, отдалечен на 200 километра от най-близкия киносалон. Тя научила английския език още като дете, защото по онова време правителството на щата било забранило официално употребата на сиукския език, но с баба си и дядо си тя говорела само на езика на своите прадеди. По-късно Дорис завършила университет за бели и сега преподава история и култура на индианците в колежа Siute Gleska. Продуцентите на филма й се обадиха и я помолиха да сътрудничи при снимките. В началото тя беше скептично настроена и се страхуваше, че индианците отново щяха да бъдат представени като диваци, но се съгласи когато прочете оригиналния сценарий.
	Всички текстове бяха записани на касетки, направени бяха преводи от езика лакота и те бяха изпратени на отделните изпълнители седмици преди началото на снимките. С изпълнителите и по-специално с Кевин Костнър и Мери Макдонъл, която играе „Изправена с юмрук“, бе организиран интензивен курс за коригиране на произношението.
	Изключителни бяха трудностите, с които Дорис се сблъска в преподаването на езика лакота на актьорите индианци. „Техният майчин език беше толкова дълго време забранен, че много от тях имаха бели петна в паметта си, а в някои дори все още живееше страха от наказанието“. Дорис обаче се надяваше, че филмът ще изиграе положителна роля и ще напомни на хората за това, което се е случило преди Америка да стане „световна сила“.
	За Дорис най-важното в този момент беше нейните братя и сестри от племето на сиуксите отново да открият пътя към достойнството и гордостта, които някога те са притежавали и които толкова добре са показани във филма. „Днес много от нас са наркомани — разказва Дорис — или пък имат проблеми с алкохола. Тези индианци не знаят нищо за историята на своя народ. Може би филмът на Костнър ще им помогне да възвърнат част от достойнството и гордостта си“.
	Между другото, Костнър не пожела да нарече „Танцуващият с вълци“ чист уестърн. „Това по-скоро е една история, разказваща как Западът беше загубен — намеквайки за своя стар любим филм How The West Was Won («Как Западът беше спечелен»), казва Костнър, — но аз не искам да си отмъщавам на стария уестърн. Исках да снимам филм за човешките отношения, за хората, които не можеха да променят обстоятелствата, а и за онези, които имат двойствен морал. Има много филми, в които индианците са показани като врагове и малко, които показват, че истински измамените са самите индианци. Нашият филм разкрива чувствата на жертвите. Той по същество е един интимен поглед към тази голяма и важна тема“.
	Филмът беше сниман в пустинята на Южна Дакота и за това бяха нужни 106 работни дни. Статистите бяха петстотин, а от тях 48 имаха реплики. Издириха ги чрез обяви в Lakota Times. За снимките бяха нужни 175 сиукси и 150 войници — участници в гражданската война. Един от тях е и бащата на Костнър — Бил, който се появява на екрана в един епизод, яхнал кон и с развята от вятъра бяла коса. Съпругата Синди и трите деца на Кевин също се появяват за миг като статисти.
	На един от онези, които наблюдаваха снимачните работи, Костнър заяви: „Всички изпълнители ще загинат, значи със сигурност няма да се появят в продължението“. Това, разбира се, беше шега, защото продължение не е обмисляно и е почти невероятно Костнър да даде някога съгласието си за един такъв комерсиален проект.
	Мери Макдонъл, актрисата, която играеше ролята на съпруга, беше много доволна от своя „съпруг“: „Той знае какво може да направи един актьор. И не само държи на собственото си аз, но приема и идеите на другите, стига да е убеден във верността им“.
	Като физическо натоварване, филмът беше нещо съвършено ново за нюйоркските актьори. „Най-лошото бе, че трябваше всеки ден да яздя без седло — нещо изключително трудно и уморително — продължава Мери. — Винаги се сещам за сцената, в която заедно с Кевин трябваше да се въргаляме в снега. Беше толкова студено, че и сега, когато мисля за това, ми се плаче. Но сцената стана много добре. Беше невероятно преживяване и аз бързо забравих, че от няколко месеца съм в прерията, далеч от «нормалния» свят“.
	Всички изпълнители разполагаха с по три седмици, за да се запознаят с индианските обичаи, с езика, начина на живот, ядене, стрелба с лък и с обредните танци. „Беше впечатляващо — спомня си Костнър — често изпълнителите индианци не можеха да произнасят текста си и не вярваха, че ще се справят. Постоянно трябваше да ги убеждавам, че правим филм за тях и че за тях самите би било лошо, ако не успеем да постигнем максимална достоверност. В такива моменти винаги съм много твърд и неотстъпчив“.
	Продуцентът Уилсън смята, че строгостта на Костнър е била полезна за работата. „Той ставаше сутрин в 5, а си лягаше посред нощ. Тичаше по риза навън, когато температурите бяха под нулата. Това му даваше право да изисква много и от другите“. Кевин Костнър беше двигателят на големия проект, без него филмът нямаше да е толкова изразителен. Скоро физическото му състояние беше толкова добро, че той притежаваше воля и телесна сила, характерна само за индианците. Един ден, докато снимаха лов на бизони, един от изпълнителите индианци по невнимание се блъсна с коня си в неговия кон. Той падна, удари се жестоко като се претърколи на четири-пет метра от коня. „Ако на това място имаше кон или бивол, това би било краят за него — разказва сценаристът Блейк, който случайно този ден присъстваше на снимките. — Всички затаиха дъх. Кевин стана, изтупа праха от себе си, качи се на друг кон и никога след това не спомена за това произшествие“.
	Най-неудачният снимачен ден за все още неопитния режисьор беше първият: „Казаха ми, че трябва да се покажа съвсем сигурен когато давам инструкции къде да се монтира камерата. Две седмици се подготвях за този момент и постоянно разигравах сцената в главата си. Но когато започнахме действително да снимаме, аз знаех, че камерата и светлините стоят напълно погрешно. Вместо да продължа да следвам проекта си, спонтанно преправих всичко. Това бе моментът, в който разбрах, че няма да имам усещането за несигурност по време на снимането“.
	Костнър съхрани това чувство до последния снимачен ден, както и после, при обработката на филма. Той го запази и тогава, когато журналистите разкъсваха произведението в първите критики. „Дънбар лети през филма като пътуващ през времето — писаха някои — той вижда всичко през очите на хипи от 60-те години, пред което едно стадо бизони отваря космическото съзнание“. Друг вестник писа: „Този път индианците са добрите, а почти всички бели са престъпници. Старите клишета просто са обърнати“.
	Всички бяха единни все пак: „Костнър е изпълнителят изключение, който може да води и режисурата. Това, което не се удаде на Никълсън; това, което Редфорд правеше с много труд, точно това му се удаваше така перфектно, както напоследък само на големия Джон Хюстън, който можеше да обедини гениално и двете дейности. Самия Костнър направи, за пръв път, наистина много, за да се даде най-вярна представа за филма. Той даваше много интервюта, както и изчерпателна информация на всички, които бяха осъдили филма на провал“.
	А когато после в киното започна данданията около „Танцуващият с вълци“, Костнър остана спокоен, защото той беше предвидил всичко това. Беше радостен, че хората започнаха да виждат във филма му един символ, беше радостен, че мечтата му се е изпълнила.
	„Танцуващият с вълци“ беше отличен със седем „Оскара“, между които и този за най-добър филм, което доказваше, че добрите теми днес отново имат шанс, стига да попаднат в добри ръце. Кевин Костнър посвети „Оскарите“ на своите индиански приятели с надеждата, че може да се върне полъх от старата им гордост. Той самият не се нуждаеше от нищо повече, защото беше получил своето — беше осъществил мечтата си!


>	Ангелът отмъстител.
>	„Робин Худ: принцът на разбойниците“

	Никой не може да обясни защо тъкмо днес зрителите са узрели за срещата си с нов филм за Робин Худ. През 1991 година в киносалоните се появиха три екранизации на историята за знаменития разбойник и то при положение че в историята на киното са записани заглавията на най-малко петнадесет големи филмови творби, посветени на героя от Шеруудската гора. Първият филм за Робин Худ датира от 1909 г. и повечето от най-именитите холивудски звезди от началото на века са играли тази роля — Ерол Флин, Дъглас Феърбанкс и много други.
	Случайно или не Кевин Костнър също даде своя принос в художественото пресъздаване на този образ, като изигра ролята на Робин Худ във филма „Робин Худ: принцът на разбойниците“. Ето как се стигна до това: Американската компания за филмопроизводство Touchdown Productions предложи на няколко студии проекта „Робин Худ от Шерууд“ (с Джейсън Конъри в главната роля), но съществуваше вероятността този път Холивуд да пропусне новата версия на историята на Робин Худ.
	Twentieth Century Fox беше първото студио, което възнамеряваше да реализира подобен проект, но впоследствие реши да направи собствена версия със свой състав и нов сценарий. Имаше още една компания — Morgan Creek Productions, която също планираше да снима свой филм с друг сценарий. И така започна надпреварата за подбор на актьори за главните роли.
	В началото Джон Мактиърнън („Умирай трудно“) покани Кевин Костнър за участие в продукцията си. Актьорът обаче първо подробно прочете двата сценария. Този на Twentieth Century Fox не бе лош, но другият — на Morgan Creek, му хареса повече. Той обаче започна да преговаря с Twentieth Century Fox, защото Мактиърнън е опитен режисьор, а другата компания не можеше да осигури такъв. Но в един момент ситуацията се промени коренно, след като хората на Morgan Creek вкараха в играта Кевин Рейнолдс, стар приятел на Кевин, с който той бе снимал любимия си филм „Фанданго“. Костнър прие предложението на Morgan при условие снимките за филма на Рейнолдс да започнат веднага, за да могат да изпреварят конкурентите.
	Това допълнително амбицира хората от Morgan, защото с режисьора Кевин и актьора Кевин при бюджет на филма, възлизащ, по данни на едно американско списание, на 60 милиона долара, те можеха значително да намалят разходите.
	Пен Денсъм и Джон Уотсън, двама истински англичани, бяха авторите на сценария. Те искаха да представят героя от Шеруудската гора по малко по-различен начин: „Имахме желание да направим нов прочит на легендата за Робин Худ и да обясним как горският разбойник се превръща в герой и закрилник на онеправданите. За тази цел трябваше да променим малко някои от елементите на познатата вече история“. Авторите решиха да заимстват в работата си над сценария някои идеи от филма „Ловци на изгубени съкровища“ — нещо, което Рейнолдс одобри.
	Историята започва с участието на Робин в един кръстоносен поход през 1194 година. Става така, че той попада в плен при Ерусалим. Следва бягство от лагера и завръщане в Англия — изпъстрено от множество зрелищни приключения. В родината на Робин цари хаос. Крал Ричард е на кръстоносен поход, а управителят на Нотингам възнамерява да подложи на истински терор чрез специални данъци не само областта около Шеруудската гора, а и цяла Англия.
	На героя на Денсъм и Уотсън е предопределена много по-важна роля от тази на неговия литературен предшественик. Тук изкусният стрелец се превръща в спасител на Британската империя.
	Във филма се появяват всички най-известни приятели на героя, от Малкия Джон до романтичния певец Уил, както и много други непознати досега герои. Един от тях е мавърът Азим, който с участието си в тази история създава възможности за редица неочаквани сюжетни обрати. Заедно с Робин те са били затворени в един затвор някъде из Близкия Изток и мавърът дължи избавлението си и живота си на англичанина. Религията му го задължава да следва Робин, докато дойде момент самият той да спаси живота на своя приятел. И така, воден от съдбата, Худ пристига в Англия.
	При завръщането си Робин открива, че баща му е обесен от управителя по едно несправедливо обвинение, а домът им е опустошен. Младият мъж решава да стане разбойник и постепенно гората се превръща в неговото малко царство на справедливостта. Борбата, която води, е насочена срещу управителя и неговия произвол. Мотивите на Робин са предимно лични, но той иска да помогне и за спасението на цялата страна. Скоро хората започват да се съобразяват с него и да му вярват. А след като Робин се заема да разпределя между бедните богатството, отнето от богатите, той става истински герой.
	Отношението на хората към Робин като към национален герой е нещо, което Шеруудският разбойник не иска да приеме. Но със своите действия той и приятелите му поставят началото на един нов епос, на една нова културна традиция, елемент от която стават и източните мъдрости на мавъра.
	Филмът беше заснет само за четири месеца снимачно време, от октомври 1990 година до февруари 1991 година в Shepperton Studios близо до Лондон. Седмици наред Кевин Костнър, облечен в черно кожено яке и окачил през рамо голям лък със стрели от пера, се упражняваше да борави с този вид оръжие, което той вече добре познаваше от снимките на „Танцуващият с вълци“.
	Ролята на любимата на Робин Худ — Мариан се изпълняваше от актрисата Мери Елизабет Мастрантонио. (Предвидената още в сценария изпълнителка Робин Райт беше принудена да се откаже, защото чакаше бебе.) Ролите на другарите на Робин Худ бяха разпределени по следния начин: Крисчън Слейтър („Името на розата“) в ролята на Уил Скарлет; великанът Ник Бримбъл в ролята на Малкия Джон, а Майкъл Макшейн в ролята на брат Тък. Алън Рикмън, главният гангстер от „Умирай трудно“ представя управителя на Нотингам. Кралят Ричард Лъвското сърце е представен от суперзвездата Шон Конъри, който имаше на разположение само един-единствен снимачен ден. (Самият Конъри преди доста години игра ролята на един позастаряващ Робин Худ в „Робин и Мариана“ на Ричард Лестър.) Досега никой не знае какъв бе хонорарът, с който успяха да привлекат Конъри да участва във филма заедно с приятеля си Кевин Костнър, с когото успешно бяха работили съвместно при снимането на „Недосегаемите“.
	В „Робин Худ: принцът на разбойниците“ ключовата роля сред приятелите на Робин принадлежи на мавъра Азим, представен от Морган Фрийман („Да возиш Мис Дейзи“). Фрийман знаеше, че ще участва в една напълно нова интерпретация на легендата за Шеруудския герой: „Това не е карнавално шествие на гръмогласни, но непохватни младежи. Всички ние изглеждаме така, както са изглеждали английските селяни през 12 век. Моята роля е на герой, който произлиза от едно доста развито общество и познава голяма част от книгите, съхранявани в Александрийската библиотека“. Между другото пред него стои и задачата да обясни на англичаните какво е това грижи за тялото — очевидно през 12 век англосаксонците не са били особено чисти.
	На представителите на списание Starlog по време на снимките, Фрийман обяснява защо е приел ролята: „Всеки актьор би искал поне веднъж да участва в един екшън филм. А да работя заедно с Кевин беше просто фантастично. Възхищавах се от това, което той правеше. И досега не мога да открия нещо у него, което да не ми допада. А ролята на Азим е интересна“. Черният актьор, който до този момент беше играл предимно в сериозни филми, се подготвяше месеци наред за ролята си, тренирайки културизъм.
	Фрийман не беше единственият актьор, който смяташе, че Кевин Костнър е достоен за възхищение и обич — всички изпълнители от състава на „Робин Худ…“ бяха единодушни в своето отношение към звездата.
	Самият Костнър не изпита никаква трудност да снеме ръка от режисьорския жезъл, гениално използван в „Танцуващият с вълци“, и отново да заработи като изпълнител. „Аз съм актьор и съм направил вече няколко филма. Дори и когато не снимах, поддържах формата си. Умните режисьори ме разбират, защото те винаги се нуждаят от някой, който да предизвиква съзидателното начало у тях“.
	Значи ли това, че Кевин Костнър, който е близък приятел с Кевин Рейнолдс, е бил „режисьорът в сянка“ на „Робин Худ…“? „Когато работех върху собствения си филм, използвах политиката на «отворените врати». Тогава дори и човекът, който ни снабдяваше с храна, можеше да дойде при мен и да ми поставя въпроси. Колкото по-свободни са хората, толкова повече могат да помогнат при реализацията на един такъв проект“. Причината, поради която той участва във филма, беше, „че това е творба за неща, които остават в нас до края на живота ни. Такава трябва да е главната тема на всеки филм“. Костнър ни препраща към собствените си произведения „Поле на мечтите“ и разбира се, „Танцуващият с вълци“. „Съществуваше цяла поредица от необикновени теми, които сме разглеждали в досегашните филми“.
	Координаторът по каскадите във филма Пол Уестън (участвал в екипа на Alien на Ридли Скот) също имаше страшно много работа. Костнър и Фрийман трябваше да яздят и да се дуелират, да скачат и да бягат от горящи къщи, но направиха почти всичко сами — без дубльори. Да язди неоседлан кон беше за Костнър просто едно леко упражнение, но той трябваше тепърва да се учи да борави с меч. „Искаше да направи всичко сам — казва Уестън. — Често трябваше да го възпираме защото понякога ставаше наистина опасно. Това бе единственият ни сериозен проблем с него“.
	Джон Грейсмарк, художникът, отговарящ преди това за оформлението на филма „Флеш Гордън“, съживи с проектите си 12-ти век. Той успя, защото преди това беше обходил много библиотеки и беше успял да се ориентира в начина на живот на хората от онова време. „И все пак ние тук не даваме уроци по история — обяснява той — а просто сме инсценирали едно чудесно приключение“.
	Съществуваха проблеми с географската логика, защото задачата, която предварително стоеше пред екипа, беше Робин да съществува и да върши подвизи както в Севера, така и в Юга. Шеруудската гора обаче оставаше център на събитията. Сцените в нея бяха снимани в английския New Forest. А за да възпроизведат замъка Нотингам, откриха един френски замък — Carcassone, където заснеха много от сцените с шерифа.
	Хората, които правеха филма, се опитаха да пресъздадат по нов начин образа на Робин Худ. Във връзка с това Кевин Рейнолдс казва: „Имаме възможност за нов поглед към по-голямата част от елементите на тази история. В нея съществуват и ужас и комизъм. Аз зная, че ходя по тънкия лед между фарса и сериозната драма. Ако резултатът е нещо твърде сериозно, на хората ще им бъде скучно, а ако е прекалено комично и «шантаво», също няма да го харесат. Опитвам се да надмина собствената си цел, но искам да го постигна с възможно най-голяма степен на достоверност“. Рейнолдс смяташе, че легендата за Робин Худ е една от „седемте най-големи и най-важни оригинални истории“ на света и се опита да й придаде малко архаичен привкус. За да не се повлияе от предшествениците си, той отказа да гледа по-старите екранизации на тази тема. „Не съм гледал нито един от тези филми. Първо, защото нямах време да го направа и второ, защото не беше необходимо“. За него работата върху филма не включваше само четирите месеца снимачен период, а много повече, защото трябваше да се осигури преднина пред продукцията на Fox.
	За приятеля си Кевин Костнър той казва: „Това е идеалният Робин Худ. Мога да ви разкажа една случка от началото на снимачните работи. Между два епизода Кевин изведнъж извади една стрела от кочана, опъна тетивата със светкавична бързина, обърна се и пусна стрелата без да се цели дълго, към едно препарирано зайче, което бе доста далеч в гората. Улучи го точно в средата на тялото и всички бяха възхитени: Ей, та това е Робин!“.
	Именно приключенският дух в този филм привлече Костнър да се заеме с ролята: „Беше по-различно отколкото при по-ранните филми за Робин. Но интересното е, че разбойникът по своята същност беше предшественик на днешните терористи“. Костнър дълго работи над произношението си, за да изчисти калифорнийския си акцент. „Възможно е съгражданите ми да ми се обидят, но мога да правя само това, което смятам за правилно“.
	„Робин Худ: принцът на разбойниците“ е едно голямо киноприключение и Кевин Костнър е горд, че е участвал в него. Това е един напълно различен от „Танцуващият с вълци“ филм, но въпреки това той се връзва изключително добре с проектите на самоуверената суперзвезда — една творба по негов вкус, със сцени, които изискват физическо усилие, с една любовна история (има и една гореща сцена с Мери Елизабет Мастрантонио под един водопад).
	Кариерата на Кевин Костнър е още в началото си. Той е на 36 години. Очакват го още много добри роли. Режисьорът и продуцентът Костнър също ще дава поводи да се говори за него. Ето и някои от проектите му, за които със сигурност скоро ще се чуе.
	China Moon („Китайска луна“) трябва да бъде заснета от компанията на Костнър Tig Productions с Ед Харис и партньорката от „Отмъщение“ — Маделин Стоу. Това е една криминална история, която се разиграва във Флорида. Следва сценарият The Bodyguard („Бодигардът“) — първият филмов сценарий, продаден от Лорънс Каздън, който режисьорът на „Силверадо“ от години искаше да екранизира. Кевин Костнър ще играе там ролята на телохранител на Уитни Хюстън, която го възприема като идеалния изпълнител. Снимките ще бъдат в края на 1991 година и трябва да се появи по екраните през 1992 година.
	И разбира се, перфектният мистър Костнър вероятно ще направи и филм, който няма да е особено успешен. Когато го заговорят за това, той казва, че се чувства като „своя“ Робин Худ: „Той няма готов отговор на всеки въпрос. Понякога греши, а в живота му има и моменти, в които изпитва страх от бъдещето“.


>	Актьори
>	Азбучен показалец

	Антъни Куин
	Арнолд Шварценегер
	Бил Мърей
	Брайън Донъли
	Брайън Цесък
	Бърт Ланкастър
	Дани Глоувър
	Джеймс Ърл Джоунс
	Джейн Александър
	Дженифър Грей
	Джесика Ланг
	Джеф Голдблум
	Джийн Хекман
	Джо Джаксън
	Джон Войт
	Джон Клийз
	Джуд Нелсън
	Ейми Мадигън
	Кевин Клайн
	Кейси Симажко
	Кифър Съдърланд
	Клинт Истууд
	Крисчън Слейтър
	Лорен Бакол
	Маделин Стоу
	Майкъл Кийтън
	Майкъл Макшейн
	Марвин Макинтайър
	Мари Кристин
	Мери Елизабет Мастрантонио
	Мери Макдонъл
	Морган Фриймън
	Ник Бримбъл
	Патрик Суейзи
	Ребека де Морней
	Рей Дон Чонг
	Робърт де Ниро
	Робърт Редфорд
	Роксана Зал
	Рос Харис
	Сам Робърдс
	Шон Йънг
	Силвестър Сталоун
	Скот Глен
	Сюзън Сарандън
	Тим Робинсън
	Том Хенкс
	Уилям Дефо
	Уилям Дивейн
	Хенри Уинклър
	Чък Буш
	Шели Лонг


>	Филмография

	1. __Sizzle Beach__
	(„Горещи пясъци“)
	2. __Shadows Run Black__
	(„Сенките потъмняват“)
	3. __Frances__
	(„Франсис“) — реж. Греъм Клифърд в гл. роля Джесика Ланг
	4. __Stacy’s Knights__
	(„Рицарите на Стейси“) — реж. Джими Уилсън
	5. __The Big Chile__
	(„Големият мраз“) — сцен. и реж. Лоурънс Каздън
	6. __The Nightshift__
	(„Нощна смяна“) — реж. Рон Хауард, с участието на Майкъл Кийтън, Хенри Уинклър, Шели Лонг
	7. __Table for Five__
	(„Маса за петима“) — реж. Робърт Либерман, с участието на Джон Войт, Мари Кристин
	8. __The Last Testament__
	(„Последното завещание“) — реж. Лин Литман, с участието на Ребека де Морней, Джейн Александър, Уилям Дивейн, Рос Харис, Роксана Зал
	9. __Fandango__
	(„Фанданго“) — сцен. Кевин Рейнолдс, реж. Тим Цинеман, с участието на Сам Робърдс, Лорен Бакол, Джуд Нелсън, Чък Буш, Брайън Цесък, Марвин Макинтайър
	10. __American Flyers__
	(„Победителите“) — сцен. Стив Тесич, реж. Джон Бадам, с участието на Рей Дон Чонг
	11. __Silverado__
	(„Силверадо“) — сцен. Лоурънс и Марк Каздън, реж. Лоурънс Каздън, с участието на Кевин Клайн, Джеф Голдблум, Дани Глоувър, Скот Глен, Брайън Донъли, Джон Клийз
	12. __The Mission__
	(„Мисията“) — сцен. Мено Мейджис, реж. Стивън Спилбърг, худ. Рик Картър, с участието на Кейси Симажко, Кифър Съдърланд
	13. __Gunrunner__
	(„Контрабандист на оръжие“) — сцен. Арни Гелбарт, реж. Нардо Кастило
	14. __The Untouchables__
	(„Недосегаемите“) — сцен. Дейвид Мамет, реж. Брайън де Палма, с участието на Робърт де Ниро, Шон Конъри
	15. __No Way Out__
	(„Без изход“) — сцен. Робърт Гарлънд, реж. Роджър Доналдсън, с участието на Шон Йънг, Джийн Хекман
	16. __Bull Durham__
	(„Мъжете на Ани“) — сцен. и реж. Рон Шелтън, с участието на Тим Робинсън, Сюзън Сарандън
	17. __Field of Dreams__
	(„Поле на мечтите“) — сцен. и реж. Фил Олдън Робинсън, с участието на Ейми Мадигън, Джо Джаксън, Бърт Ланкастър, Джеймс Джоунс
	18. __Revenge__
	(„Отмъщение“) — сцен. Джим Харисън, реж. Тони Скот, с участието на Антъни Куин, Маделин Стоу
	19. __Dances With Wolves__
	(„Танцуващият с вълци“)— сцен. Майкъл Блейк, Кевин Костнър и Джим Уилсън, реж. Кевин Костнър, с участието на Мери Макдонъл
	20. __Robin Hood: The Prince of Thieves__
	(„Робин Худ: принцът на разбойниците“) — сцен. Пен Денсъм и Джон Уотсън, реж. Кевин Рейнолдс, с участието на Мери Елизабет Мастрантонио, Шон Конъри, Крисчън Слейтър, Ник Бримбъл, Майкъл Макшейн, Морган Фриймън


>	Лингвистичен център „BNV 99“ може да ви помогне да гледате филмите на Кевин Костнър в оригинал.

	Центърът се занимава с езиково обучение. В програмата му са включени четири направления:

	1. __Английски език__
	1.1. Обучението се води по оригинални учебни методики. То е всекидневно или съботно-неделно. Програмата дава възможност за включване в групи за начинаещи, средно напреднали или напреднали. Тя е изградена въз основа на учебников, аудио- и видеоматериал като два часа седмично преподава чужд преподавател (от САЩ или Англия).
	1.2. Обучение на деца от 5 до 10 години по специална методика.
	1.4. Специализиран курс по Медицински английски език, предназначен за хора, които имат средно ниво на владеене на езика.
	1.5. Подготвителен курс за теста TOEFL.

	2. __Немски език__
	Обучението е всекидневно, изградено върху добри немски методики, към които е интегриран видеоматериалът от новата немска видеосистема „Alles Gute“. Обучението е на три степени.

	3. __Китайски език__
	Води се от китайски езиков специалист с добро пекинско произношение. Курсът включва три степени на обучение, като в него е застъпена аудио- и видеопрограма.

	4. __Български език за чужденци__
	Това обучение е предназначено за чужденци, които искат да изучават български език. То може да се провежда в група или индивидуално, според изискванията на курсистите. Води се от университетски преподаватели.
	Всяко от направленията включва система от тестове, чрез която се наблюдава и коригира развитието на курсиста.


	__София__
	__тел. 54-88-21__
	__факс: 80-37-91__


>	Стремеж към съвършенство

	Чрез поредицата биографии „Стремеж към съвършенство“ издателска къща „BNV 99“ представя портрети на известни киноактьори, които са успели да постигнат в живота и кариерата си всеобщо признание. Хора, които са търсили и са намерили верния път на своето развитие и осъществяване.
	Ние се надяваме тази поредица да помогне на читателя да намери отговор на своите собствени житейски търсения.
