D>
	На Пол, Хани и Рафи — вие сте моят свят.
D$


E>
P>
	„Защото туй —
	какви ли сънища ще ни споходят
	в тоз смъртен сън…“
@	Уилям Шекспир, „Хамлет“, трето действие, първа сцена*
	[* Превод Валери Петров. — Б.пр.]
P$
E$


>	Пролог

	Къдриците на дъщеря ми са златисточервени. Те проблясват, озарени от слънчеви лъчи, а фините като коприна кичури се изплъзват през пръстите ми. Стоя вцепенена и виждам как се понасят нагоре като огненочервен облак. Всъщност не опитвах да хвана косата, а тялото й, политнало назад, запечаталата се в съзнанието ми картина на забавен каданс. Ръцете ми замахват напразно и прегръщат само горещия летен въздух, докато се опитвам да я предпазя. Улавям само реещи се във въздуха тънки кичури от медните й букли. Същите, които ме тормозеше да подстригвам, за да може да ги подреди и да изглежда като голямо момиче.
	_Никога вече няма да изглежда по-голяма. Никога няма да порасне._
	Тази мисъл ме разтърсва отвътре, както и тъпият звук от удара на тялото й в земята. Строполявам се на градинската пътека, без да обърна внимание как коленете ми изпукват при стълкновението с бетона, и лазя, драпам с нокти под розовите храсти, за да се добера до нея. Треперещите ми пръсти дращят каменистата почва, която свлича кожата ми, докато пълзя напред като обезумяла. Гади ми се от лепкавата миризма на кръв, която изгаря гърлото ми. Толкова много кръв. Раменете ми почти се изваждат, когато протягам ръце и сграбчвам приличащата на ореол коса на Анабел, омотавам меките кичури около върха на пръстите си, сякаш така ще я завържа за мен. Полагам лице върху студената и влажна почва и се надявам и аз да умра.
	Не настъпва облекчение. Вместо това умът ми е хванат в примката на ужасен спомен…


	Анабел е дребна за възрастта си — слабо телосложение, удивително дълги крака за момиче, високо едва метър и двайсет, кльощави ръце. Китайските ми пръчици, както винаги ги нарича. Но това, което прави най-голямо впечатление, е косата й — деликатна, ефирна корона от невъзможни за опитомяване кестеняви къдрици. Винаги съм мислела, че личността на Анабел се оформя като допълнение към нейната коса — нежна, непокорна. Човек не може да я погледне, без да се усмихне.
	Тази на Ейдън щеше да изглежда по същия начин, ако Дом не ме беше накарал да го заведа да го подстрижат късо преди девет месеца. Чувствах се като престъпник, че го заведох при бръснаря в събота преди първия им ден в новото училище. Спомням си сълзите, които бе опитал да скрие зад енциклопедията си, както и моите по-късно, когато Анабел нетърпеливо ми помаха на раздяла при входа на училището. Теглеше по-малкия си с две минути брат след себе си през тучната морава към голямата сграда от червени тухли. Гледах елегантните лилави сака и сърцето ми се сви, когато Ейдън вдигна ръка и смутено потърка окастрената си коса.
	Дом с право недоволстваше. Бръснарят беше стигнал твърде далеч и аз трябваше да го спра, но се колебах твърде дълго, когато той настояваше, че всички момчета са с толкова къси прически. Утешавах се, че може би това ще му помогне да се впише, вместо да стои изолиран. Щяха да бъдат най-бедните деца в елитното училище. Не понасях мисълта какви подигравки могат да получат, без значение колко малки са класовете и колко невероятна е материалната база. Дом обаче грешеше за училището. Близнаците бяха много по-щастливи в предишното си държавно училище със старите си приятели — деца, които не очакваха айфони и частни уроци по ски като подарък. Но загубих точно този спор, загубих повечето спорове през последната година, особено що се отнасяха за близнаците.
	_Не си ли приличат страшно много_, възкликваха винаги облечените в спортни екипи бавачки, преди да се втурнат към занятията си по пилатес.
	_Ами да, като изключим, че не са толкова еднакви._ Синът ми стоеше неотлъчно до мен и искаше да държи ръката ми възможно най-дълго, докато дъщеря ми винаги ме пренебрегваше, копнееше да полети високо, да се извиси към свободата.
	_Затова ли избра него? Защото се нуждаеше от теб и те обичаше повече?_
	_И двете ми деца имаха нужда от мен! И двете ме обичаха. И аз ги обичах поравно._
	Грапавата пръст се набива все по-дълбоко в бузата ми, докато доводът напразно се върти в главата ми. Анабел повече никога няма да има нужда от мен, а Ейдън няма да си признае дори и да има. Това е наказанието ми за това, че допуснах убиец да влезе в дома ми, че защитих свенливия си, сладък и свръхпредпазлив син и позволих на жизнерадостната си дъщеря, която обичаше да е център на вниманието и винаги се е изправяла пред живота толкова безстрашно, да се хвърли стремглаво към смъртта.
	— Аз ще отворя, мамо. Ти продължавай, справяш се чудесно — каза Ейдън. Беше се отправил към входната врата, на която се звънеше, но аз вдигнах ръка да го спра.
	— Почакай секунда, любов моя. Знаеш, че не обичам да отваряш вратата на непознати.
	— Кой е казал, че е някой непознат? — каза Анабел и скочи от дивана. — Може да е чичо Макс. Той каза, че има много специална изненада за нас.
	— Ох, просто ми дайте секунда.
	Нямах представа каква трагедия се крие зад ъгъла — че злонамерен шпионин наблюдава нашето здраво обикновено семейство; усмихнах се и поставих последната свещичка в синята глазура на върха на огромната торта във формата на плувен басейн за рождения им ден. Имаше десет лилави за Анабел и десет червени за Ейдън. Щеше да бъде разкошна украса за тържеството им на басейна този следобед.
	— Ей сега идвам — извиках, облизах глазурата от пръстите си и забързах към вратата.
	Анабел обаче стигна първа.
	— Това е пощальонът, сигурна съм — виж грамадната сянка през стъклото. Трябва да е донесъл куп подаръци!
	— Дано единият от тях да е нов „Ексбокс“ — добави вманиаченият ми по игрите син и се залепи за сестра си.
	— Знаеш, че баща ви не си пада по видеоигрите — казах, давайки всичко от себе си да не прозвуча рязко.
	— Това е, защото обича винаги да печели и мрази, когато го застрелят — каза остроумно Ейдън, имитирайки погледа ми, и аз се засмях отново.
	Казаното от него обаче беше като предсказание, тъй като през следващите няколко секунди се почувствахме, сякаш действително сме попаднали в някоя от бойните му игри. Видях как дъщеря ми, на две крачки пред мен, отваря вратата и поглежда гигантската сянка, носеща военни дрехи, ръкавици и чорап на главата. Но подаръци нямаше. Мъжът помрачи идеалната лятна сутрин, като сграбчи двете деца и ги завлече в задния двор. Беше насочил оръжието си към сияйните им лица, а когато ги настигнах, и към моето.
	— Избирай едното, кучко.


	И настава мрак.


>	Първа част

>>	1

	_Три месеца по-късно_
	Косата на сина ми се нуждае от подстрижка. Пада върху очите му и той наднича през нея като нервен актьор, поглеждащ публиката между завесите, преди да се осмели да се появи на сцената. Крие се единствено от мен. Обръща глава, когато вляза в стаята, усуква слабото си тяло, за да се изплъзне от прегръдката ми. Крайчетата на пръстите ми изтръпват в копнеж по почти забравеното усещане от допира на млечнобелите му меки бузи. Увивам ръце около себе си, за да спрат да се терзаят заради дълбоката празнота от усещането, че нямат дете, което да прегърнат.
	Тридесет и шест седмици носих близнаците в себе си, сърцата ни биеха заедно, отеквайки в тройно ехо първо в корема ми, а после в гърдите ми, докато хранех малките им телца физически и емоционално, кожа в кожа. Невидим възел от взаимна нужда и любов ни държеше заедно. Бяхме като едно цяло и през първите десет години от живота им възелът се затягаше. Сега е скъсан и моето красиво момиче го няма.
	Това, че ми липсва, някак си поддържа присъствието на Анабел живо и аз отчаяно съм се вкопчила в този факт. Изоставих дъщеря си в един ужасен момент и никога повече няма да я оставя да си тръгне. Но болката от загубата е парализираща за мен, за съпруга ми и за моя син, който не знае как да съществува в този свят без близначката си.
	Притиснат в ъгъла на дивана, вперил очи в своята „Нинтендо Ди Ес“, Ейдън изглежда, сякаш иска да се слее с обстановката и да изчезне. Забелязвам, че отново носи дънките и ризата, които му купих за десетия им рожден ден, и се чудя как ги понася — как самият плат не наранява кожата му с болезнени спомени. А може би това е целта. Носи същите дрехи, за да напомни на мама какво е сторила. Получава му се и знам, че го заслужавам, но все пак чувството е… неочаквано.
	Не съм убедена какво съм очаквала — просто не това… Празнотата на безмълвното вменяване на вина. Ейдън никога не е бил жестоко момче. Той е мил и грижовен. Спомням си как го държах с часове, когато котката ни Диско бе прегазена, галех косата му, малкото му телце потръпваше в ръцете ми, докато Анабел милваше ръката му с любопитство, гледайки колебливо към мен с въпроси, които не знаеше как да зададе. В крайна сметка сълзите му спряха, прегърна я и тя се усмихна отново.
	Ейдън единствен сред нас успя да накара Анабел да се усмихне, когато не я избраха за главната роля на кастинг за танцьори или когато пропусна състезание по плуване заради настинка. Обожаваше я толкова, колкото в момента очевидно ненавижда мен. Не, омразата е твърде силна, твърде активна. Аз просто вече не съществувам за него. Той самият едва съществува. Винаги е бил сянката на Анабел, но сега е сянка на себе си, носи се по течението без близначката, която се гушеше до него в утробата, която увиваше ръце около него като бебе и стоеше неотлъчно до него през остатъка от твърде краткия си живот.
	Моите безценни необикновени близнаци.
	Винаги са били неразделни и всеки път, когато погледна лицето на Ейдън, виждам това на Анабел. Иска ми се да поговоря с него — копнея за това, но думите просто не идват на езика ми и знам, че той така или иначе няма да отговори. Ейдън, толкова много съжалявам, любов моя. Извинението — тъй неадекватно — изпълва ума ми и вибрира през всяко нервно окончание. Изглежда, сякаш е единственото нещо, което изричам през тези дни, и си го казвам само мислено — думите всъщност така и не излизат от устата ми.
	Не е необходимо лекар да ми каже, че посттравматичният шок е откраднал гласа ми. _Избирателна немота_ — терминът изниква в съзнанието ми от лекциите по психология в университета преди толкова много години. Знам, че това обяснява мълчанието ми и разбирам, че травмата е предизвикала тревожно разстройство, което потиска паметта ми заедно с апетита, физическите усещания и енергичността…
	Знам всичко това, но съм безсилна да го променя. Всеки ден се чувствам като че ли вървя из облаци — всичко е замъглено, заглушено. Всичко, с изключение на емоциите, които никога не са били толкова сурови. Продължавам мислено да ги изброявам на бялата дъска в главата ми. Правя всичко възможно да се задържа по някакъв начин в реалността, да запазя някакво самосъзнание. Вече се чувствам полуизчезнала.
	Тази бяла дъска. В главата ми е през повечето дни, с всякакви бележки, диаграми и коментари, нахвърляни по блестящата й повърхност. Личният ми учебник. Очите ми се чувстват напрегнати, късогледи, но без никакъв проблем успявам да си представя старата университетска бяла дъска заедно с красивия, застанал пред нея Сиймъс Джаксън — неуспял актьор, станал впоследствие лектор. Мисля, че е очаквано. Прекарах достатъчно часове, взирайки се и в нея, и в него.
	Сиймъс Джаксън. Не съм мислила за него от години, но сега мелодичният му шотландски глас зазвучава в главата ми. В днешната въображаема лекция в паметта ми изниква образът на Сиймъс, който караше хората да го наричат Шей, в обичайната му разкрачена поза, докато изобразява театрално рисунка на мозък след тежка травма — с множество разпилени невротрансмитери. С ръце на хълбоците Шей създава драматична история от сухарското обяснение как след травма свръхстимулираната амигдала може „да заседне в режим «бий се или бягай», което често блокира напълно способността на човека да говори“. Драматична пауза, след което продължава. „Прекомерната тревожност или травма може да изостри чувството за опасност у амигдалата до такава степен, че подобно на късото съединение да създаде постоянно чувство за опасност, което, честно казано, кара страдащият просто да се успокои!“
	Да, разбирам мълчанието си, но го ненавиждам. Мразя това, че мога да си спомня лекции, които съм посещавала в ранните си студентски години, но не мога да си спомня какво се случи в собствения ми заден двор сутринта на десетия рожден ден на близнаците — ден, който промени живота на всички ни завинаги. Спомням си пронизващите сини очи на Шей, но подробностите за убийството на дъщеря ми — последните моменти от скъпоценния й живот — са бяло петно. Това е парадоксът на ума. А хората винаги мислят, че сърцето било сложно устроено.
	Отделила съм толкова внимание на Шей напълно несъзнателно. Правихме разни забранени неща само седмица (срещите със студентка са като бутон за самоунищожение на преподавателя) и все пак си спомням всяка дума, излязла от устата му. Обаче си ги спомням чак в този момент от живота си, когато съм на дъното. Загубих скъпата си дъщеря — дори по-лошо, предадох я — и не мога да си обясня как стана.
	„Избирай едното, кучко!“
	Защо някой би ме принудил да направя такъв избор? Това е като мотив от онзи стар филм с Мерил Стрийп, на който със съквартирантката ми си изплаквахме очите в дъждовитите неделни следобеди. „Изборът на Софи“, така се казваше. Но това не е филм, а моят живот. Как смее някой да причинява това на мен, на моята дъщеря?
	_Гняв._ Ето пак. Научих се да не му се съпротивлявам. Вместо това го изписвам съвестно на въображаемата си бяла дъска и позволявам на мъдростта на Шей да се прояви още веднъж. „Ярост може да обхване опечаления човек, хора. Не правете грешката да мислите, че загубата е пасивно преживяване.“
	Инстинктивно знам, че за да се предпази, умът ми е заличил всичко, което полицията навярно ми е казала за въоръжения мъж. Травмата от загубата на Анабел е затворила капак в съзнанието ми и всеки път, когато опитам да си спомня онзи ужасен ден, онези отвратителни моменти, всичко, което изниква, са само разбъркани, откъслечни спомени. В действителност не мъчителната мисъл за извършителя открадна гласа и способността ми да спя, да мисля или дори да се движа надалеч. Вцепенена ме държи не _неговата_ вина, а _моята_.
	За хиляден път опитвам да го проумея. Дали означава, че обичам повече Ейдън, защото съм го спасила? Или че съм обичала повече Анабел, защото избрах нея? Те бяха близнаци и винаги съм обещавала, че ще ги обичам поравно, че няма да показвам пристрастия. Какво съм си мислела? Дали не пожертвах Анабел заради брат й? Или съм я спасила от мъчението да съществува на това мрачно място, където тримата се носим като сенки, стъпваме тихо на пръсти около зеещата дупка в животите ни заедно, но вече не като семейство?
	Отговор не идва. Умът ми е затворена книга.
	Дом излъчва невъзмутимо спокойствие. Знам, че го оставих да говори с полицията, с адвокатите, с журналистите, със съседите… Никога не ме е обвинявал — и никога, поне пред мен, не е казвал на Ейдън, че аз съм виновна. Знам, че не би настроил сина ни срещу мен. Не би го заставил да избира между родителите си по начина, по който аз бях принудена да избирам между децата си. Имахме бурни разногласия за училището на близнаците, но тези спорове отдавна са забравени.
	Животът просто продължава — същия, макар и напълно променен. Живеем в същия уютен дом на същата тиха улица в Хамптън. Тече обичайната домашна рутина — училище, кръжоци, домашни, срещи за игри с Джаспър, приятеля на Ейдън. Но аз вече не излизам от вкъщи. Прекарвам времето си в грижи за сина си, а съпругът ми снове неуморно из всяка стая, неспособен да си намери място. Погледите им минават през мен, все едно не съм там, преструват се на заети с всекидневните си задачи, а аз се нося като призрак по периферията на техните животи. Не мога да говоря, почти не спя и не знам как да продължа напред. Като че ли съм способна единствено да гледам назад и да се чудя… _Как стигнах дотук? Защо се случи това ужасно нещо?_
	Дом не вдига поглед от лаптопа си, а Ейдън още е залепен за видеоиграта. Не съзнават, че съм там. Поглеждам Дом, мъжа, когото съм обичала толкова много и който вече не може да ме погледне. Лицето му е намръщено. Не беше ли по-едър? Отслабнал ли е? Знам, че последните няколко месеца са му нанесли същите щети като на мен. Лицето му е слабо и изглежда уморен, а сините му очи са изцъклени.
	Забелязвам малката бръчка в края на очите му и това ме връща към спомена за първия път, в който го срещнах.


>>	2

	— Ако очите ви станат малко по-големи, направо ще изскочат от орбитите си.
	— Моля? — изчервих се, когато забелязах високия добре изглеждащ мъж, подпрял се на лавицата с книги за серийни убийци. Беше приковал сините си очи върху мен. Имах усещането, че ме наблюдава от известно време.
	— Не сте мигнали от поне три минути. Да не опитвате да счупите някакъв рекорд? Или може би сте просто красива особеност на природата. Аз съм Дом, между другото. Доминик Касъл. А вие сте…
	— Дълбоко обидена. Особеност? Леле, мерси — демонстративно погледнах часовника си, въпреки че на стената точно пред нас имаше. — Библиотеката затваря скоро. Най-добре да тръгвам.
	— Без дори да ми кажете името си? Но как ще разпространя мълвата за невероятния ви талант, ако не знам коя сте? И казах красива, в случай че не сте забелязали. Така че не бягайте. Не хапя. Освен ако не поискате.
	Той закрачи към бюрото, на което стоях през последните два часа, преструвайки се, че уча по психология, но всъщност шпионирах Шей. След това придърпа стол, седна до мен и се ухили, докато поставяше ръцете си на тила. Черната му тениска се опъна по широките му гърди и аз почувствах как косъмчетата по врата ми настръхват.
	— Моля? — казах, макар и да го бях чула добре.
	— Казах — приятно ми е да се запознаем, Мадлин Хартли — подаде ми голямата си ръка.
	Топлина обля тялото ми, което и без това беше поруменяло заради мекото време тази вечер. Цял Лондон бе плувнал в пот заради горещата вълна в края на лятото и аз си мечтаех за хладните свежи есенни дни, които със сигурност предстояха. Исках да сменя украсените си с камъчета леки сандали с меки велурени ботуши, дантелените потници с удобни плетени жилетки. Исках лятото да свърши и дните ми в университета да приключат.
	— Но вие откъде…? Уф.
	Той оттегли поканата за ръкостискане, която игнорирах, взе папката ми по детска психология и бавно потърка с палец етикета с името ми. Пръстите му бяха слаби и загорели. Замислих се какво би било чувството, ако ме докоснат.
	— Мадлин, Мади или, ъъъ, просто Мад? — попита ухилено и така извъртя тялото си, че разкрачи крака от двете страни на моите, заклещвайки ме на мястото ми.
	— Зависи.
	Разсеяна от внезапно движение в периферията ми, погледнах към Шей. Вече три дни не бе обелил и дума, а уроците за преговор на материала за поправителните изпити започнаха в понеделник. Щеше да е ужасно неловко да седна в малката лекционна зала само с него и с останалите двама студенти, които като мен трябваше да се явят повторно на финалния изпит. За стотен път ми се прииска да бях прекарала по-малко време в мечтаене за преподавателя ми и да се бях концентрирала повече върху ученето за изпитите. Можеше вече да съм завършила, да карам обучението си за учителка и…
	— Зависи от…? — попита Дом, пресегна се, хвана леко брадичката ми с горещите груби върхове на пръстите си и завъртя главата ми обратно към себе си.
	Нарочно затворих очи, устоявайки на принудата му да го погледна, но образът на тъмните му вежди и остри скули се запечата зад клепачите ми. Беше прекалено наперен и вероятно се надсмиваше на свенливостта ми. _Проклятие._ Насилих се да отворя очи. Нямаше да му позволя да види, че близостта му ме е развълнувала.
	— Ами, мама ме наричаше Мадлин. Особено когато искаше да ме постави на място. Съквартирантката ми ме нарича Мадс. Обикновено съм просто Мади.
	— В теб няма нищо обикновено, Мади.
	— Не търсех комплименти — заявих и го погледнах смело в очите въпреки чувството, че се изчервявам.
	— А той как те нарича? Твоят мъж ей там — кимна рязко към Шей.
	— Той не ми е мъж, а преподавател по психология, ако те интересува. Не че е твоя работа.
	— А, разбирам. — Дълбокият му глас омекна, а големите му ръце се оказаха изненадващо нежни, когато стиснаха моите.
	— Какво разбираш?
	— О, нищо конкретно. Само, че той губи. И това определено е в моя полза.
	Когато се усмихна, около очите му се очерта най-тънката и секси бръчица. По някаква причина това ме подразни. Не исках да бъда очарована от този голям, прекалено самоуверен мъж, който нахлува неканен в личното ми пространство. Дръпнах ръцете си.
	— Не съм ничия, че да ме губи. Или печели. Не съм предмет, който да бъде подаван от един мъж на друг. Ако не си забелязал, това е университетска библиотека. Сещаш се, за заемане на книги, не на гаджета.
	Бях рязка главно защото се подразних, че намирам намека за собственическото му чувство вълнуващ по някакъв перверзен начин. Виждала съм как баща ми се налага през по-голямата част от брака им с майка ми и след смъртта му видях колко е безпомощна без съпруга, който я бе изградил като личност. Властните мъже, които обичат да контролират, не ме привличаха, а Дом ми направи впечатление именно на такъв. Не бях сигурна защо стомахът ми се свиваше от арогантността му, но това ме направи нехарактерно сприхава.
	— Без дори краткосрочен заем? Срамота. Тогава по-добре да потърся няколко учебника. — Той наклони глава и изви вежда. — Никъде обаче няма толкова очарователни или красиви книги за гледане…
	— Направи го. След като очевидно си дошъл да учиш.
	Погледнах многозначително в празния чин пред него, след това обратно към книгите си.
	— Имаш страхотна коса между другото. — Той хвана един кичур и прокара пръсти през него.
	Рязко се отдръпнах.
	— Никой ли не те е учил да питаш учтиво, преди да пипаш?
	— Естествено червенокоса ли си? — попита, без да обръща внимание на сприхавостта ми.
	— Всъщност ягодоворуса. Във всеки случай мисля да я подстрижа — отвърнах, омотах дълъг кичур около пръста си, убеждавайки се, че не флиртувам, а просто се държа приятелски. Учтиво. Нищо повече.
	— Недей. Дължината ти отива.
	— Не искам позволение — сопнах се и повдигнах брадичка. — Всъщност често ходя да тичам и просто ми пречи. Много е гъста и ми става горещо от нея. Това е всичко.
	— Вижда се, че поддържаш форма, което значи, че имаме повече общо от избора къде да излезем в петък вечер.
	Бузите ми пламнаха неудържимо, докато погледът му шареше нагло по бялата ми пола и тюркоазената ми блуза без ръкави. Исках да се прегърна, за да прикрия бледите си ръце, които като че ли никога не почерняваха, независимо колко часове прекарвахме с приятелката ми Габриел на малкия балкон в апартамента на първия етаж, който бяхме наели в Кю. Заставахме във всевъзможни пози, за да хванем всеки слънчев лъч с надеждата, че светлата ни кожа ще се превърне в златистокафява. Дългите й слаби крака поне се бяха поизпекли до бледокарамелен цвят, но единственото, което аз успях да постигна за цяло лято слънчеви бани, докато се правех, че преговарям, бяха изгорели розови колене и лунички по носа. Поне тичането поддържаше краката ми в приемлив вид, помислих си, издърпвайки свенливо полата си, когато видях, че Дом ги оглежда.
	— Нямаш ли нещо по-полезно за вършене? Може би малко коремни преси, докато гледаш плочките си в огледалото — казах намусено и извъртях очи.
	— Ами трябва да довърша дипломната си работа за икономическите последици от глобализацията. Предполагам, че може да се върна към това.
	Той седна на мястото си, наслаждавайки се на реакцията ми.
	— Оу.
	— Нека позная. Помисли си, че се готвя да стана фитнес инструктор, нали?
	— Не, аз просто помислих… Не очаквах… — напрегнах мозъка си да потърся извинение, но не успях.
	— В момента карам магистратура по бизнес администрация, с която да надградя висшето си образование по бизнес науки. Първо правило в това да излизаш с Доминик Касъл? Очаквай неочакваното.
	Не можах да повярвам, че каза това. Трябваше да му се изсмея в лицето, но не го направих. Бях млада и лесно се впечатлявах. Поглъщах всяка дума.
	— Ъъъ, кой е казал нещо за излизане по срещи? — Бях толкова шашната, че не можех да го прикрия.
	— Това е първата ни среща, нали така? Доста съм добър в това да разчитам хората. Особено ягодови блондинки с пищни форми, големи сини очи и луничави носове. Обикновено не тълкувам погрешно тези знаци.
	— Пищна! — погледнах го свирепо. — Не правя никакви знаци.
	— Напротив, Мади. Тялото ти изпраща всевъзможни вълнуващи сигнали. Мозъкът ти просто още не ги е осъзнал. Но и това ще стане.
	Той се наклони към мен и аз си представих как ме грабва от стола със силните си ръце, мята ме през рамо и ме отвежда към залеза.
	Шей мина покрай нас на излизане. Дори не вдигнах поглед.


>>	3

	След първата ни среща в библиотеката, с Дом прекарвахме заедно почти всеки час, в който бяхме будни — а и повечето от тези, в които спяхме, в малката мансарда на елегантната четириетажна къща в джорджиански стил в Ричмънд Хил, където бе отседнал. Той бе успял да очарова собственика да намали първоначалния наем. Прахосвахме щастливо времето си в разговори до късно през нощта, излегнати на тясното му единично легло. На едното нощно шкафче бяха прилежно подредените му учебници, а на другото имаше свещи и вино. Той бе първият ми познат човек, който точно като мен бе изгубил и двамата си родители. Обикновено не говоря много за това, но беше лесно да се разкрия пред Дом. Знаеше отлично какво имам предвид, когато описах живота си като ходене по опънато въже без родителската мрежа под краката си. Той беше първият мъж, който действително ме слушаше, и чувството беше опияняващо.
	Дом изглеждаше много по-зрял, въпреки че беше само с година по-голям от мен. Това бе също толкова съблазнително, колкото и мощното му тяло, и прочувствените сини очи, които не се откъсваха от лицето ми, докато говорех. За това как съквартирантката ми ме предизвика да участвам в полумаратон, как изучаването на детска психология ме накара да пожелая да стана учителка, как родителите ми, отчуждени и обсебени от кариерата си, ме караха да мечтая един ден да имам по-щастливо семейство. Очаквах, че щом чуе всичко това, ще си плюе на петите. Отначало го смятах за сериен флиртаджия, който се обрива само при споменаването на думата „обвързване“. Изпълненият с копнеж начин, по който разказваше как и той иска семейство, ме изненада, докато не ми сподели за собственото си детство.
	— Съжалявам единствено, че нямаше как мама и татко да присъстват на дипломирането ми. Ракът идва във възможно най-неподходящия момент. Починаха, преди да успеят да видят как от мен става човек. Не са много децата от нашия квартал, които влизат в университет. Мнозина дори не завършват училище, в това число и брат ми.
	— Убедена съм, че родителите ти все пак са били невероятно горди с теб.
	— Не искам да се гордеят с мен, а _да им натрия носовете_.
	— Моля? — Изборът му на думи ме изненада. Беше смесица от страст и гняв.
	— Винаги съм им казвал, че ще успея, но те смятаха Макс за умния. Което не е лъжа — той е първокласен умник. Уроците му вървяха лесно, просто никога не е полагал и капка усилие. През повечето време в училище обясняваше на учителите, че са идиоти, на петнайсет спря окончателно да ходи и излъга за възрастта си, за да се хване на работа в лондонското метро.
	— Звучи, сякаш е пропилял потенциала си.
	— Така ли смяташ? Всъщност мама и татко бяха на седмото небе. Син с истинска работа, който носи вкъщи заплата, а не студент, който си клати краката.
	— Никого не възнаграждават за размотаване — казах възмутено. — Винаги съм искала брат или сестра. Може би в края на краищата е било за добро. Без братско съперничество, без надпревара. Трябва в родилното отделение да раздават на родителите учебници с първа глава „Как да се отнасяме еднакво с децата си“.
	— Невинаги са виновни родителите. На Макс му е отредено да командва от деня, в който се родих. Ако трябва да сме честни, вероятно вината не е и негова. Аз се появих десет години след него, така че те тримата вече си бяха сформирали свой малък клуб. Аз просто не успях да се впиша в него. Бебето на семейството, което не иска да работи по влаковете като баща си. Брат ми не е лош човек. Просто… няма достатъчно самосъзнание, ако мога така да се изразя. С много хора се е държал нетактично. Опитвах да го поддържам. Имам бойни белези за доказателство.
	— Белези? — едва промълвих с надеждата никога да не да ме кани в стария му квартал. — Та, кога ще се срещна с тази интригуваща сложна личност? — попитах, докато с наслада прокарвах пръсти между копчетата на ризата му.
	— Напоследък не се виждаме много — каза Дом и внезапно се изпъчи, след което отново отпусна рамене.
	— Защо не? Още живее наоколо, нали?
	— Да, след смъртта на родителите ни взе правата върху жилището за социално слаби, в което живеехме.
	— Сигурно е странно за теб.
	Можех да видя как напрежението скова челюстта и тялото му.
	— Предполагам. Цял живот обсебваше почти цялото им внимание, след което получи и дома им. Би трябвало да кажа нашия дом. Не бях точно кукувица в гнездото. Но знам кога не съм желан. Все пак татко завеща спестяванията си на мен. Все е нещо. Макс просто продължава със своя живот, а аз с моя и именно това ми харесва.
	— Каквото и да са мислели родителите ти, аз съм невероятно горда с теб. Постигнал си нещо удивително. Баща ми беше съдия, мама — адвокат. Имах си пони и попечителски фонд. И пак едва избутвам университета. Чудя се колко хора, кандидатстващи за работа в Лондонското сити, са имали толкова трудно начало в живота като теб.
	— Да, обзалагам се, че повечето са по-скоро като теб. Още не е късно да си намериш някое симпатично и елегантно келешче.
	Най-сетне се отпусна и легна обратно на леглото, обгърна ме с големите си ръце и ме притисна към себе си, уверен какъв ще бъде отговорът ми. Но зад шегата му долових колко деликатна тема е различният ни произход.
	— Дълбоко се съмнявам.
	Той отвърна с широка усмивка, прокара пръст през пролука в предната част на роклята ми в стил „40-те“, която купих за официалната ни първа среща, погъделичка ме по ребрата, а аз започнах да се гърча и да се смея. После големите му ръце слязоха надолу и с изненадваща бързина разкопчаха няколко от седефените копчета.
	— А, ето го Дом, когото познавам и… — прехапах устни и мисълта ми остана да си виси във въздуха.
	— Какво щеше да кажеш?
	Пръстите му се успокоиха и той ме издърпа да легна върху него. Положих глава върху гърдите му и се заслушах в равномерното биене на сърцето му, изчаквайки руменината по бузите ми да изчезне. Бяхме станали много интимни, но все още не му бях казвала, че го обичам. Не бях близка с баща си, преди да почине от инфаркт, когато бях на шестнайсет, а с времето майка ми стана все по-хладна и вглъбена в собствената си скръб. И така до момента, в който просто се отказа от живота. Макар да бяха социални, на емоционално равнище двамата бяха студени и аз израснах, изпитвайки неудобство от откритите изблици на обич. Бях доволна, че Дом е разкрепостен и няма против да показва страстта си, с което компенсираше вродената ми сдържаност.
	Притиснах се по-близо до него с надеждата, че ще може да прочете мислите и знаците на тялото ми.
	— Знаеш. Трябва ли да изплюя камъчето?
	— Може би можеш да го изжестикулираш. Ще е забавно — намигна ми и целуна върха на носа ми, докато му се усмихвах. — Аз също се гордея с теб, мила. Ще бъдеш превъзходна учителка. Стига да не избягаш с някое секси парче, което се обучава за фитнес инструктор.
	— Само ако е висок мургав хубавец и се окаже, че учи магистратура по бизнес администрация.
	— Мисля, че познавам един човек, който може да задоволи изискванията ти — каза Дом с широка усмивка.
	Оказа се, че и магистратурата на Дом, и моето обучение за учителка трябваше да поизчакат. Най-сетне успях да завърша, макар и Шей повече никога да не се завърна в Катедрата по психология да подготвя скъсаните студенти за поправителните изпити. Вместо това замина да прави сценични изпълнения в един ресторант в Брайтън. Предполагам, че така и не се бе отказал от истинското си призвание в живота.
	Девет месеца по-късно и аз открих своето. Станах майка.
	Дом винаги се е клел, че най-щастливият ден в живота му е бил този, в който е научил, че съм бременна с близнаците. Нямаше значение, че излизахме само от няколко седмици. Той каза, че се е влюбил в мен още онази нощ в библиотеката и единственото, което е искал, било да се грижи за мен и да сбъдне общата ни мечта за щастливо семейство. Дванадесет седмици след като се срещнахме, Дом взе назаем костюм от своя винаги услужлив и очевидно омаян от него хазаин. Събра и последното си пени и запази маса за вечеря в ресторант „Оксо тауър“. На фона на изящния, почти нереално красив изглед към Лондон той ми предложи със стария годежен пръстен на майка си.
	— Това е животът, който искам да дам на теб и на нашите деца — каза с широко разперени ръце, а аз огледах заобикалящия ни лукс — обвити в бели покривки маси, хромирани шампаниери и клиенти в елегантни облекла, след което вперих замислено поглед в катедралата „Сейнт Пол“, величествено осветена на фона на обагреното в индигов цвят нощно небе. Това бе различен свят от малката гарсониера на Дом.
	— Красиво е. Но много скъпо — предупредих го.
	— На кого му пука? Това са просто пари.
	— Лесно е да се каже, когато ги имаш в изобилие. А това не е нашият случай.
	— Не ми пука дори да се наложи да работя 24 часа в денонощието седем дни в седмицата. Ще ти предоставя най-доброто, скъпа. Стига толкова живеене със съквартиранти и тесни мансарди. И категорично без повече рокли втора употреба за теб.
	— Харесвам си роклите — възразих. Дом предпочиташе свежия младежки спретнат външен вид, а аз обожавах по-смахнатия винтидж стил. — Ами твоята магистратура? Няма начин да си на пълен работен ден и да продължаваш да учиш така усърдно. Аз ще мина учителското обучение веднага щом бебетата пораснат малко, но дотогава…
	— Има ли желание, има и начин. Пред теб стои мъж с план. Още една среща с банковия мениджър идната седмица и консултантска компания „Касъл“ ще се роди. Преди бебетата ни — каза с усмивка.
	— Консултантска компания?
	— Да, това винаги е била голямата ми цел. Бизнес планът ми е готов от години. Просто сега ще задвижа нещата по-рано от очакваното, което не е проблем. Доста по-безболезнено, отколкото минаването през месомелачката за намиране на работа в Лондонското сити. Ще създам място за себе си и сам ще съм си началник. В дългосрочен план това е по-доходоносно.
	— От устата ти звучи лесно…
	— Ами то е. Няма нужда да се тревожиш за друго освен за това — каза той и погали корема ми, който издуваше черната шифонена рокля без ръкави, за която се бях изръсила за дипломирането си. Тогава дори не подозирах, че този разкроен модел ще се окаже доста полезен за бързо нарастваща талия. Не можех да повярвам как се променя тялото ми.
	— Но аз се притеснявам. И не желая да бъда държанка — отговорих с тъжна усмивка. Не исках да се караме, особено в такава изискана обстановка. Още повече че Дом тъкмо ми бе предложил да се омъжа за него.
	— Искаш да бъдеш у дома за децата, нали? Нали цял живот за това си мечтала, за истинско семейство?
	— Да, да, така е — отстъпих, след като си спомних за всичките пъти, в които след училище влизах в празна къща с четири голи стени, навяващи самота. Исках да бъда до децата си, просто не исках Дом да настоява за това.
	— Добре тогава. Това решава нещата. Е, какъв е отговорът ти? Ще станеш ли моя съпруга, Мади?
	Той седна обратно на стола си и помоли сервитьора за още шампанско, без въобще да се съмнява в отговора ми.
	Нещата се случваха толкова бързо. Още бях в шок от теста за бременност, който Габриел ми купи след третия път, в който повърнах закуската си. Заключена в тоалетна кабинка в търговския център „Бентал“ в Кингстън, повърнах още веднъж за всеки случай. Габриел дойде да ме вземе след това. Грациозната й фигура и късо подстригана черна коса се открояваха, докато вървеше наперено сред тълпите пазаруващи. Ръцете й бяха пълни с пазарски чанти, преливащи с бебешки дрехи, пелени и плюшени играчки — изобщо не се съмняваше, че тестът ще е положителен.
	Поплаках на рамото й, хормоните и смесените ми чувства се бунтуваха. Бях изключително тъжна — Габриел беше приключила стажантската си година тук и предстоеше да се върне в Париж да довърши филологията си, а аз бях кълбо от нерви, защото трябваше да кажа на Дом, че съм забременяла. Неговата реакция и предложение ме поразиха, след което дълбоко ме развълнуваха и накрая леко ме ужасиха.
	— Да. Да, ще стана твоя съпруга. — Коремът ми се сви от вълнение при мисълта, че в мен растяха бебета. Те бяха всичко, което ме интересуваше в момента. Всичко, което исках. Дом беше всичко, което исках. — Но преподаването остава на изчакване, да знаеш. Щом бебетата пораснат достатъчно, ще се върна към него.
	— Всичко по реда си. Ти си най-красивата жена, която някога съм срещал, Мади. Никога, никога няма да те изпусна. Просто те искам у дома — каза той и се пресегна през масата да хване треперещите ми пръсти, натискайки сапфирения пръстен, който все още усещах странно на ръката си.
	— Имаш предвид боса и бременна — опитах да го подразня.
	— Не мога да си представя нищо по-секси.


>>	4

	Звукът от дълга въздишка ме изважда от спомените, но когато вдигам поглед, виждам, че Ейдън все още е сгушен на дивана, а Дом стои прегърбен над лаптопа си и придържа главата си с ръце. Сякаш и той се е унесъл в собствени размисли. Чудя се дали понякога си мисли за онези първи дни. Спомням си ги толкова ясно, сякаш са се случили през миналата седмица — предложението му, как родих близнаците, първите им стъпки, последните им думи — паметта ми пази всяка секунда от тези моменти, но нямам и капка спомен от други съдбоносни събития.
	Например сватбата ни или меденият ни месец. Не се сещам кой според полицията е позвънил на вратата ни онази сутрин на рождения ден на близнаците. Лицето му беше покрито с черния чорап… Нямам абсолютно никаква представа защо ме накара да избирам между децата си. Знам само, че той отне живота на дъщеря ми, унищожи семейството ми и не мога да си простя, че му позволих да го направи. Нищо друго няма значение. Вината е моя, болката в сърцето — също, нищо не може да влоши или да подобри нещата.
	Вероятно ако се насиля да си спомня подробностите, ще намеря начин да започна да живея отново и да гледам напред, вместо постоянно да се взирам назад. Хвърлям поглед към Дом и сърцето ми започва да бие учестено. Трябва да събера кураж и да го попитам за всичко, което не си спомням. Трябва да спра да си заравям главата в пясъка, но щом тръгна към него, чувствам устата си пресъхнала, а думите — заседнали в гърлото ми. Опитвам се да ги изкарам насила, но очите ми започват да се навлажняват и усещам паника, която смазва гърдите ми.
	Преди да се съвзема, чувам дълъг пронизващ звук, наподобяващ метален звън. Трябва ми секунда да осъзная, че някой звъни на вратата. Поглеждам колебливо натам и когато отново се обръщам към мястото, където седяха Ейдън и Дом преди секунди, осъзнавам, че ги няма.
	Минути или часове по-късно — нямам представа колко време е изминало, се озовавам на стълбите. Дишам дълбоко и опитвам да успокоя препускащото си сърце и прескачащи мисли. Трябва да се съсредоточа и да събера разпиления си ум.
	Ейдън и Дом бяха точно тук, до мен, а сега ги няма. Къде са отишли? На басейна? В парка? Защо не казаха довиждане? Не чух ли току-що някой да звъни на вратата? Никой обаче не натисна звънеца втори път. Няма неясен силует, затъмняващ вестибюла. Има единствено намек за фигури, забързани по улицата към всекидневните си задачи. Дневната светлина влиза през матираното стъкло на входната врата и шари по паркета, сякаш танцува.
	_Не трябва ли скоро да се стъмни?_
	Продължавам да губя представа за времето, за живота около мен. Може би получавам пристъпи на загуба на съзнание. Или пък проблемът не е физически, нищо кой знае какво. Може би през последните дни съм толкова потънала в мислите си, че изчезвам във вътрешния си свят. Не знам дали това е друг страничен ефект на посттравматичния стрес, или нарочно съм в това състояние на мъглявина, защото е далеч по-безболезнено от това да се изправя срещу действителността. Но е объркващо. Сякаш постоянно ми се губят отрязъци от време, да не говорим за сина ми и съпруга ми.
	После чувам флейтата на Ейдън. Ясните високи тонове се засилват, докато мелодията не приключва внезапно с изскърцване, а секунди по-късно синът ми минава покрай мен обратно към дневната. Скъпото ми момче. Винаги е обичал да го наричам така. Носът му се сбръчква и той се усмихва срамежливо. Анабел се смееше и ме потупваше по ръката — _Не се размеквай, мамо!_ Тя никога не чакаше да я целуна за довиждане на входа на училището. Ейдън не ме пускаше да си тръгна без прегръдка на раздяла. Поне имах възможността да прекарам тези моменти с близнаците — разговори на път за училище, горещ шоколад и препечени филии, когато по-късно сядахме на кухненската маса и всеки разказваше как е минал денят му…
	Така и не съжалих за решението си да остана вкъщи с близнаците. Учителската заплата щеше да е от полза, особено в началото. Понякога ми ставаше мъчно, че не използвам дипломата, която взех с толкова усилия. Но макар и да не преподавах на цял клас деца, изпитвах невероятно удовлетворение да помагам на близнаците да учат, да се развиват, да се превърнат в такива малки умници. Може би в даден момент в бъдещето щях да се завърна към подготвителния курс за учителка. Може би, ако нещата бяха както преди, но не и сега. Сега не мога да понеса мисълта някога да оставя Ейдън сам.
	Всеки път щом погледна сина си, сякаш го виждам за пръв път след дълга раздяла. Все едно току-що слизам от влака след пътуване и тичам по перона към него със сълзи на очи, биещо от вълнение сърце и неистово желание да го сграбча в обятията си. Явно това чувство обаче е едностранно, защото той още не иска да ме приеме. Изглежда толкова блед. Почти не е излизал от вкъщи това лято. Кожата му се нуждае от малко слънце, а белите му дробове — от свеж въздух. Трябва да тича и да играе, да се вижда с приятели и да върши всички пакости, които десетгодишните момчета обичат. Само Анабел бе палава. Правеше си безброй малки скривалища и тайни бърлоги в парка „Бъши“. Не знам дали Ейдън изобщо е ходил в парка, откакто я няма. Напоследък не ми казва нищо.
	А всеки път, когато понеча да попитам, болката в очите му ме спира и се оттеглям в разбития си вътрешен свят. На гърдите ми тегне чувство за вина, което ме парализира. Оставам скрита в сенките, наблюдавам виновно отстрани, слушам, копнея.
	— Тате, нали каза, че ще ме заведеш в парка?
	Сърцето ми подскача. Ейдън сякаш беше прочел мислите ми.
	— Скоро ще се стъмни — продължи той след кратка пауза.
	Необичайно резкият му тон изостря вниманието ми. Той никога не е бил сприхав. В присъствието на Анабел винаги беше спокоен. Идва ми да заплача, като го гледам как опитва да се държи твърдо. По очите му чета, че се измъчва и не е сигурен дали е добра идея да отиде да играе футбол, при положение че сестра му е мъртва.
	Копнея да посегна към него, но се е извъртял с гръб към мен. Краката му са кръстосани и маратонките му се трият една в друга, а ръцете му са дълбоко в джобовете. Опитвам се да проговоря, но думите все още не излизат от устата ми, а Ейдън гледа жално към Дом и отбягва погледа ми. Опитвам се да не издавам болката от това, че не ми обръща внимание, че дори не си прави труда да предложи аз да го изведа да играе. Знае, че съм започнала да се страхувам от външния свят, но примирението му с това някак си ме наранява повече, отколкото ако ми се бе разкрещял и ако открито ме бе обвинил. Не ми дава прошка, оставя ме да потъна под тежестта на собствената си вина. Гневен ми е и има защо. Оставих сестра му да умре.
	— Разбира се, само изчакай да приключа с този имейл и ще отидем да постреляме с топката.
	Виждам как лицето на Ейдън се изопва от лошо подбраните думи. Неочакваното споменаване на нещо, което той асоциира с оръжието, убило сестра му насред задния ни двор. След което се отърсва.
	— Ще си взема бутонките, нали са в бараката?
	Изражението на Ейдън е неуверено. Не е сигурен дали баща му въобще има някаква представа къде стоят бутонките, тротинетките и колелата, но не иска да го разстрои, като изтъкне този факт. Не иска да покаже, че мама е тази, която подрежда нещата. Не иска да има нужда да ме пита — да има нужда от мен — и показва на баща си, че няма.
	_Все още разбирам сина си._
	Осъзнавайки това, си напомням, че Ейдън все пак ми е дете и макар и двамата да сме покрусени и да не съумяваме да си говорим, все още сме свързани. Той още е част от мен и независимо колко се опитва да ме пренебрегне, аз продължавам да съм част от него. Знам как спи с дясната ръка под брадичката и със сгънат десен крак, сякаш се катери по стълба. Знам, че предпочита белия пред тъмния шоколад. Знам, че е уплашен и му липсва близостта, която имахме, но си мисли, че ако се издаде, това ще е нелоялно спрямо баща му.
	Гузното облекчение спира дъха ми. Не заслужавам този комфорт, но съм се вкопчила в него. Ейдън може да опита да ме заличи от живота си, но аз все още съм тук. Все още съм негова майка. Никой не може да ми отнеме това, _нали_?
	Хвърлям плахо поглед към вестибюла, към входната врата, след което обръщам гръб на ужасяващата неизвестност на външния свят и гледам как Дом затваря куфарчето си и сяда на масата за кафе. Поглежда към Ейдън с широка усмивка, образуваща гънки от двете страни на тънките му устни, които не си спомням да съм виждала преди. Отново се питам дали не е отслабнал. Опитвам се да посоча какво се е променило. Косата му е гъста и остра както винаги, педантично подстригана и наситено тъмнокафява. Видимо не е остарял, просто изглежда… различен.
	— Ето какво. Хайде да тръгнем към Кингстън и ще ти купя онези бутонки — казва Дом и плясва с длани по коленете си, след което става и поставя ръце върху раменете на Ейдън.
	— Струват над сто лири. Мама каза, че дизайнерските бутонки са разточителстване — казва послушно Ейдън, но единият му крак започва да трепери от вълнение и обувката му затрака по пода.
	— Разточителство. И не, не са. Само най-доброто за моето момче. Така че спри да се тревожиш, звучиш като майка си. — Усмихва се и придърпва Ейдън в мечешка прегръдка.
	В паметта ми се прокрадва спомен, който не мога да определя точно. Дразнещата мисъл не ме напуска: „Хубава работа, говорите за мен, все едно не съм тук“.
	— Мама много се тревожи.
	— Майките са за това, сине. Но ние все още знаем как да се забавляваме, нали?
	Изведнъж Ейдън се усмихва. Слънце пробива през облаците и на мен ми се иска да целуна тъжното му лице, което за момент си спомни как да изглежда щастливо. Искам да го прегърна и да му кажа, че е прав, че се тревожа прекалено, но то е, защото ме е грижа и не искам нещата да се влошат.
	Чудя се какво значи това — още един недостижим спомен. Изведнъж усещам, че не искам нещата да са изцяло както преди, но дори не мога да се сетя какви точно са били.
	Оглеждам дневната в търсене на улики, които да ми помогнат да дешифрирам мистериозната бездна между _Живота преди_ и _Живота след_ Анабел. Виждам кафявото кожено канапе, леко вдлъбнато от лявата страна, където Анабел и Ейдън се сгушваха да разглеждат книга или комикс, бъркайки в синхрон в купа със снакс. Виждам пианото и богато украсения часовник от орехово дърво, които Дом купи от антикварния панаир. И двете неща бяха неуместно големи за скромната ни къща близнак от 30-те.
	Израснах в просторна самостоятелна къща в типичния за времето на крал Едуард VII архитектурен стил, обзаведена с неприветливи антикварни мебели. Затова бих предпочела домът ни да изглежда по-уютно, но Дом винаги е опитвал да превърне къщата ни в умалена версия на величествените английски домове. Така и не успяхме да постигнем компромис и къщата се превърна в комбинация от несъвместими стилове. Докато очите ми обикалят всеки познат предмет, мислите ми пак се насочват навътре и си спомням деня, в който се нанесохме — първата ни нощ като господин и госпожа Касъл.


>>	5

	Помня как Дом се правеше на шут, докато ме внасяше на ръце през прага, преструвайки се, че залита под тежестта ми.
	— Пусни ме долу — се изкисках.
	— Добре, щом настояваш. Започнала си да надебеляваш, г-жо Касъл. — Хиленето му бе заразно, никога не се уморявах да го гледам.
	— Идиот! Аз съм бременна, не съм дебела. — Въпреки това хвърлих поглед на широката блуза, опъната от корема ми. Отдавна бях спряла да тичам вечер и естествените ми извивки бяха по-пищни от обикновено. Със своите метър и седемдесет не бях точно ниска, но напоследък бях започнала да се чувствам колкото висока, толкова и широка.
	— А колко парчета от сватбената торта изяде тази сутрин?
	Дом ме стовари на пода в кухнята като чувал с картофи.
	— Със сигурност не колкото брат ти.
	— Хм, забелязала си. Той изпи и голяма част от пиячката, която бях оставил зад бара. Добре че избрахме приемът да е в бирария, а не в хотел „Питърсхам“. С Макс винаги е така. Веднъж да се озова в центъра на вниманието, той ще изскочи и ще ми открадне момента с разпиляна реч, пълна с безкрайно дълги вицове. И накрая ще излапа най-голямото парче от сватбената ми торта.
	— На мен пък ми се видя сладък. Малко спонтанен, но да бъдеш кум вероятно е ужасяващо. Според мен речта му не беше чак толкова лоша. Чух хората да се смеят.
	— Смееха се на него, не на шегите му — уточни Дом.
	— Нима? Тук ще трябва да поспорим. Не е лесно да се изправиш пред бар, пълен с хора. Сигурно го е хванала сценична треска.
	— Не се заблуждавай. Макс не се стряска от нищо. Дори не би му направило впечатление, защото не се интересува от чувствата на другите. Твърде самовглъбен е.
	— Сериозно? Аз пък тъкмо си мислех колко много си приличате.
	— С Макс нямаме нищо общо — отвърна, отдръпвайки се от мен. Облегна се на кухненския плот и кръстоса ръце и крака.
	— Ами и двамата изглеждате много красиви — побързах да замажа нещата, усещайки, че съм го засегнала. — Служителката от гражданското също го оцени.
	— А, значи затова се беше втренчила в нея. Зачудих се. За миг си помислих, че те е дострашало — каза той с широка усмивка, която разкраси лицето му още повече.
	Отдъхнах си с облекчение. Бяха изминали по-малко от дванайсет часа от семплата ни сватбена церемония в службата по гражданско състояние в Ричмънд и не исках да предизвикам първата ни кавга още преди мастилото на брачното свидетелство да е изсъхнало.
	— Помислих, че ще ми е трудно да го играя булката беглец с тези килограми. Не мога да си представя как яхвам кон като Джулия Робъртс. За съжаление времената, когато яздих пони, отдавна и безвъзвратно отминаха. Поне засега — казах, спомняйки си с умиление как като дете яздех с часове.
	Няколко пъти яздих и в парка „Ричмънд“ по време на ваканциите в университета и се чудех дали уроците по яздене за деца са безумно скъпи. Такива глезотии нямаше как да са приоритет сега. Падна ми ченето, когато разбрах колко струва двойна детска количка и изобщо това, че имахме нужда от всичко по две, сериозно увеличаваше разходите. Добре че имах още останали пари в доверителния фонд. Голяма част от средствата, които наследих от родителите си, отидоха за таксите за университет и квартири. Но образованието бе от голямо значение за мен, оценявах перспективите, които ми предоставя, и исках да предам това на близнаците, когато пораснат. Проверих околните училища, преди да се спрем на къщата, и останах очарована от държавното училище надолу по улицата.
	— Ти беше смайваща булка и аз съм най-щастливият мъж в Лондон. В Англия. На света — засмя се и ме придърпа в лежерен танц в кухнята.
	— Аз също. Най-щастливата жена, имам предвид — прошепнах шеговито и се приближих към него, за да може да ме грабне. — Прав си, къщата е идеална, градината също — казах аз, надзъртайки през прозореца на кухнята, когато той най-сетне ме пусна. — Хамптън е прекрасен район, много красиво и спокойно място. Ще проверя следващата седмица учителския институт в Строубъри Хил.
	— Хм, може би ще си промениш мнението, когато родиш. Щом подпиша с първия си клиент. Не е спешно да започваш работа. Просто си качи краката нависоко и поне за малко се наслади на безгрижието. — Той издърпа един стол и с театрален жест ме покани да седна.
	— Шегуваш ли се? Не съм убедена, че гледането на две бебета ще е толкова лесно. Изобщо чу ли нещо от предродилния курс? — подразних го и опитах да се настаня удобно на дървения стол. Гърбът ме болеше от цялото стоене права, прекарано в разговори и празнуване с приятелите ми. Макс всъщност бе единственият гост, когото Дом беше поканил.
	— Естествено, че съм чул. — Дом изимитира голяма прозявка и се засмя. — Не мога да повярвам, че остават само пет месеца.
	— Неприятно ми е да ти го съобщя, но са по-скоро четири — казах аз, въпреки че акушерката изглеждаше озадачена от датите на цикъла ми, когато отидох на първия преглед. Никога не ме е бивало да следя такива неща. Вече чувствах корема си огромен, въпреки че ставаше по-тежък с всеки изминал ден.
	— По-добре да се възползваме максимално от това, че сме младоженци. Какво ще кажеш? Хайде да отидем и да видим как е горе — прошепна той, приведе се да потърка с нос тила ми и сложи ръце на хълбоците ми. — Но първо — той отвори хладилника и извади бутилка шампанско, две чаши и чиния със сочни ягоди, — ето нещо, което приготвих по-рано — каза с усмивка, изкара безшумно корковата тапа и наля пенливото вино, без да разсипе и капка. — Вчера отскочих до магазина — обясни, когато ахнах от изненада. — Хайде, от половин чаша нищо няма да ти стане. Наздраве за нас.
	— За нас. И за нашето ново семейство — добавих и чукнах чашата си в неговата.
	Колкото и да се шегувах, че заспива на курсовете за бъдещи родители, знаех, че Дом ще бъде страхотен баща. Той работеше усилено, за да успее с консултантската си фирма, и бях убедена, че когато отстъпи моментът, ще ме подкрепи да започна обучението за учителка. Всичко беше идеално. Щяхме да сме идеалното семейство.
	Идеално, но малко.
	Раждането беше трудно и имаше „усложнения“, каза докторът с кисела усмивка. Няма да можете да забременеете отново.
	— Иначе близнаците ви са прекрасни, г-жо Касъл. Поздравления.
	— Виж, Мадс, едното отвори очички — възкликна Дом, а дълбокият му глас прозвуча пискливо като на малко момче.
	Всъщност той взе в ръце близнаците преди мен. Те бяха толкова малки и крехки, че не можех да понеса мисълта да ги оставя. Дом бе единственият човек, на когото можех да се доверя да се грижи за тях, и той ги държа в продължение на цели два часа почти без да се движи и да диша. Просто стоеше сам с чудото на новия живот в тъмната родилна стая, докато докторът ме караше с количка при хирурга да ме зашие.
	— Това е дъщеря ви, г-н Касъл. Не е ли великолепна? — каза с усмивка прекалено младата акушерка, поглеждайки към Дом, който с гордост и любопитство погали коприненото чело на новородената си наследничка.
	— Честит рожден ден, скъпа Анабел — каза той и потърка с върха на носа си малкото й носле. Сънените й сини очи се отвориха леко, изпълвайки с радост сърцата на всички ни, след което пак се затвориха.
	Опитах да повдигна глава да зърна сина си, понеже не желаех да бъде забравен и пренебрегнат заради омайно красивата си сестра, която излезе първа, проплака първа (_умря първа_) и привлече всички погледи върху себе си още от първата си глътка въздух. Там и тогава се заклех, че няма да си имам любимец. Те бяха близнаци и всеки от двамата бе уникален. Не очаквах от тях да бъдат копия един на друг. Ще толерирам различията им и ще ги обичам поравно. Със сълзи на очи направих това обещание пред двамата, докато ме извозваха от стаята като парче месо на касапска количка. Изпънах глава да погледна за последно малкото си семейство — толкова ново, а вече безценно.
	Нямаше да имам повече деца и тъй като изпитвах необходимост да се грижа за нещо, се заех с градинарство. През есента посадих розите и с течение на годините напълних градината с цветя, вятърни камбанки и сладки статуетки на диви животни, които да забавляват близнаците и да създадат усещането за спокойствие и сигурност. Нарекох я Градината на спокойствието, а Анабел и Ейдън веднъж ми подариха дебела бронзова статуя на Буда за Деня ма майката. Това бе един от най-скъпите ми предмети — подарък от децата ми, който символизира мир. Но розите не вървяха добре и разцъфнаха за пръв път чак през тази година.
	Точно навреме, за да скрият Анабел между бодливите си клони и листа.
	Сега поглеждам през френския прозорец и наблюдавам как бризът улавя нежните бели цветчета, карайки ги да потрепват в тих танц.
	_Пази ми я, докато успея да я видя отново._
	Отново дълбоко в съзнанието ми изниква нещо, нов смътен спомен, който се опитвам да уловя, но ми се изплъзва. Поглеждам и пак установявам, че съм сама в хола. Колко е часът? Стрелките на часовника са спрели, а махалото виси като парализиран крайник. Учудвам се, че Дом не е забелязал — този часовник е втори в класацията на любимите му предмети след стиковете за голф. Тежките зелени велурени завеси на прозореца са спуснати. Стъмнило ли се е вече?
	_Колко е часът?_ — отново се питам и изпадам в паника. Дом щеше да води Ейдън в парка, нали? Или се бяха запътили към Кингстън да пазаруват? Това не беше ли вчера? Чувствам се замаяна. Главата ми е зашеметена и не мога да мисля трезво, дори не виждам ясно. Изведнъж надушвам аромат на рози и това ми напомня, че на Анабел сигурно й е студено, много студено. Трябва да питам Ейдън дали си е написал домашното, но къде е той? И как да го попитам каквото и да било, когато той дори не ме поглежда? А и всеки път, когато го погледна, думите се сподавят в гърлото ми?
	Вцепенена съм и умствено, и физически, изгубена насред мразовита пустош. И с всеки изминал ден Дом и Ейдън се отдалечават все повече от мен, а аз се чувствам все по-самотна — бледо подобие на съпруга и полумайка.


>>	6

	— Хей, здрасти, дай прегръдка!
	Стоя на горния етаж и чакам нетърпеливо Ейдън да се върне от училище. Броя наум крачките от автобусната спирка в края на нашата улица, когато чувам гласа на Луси в кухнята.
	Луси Марч е най-добрата ми приятелка, откакто се запознахме на първия учебен ден на близнаците в началното училище. Синът на Луси — Джаспър, бе разпределен в тяхната паралелка. Откакто се преместихме в лъскавото училище, ми липсва да я виждам на входа на старото, но тя продължи да ни идва на гости винаги когато успееше да намери кой да й помага в магазинчето й за биохрани в Тедингтън. Преди влизаше през задната врата и включваше каната за загряване на вода, преди да се провикне, че е пристигнала. След това прекарвахме около час в приказки на по чаша чай, докато децата заедно си пишеха домашните. Ейдън и Анабел напоследък се оплакваха, че имат много повече неща за правене от Джаспър.
	Разклащам глава да прочистя замъглените си мисли и осъзнавам, че не си спомням кога за последно Луси е идвала.
	Знам, че напоследък ми е голяма опора и съм й признателна до болка, без да знам точно какво е направила. Просто не мога да си спомня. Нищо. Но сега е тук и аз чувствам как на лицето ми се появява усмивка. Слизам на долния етаж, но замръзвам, когато чувам гласа на Ейдън в кухнята. Навярно и той се е промъкнал през задната врата, мисля си — но защо е вкъщи толкова рано? Да не би да е по-късно, отколкото предполагам?
	— Тези бисквитки за мен ли са? Благодаря — чувам Ейдън да казва.
	— Няма проблем, сладурче. Слагам допълнително парченца бял шоколад специално за теб.
	— Супер! Страхотни са!
	Надничам зад ъгъла, не искам да ги прекъсвам — от цяла вечност не съм виждала Ейдън толкова отпуснат. Гледам как Луси разрошва косата на сина ми и си мечтая да съм на нейно място, иска ми се да приличам повече на нея, да вляза в собствената си кухня, да прегърна Ейдън и да започнем да си говорим.
	Винаги съм желала да бъда повече като Луси — силна, безгрижна и естествено очарователна. Тя е отгледала сина си Джаспър съвсем сама, напуснала е първия си съпруг в Девън, защото я е тормозел, и е дошла в Лондон с Джаспър малко след раждането му. _Безполезно създание_, винаги нарича бившия си. На ден върши повече неща, отколкото аз някога съм успявала за седмица — управлява бизнеса си и кара курс за йога инструктор в свободното си време, но въпреки това успява да изглежда безупречно, когато се появява точно навреме да вземе или да остави Джаспър на училище. Тя организира всяка продажба на торти с цел набиране на средства, всеки училищен фестивал, почти сам-самичка, и половината бащи са влюбени в нея.
	Сигурно и днес е събрала очите на всички, мисля си, докато гледам колко грациозно се движи между кухненския плот и масата. Само тийнейджърка би изглеждала така добре в прилепнали дънки, а дългата й копринена коса пада като златна завеса върху слабите й рамене. С угризение си спомням как когато видях Луси за пръв път да припка през игрището с дългите си крака и безупречен тен, предположих, че в най-добрия случай е леко куха, а в най-лошия — надменна кифла. Но никога не съм я чувала да изрича лоша дума за някого. Може би съм прекарала повече време с нея през последните пет години, отколкото с Дом. В безкрайно чакане на децата пред класните стаи или когато, прегърбени на предните редове в училищната зала, очакваме Анабел да се завърти на сцената, докато Ейдън и Джаспър се спотайват на задните редове на оркестъра с цигулките си. Толкова много чакане, но с отпускащата бъбривост на Луси винаги е било забавно.
	Осъзнавам колко ми липсват разговорите с нея на входа на училището. Спомням си как тя бе единствената, която ме прегърна със сълзи на очи в последния учебен ден на близнаците в началното училище, което те обичаха, а Дом ненавиждаше. Сещам се за нещо, което той каза преди година.
	— Можем да направим нещо по-добро за децата си. Защо се скъсвам от работа, ако не за да им дам тласък в живота? Прекалено лесно се задоволяваш. Всичко, освен най-доброто, не е достатъчно добро.
	Спомням си спора ни и внезапно ме обзема чувство, че е имало и други. За какво сме се карали? Дали пак за образованието на близнаците? Какво друго би предизвикало разногласия в нашия щастлив живот, в нашия приятен обикновен дом на нашата приятна обикновена улица — материализирането на всичко, за което с Дом сме мечтали? Наблюдавам как Луси и Ейдън седят в приятно мълчание и се връщам към първия път, когато усетих студеното острие на неодобрението на съпруга ми.
	Всичко започна с разходките ми. След трудното раждане дълго време не можех да тичам, загубих този навик и вместо това започнах да излизам на разходки. Не само за да изгоря мазнините, натрупани по време на бременността, но и заради самото удоволствие от това да видя как близнаците разглеждат света около себе си и осъзнават, че са част от него.
	— Но къде _отиваш_?
	— Просто ще се поразходя наоколо, не отивам никъде специално.
	— Къде наоколо?
	— Ами близнаците обичат парка „Бъши“. Там има пясъчник и кафене…
	— Значи просто се размотаваш. С часове. Всеки ден.
	— Правя и други неща. Дрехите не се перат сами, нали знаеш. Колкото и да е странно, къщата не се самопочиства. А и е хубаво за близнаците да подишат чист въздух и…
	— Виж, знам, че се разбрахме засега работата да почака, но си мислех, че можеш да използваш времето си за нещо по-продуктивно от това по цял ден да се мотаеш в парка.
	— Къде предлагаш да се мотая с две току-що проходили, но вече щъкащи навсякъде деца?
	— Вероятно можеш да се присъединиш към някакъв… де да знам, клуб или нещо подобно? Група за бебета. На по чаша кафе сутрин с майките. Нали това правят домакините?
	— Вероятно може да пробваш да бъдеш малко по-снизходителен…
	Помня какво раздразнение ме бе обзело тогава. Дом нямаше представа какво е да си вкъщи с бебетата по цял ден, да се грижиш за тях и как това ти изпива цялата енергия. Не ми оставаха сили за нещо по-продуктивно. Продуктивно. Какво изобщо значи това? Какво по-продуктивно от това да уча децата ни да се хранят, да ходят, да говорят, да играят с други деца и…
	— Просто съм откровен. Променила си се, Мади. Изглеждаш различна.
	— Станах майка. Ти какво очакваше?
	— Малко разговори за възрастни хора от време на време? За нещо различно от таблиците за това на колко месеца какви способности трябва да са придобили бебетата и от измерването на теглото им в здравния център. Което ми напомня — мислех, че ще изхвърлиш тези широки горнища, щом спря да кърмиш. Мислех, че си на диета — заяви той безцеремонно.
	— Не е нужно всички да прекарваме вечерите си на игрището за голф или във фитнеса — казах, опитвайки се да запазя присъствие на духа, но смутено издърпах туниката си надолу. Предполагаше се, че моделът трябва да ми стои свободно, но все още бе точно по мен.
	Погледнах се в огледалото над камината и видях, че действително сърцевидното ми лице е станало по-закръглено напоследък, че практичната ми прическа с дължина до раменете има нужда от подрязване. Не мога да си спомня кога за последно съм слагала бижу, парфюм или грим.
	Замених любимите си рокли с клинове и от месеци не съм обувала нищо друго освен чехли „Брикенщок“ и меки ботуши „Ъг“.
	— Разбира се. За твое сведение през миналата седмица поех двама нови клиенти. Направих резервация за почивка в Корнуел идния месец, за да отпразнуваме.
	— О, това е чудесно — казах и му дадох бърза прегръдка, пренебрегвайки обидните му подигравки с ентусиазма си. Това щеше да е първата ни семейна ваканция.
	— Да се надяваме. Намерих хотел точно срещу плажа. Пет звезди. Ще бъде хубаво да се махнем за малко оттук. И на теб ще ти се отрази добре да се върнеш малко във външния свят.
	Отдадох острите му забележки на това, че може би се притеснява да не съм самотна, но далеч не бях. Някак си изгубих връзка със старите си приятели от университета, след като се омъжих. Габриел дойде за сватбата ни, но се върна в Париж веднага след това, където се потапяше все по-дълбоко в кариерата си на преводач, а Дом все възразяваше, когато предложех да поканим някого. Имах усещането, че иска да се сприятелим с различни хора сега. Шегувах се с него, че иска да преоткрие себе си, но бях толкова заета да се нагодя към майчинството, че не спорех много упорито. Близнаците бяха в центъра на вниманието ми и задачата да ги науча да бъдат част от заобикалящия ги свят ме правеше по-щастлива от всякога.
	— Небе. Дърво. Цвете. Куче. Ха-ха, да, бау-бау — спомням си как веднъж казах през смях, когато Анабел се изправи в детската количка по време на една от разходките ни и направи най-добрата си имитация на кучешки лай. Тя винаги е била малък артист. Още от първата дума, която изфъфли в хладната вечер, когато ги бях извела за последна разходка: „Звезда!“.
	— Да, скъпа, това е звезда! Точно като теб.
	Отново се засмях, когато помаха с ръка, изпъвайки малките си пръсти, за да изимитира блещукаща звезда.
	Доста се посмях през тези първи дни. Животът беше съвършен, а после изведнъж спря да бъде.
	След коментарите на Дом се поколебах дали да му спомена, че нещо бе започнало да ме мъчи. Повиках лекарката на домашно посещение с надеждата, че ще ми каже как това са някакви нормални, макар и позакъснели следродилни настроения, и че не бива да се притеснявам. Вместо това тя ми каза, че все по-честите ми халюцинации за случващи се лоши неща са недиагностицирани симптоми на следродилна депресия — че кошмарните ми видения за смърт и произшествия, които ме обземат всеки път, когато изведа близнаците, са просто начинът, по който природата ме кара да се подготвя, ако нещо се обърка. Репетиция за потенциални опасности около мен. Шофьор на автобус може да блъсне детската количка, защото не ни е видял, че пресичаме улицата. Някой непознат може да открадне близнаците, ако отклоня вниманието си дори за секунда. Знам само че всеки път, когато погледнех децата си, започвах да изпитвам ужас вместо любов. За известно време външният свят бе станал място, от което изпитвах страх.
	Спомням си това мрачно място. Чувствам се, все едно съм се върнала там.
	_Малки стъпки._ Това ми каза лекарката на домашното посещение. „Ти си много млада, омъжила си се светкавично, всичко се случва толкова бързо, че трябва да си дадеш време. Просто се разходи до пощенската кутия в края на улицата. На следващия ден малко по-далеч. Може да отидеш у приятелка за чаша кафе, да си купиш вестник и да седнеш в парка, оставяйки близнаците да се порадват на слънцето.“
	Изпълних всичко съвсем прилежно. Без да кажа на Дом. Май и той не ме е питал. Беше толкова зает да изготвя безкрайни бизнес планове за разширяване на консултантската си агенция, да обикаля нервно из къщата, когато получеше обаждане, че поредната му оферта към потенциален клиент е била отхвърлена. Той бе загрижен за собствените си проблеми, а аз просто се справях с моите. Не искам пак да виждам онзи разочарован поглед на лицето му, който сякаш казва: _Ожених се за силна и щастлива жена, която се превърна в изплашена повлекана._
	И тогава един ден, седмици по-късно, установих, че вече не съм изплашена. Най-лошото нещо, което се случи, бе на първата ни семейна почивка в Корнуол. Анабел и Ейдън, силно впечатлени от първия си досег с морето, се отдалечиха от одеялото, на което си правехме пикник. След секунди се озоваха проснати по лице в разбиващите се на брега вълни. Може и да бяха малки, но бяха бързи. Видях, че се втурват, пресегнах се, но беше твърде късно. Колкото и енергично да бях замахнала, не можах да предотвратя безразсъдното им гмурване в бялата пяна, която неудържимо ги примамваше. Студеното море ги дръпна навътре и вълните започнаха да ги подмятат. Нагълтаха се с вода и телата им посиняха за секунди.
	Дом почти не пусна телефона си цяла седмица, но за пръв път от дни бях доволна от това, защото линейката пристигна минути след изваждането на близнаците и отчаяните ни опити да ги свестим със сърдечен масаж. За малко не се удавиха, но оцеляха. Аз оцелях. Погледнах трагедията в лицето и я победих. Халюцинациите ми изведнъж секнаха. Като че ли това, че бяхме на косъм от истинско нещастие, прогони страховете ми. Щом преживях най-страшния си кошмар, успях да го пропъдя. Съвзех се, записах децата на плуване и си обещах, че никога повече няма да ги оставям да се откъснат от погледа ми. С всеки трофей по плуване, който печелеха, с всяка уверена стъпка напред, която правеха, аз ставах по-спокойна и вярвах, че мълнията не удря два пъти на едно и също място.
	Но ако да паднат по очи в морето може да бъде оприличено на мълния, то маскиран убиец да застреля десетгодишната ми дъщеря е светкавица, гръмотевица и земетресение в едно. Нищо не може да заличи това. Но някак си трябва да го превъзмогна, Дом и Ейдън — също. Те се нуждаят от мен. _Нуждаят се от мен._ Това ме кара да осъзная, че трябва да положа повече усилия. Да, действително трябва да опитам да изляза от къщата. Да заведа Ейдън на училище някой път. Да се разходя в парка. Може би това ще помогне. Близнаците винаги са обичали да ходят в парка — да се люлеят на люлките, да се спускат по пързалката…
	За миг се чувствам по-силна, почти готова за предизвикателството. Но след това поглеждам слабото тяло и замъглените очи на Ейдън, докато седи до Луси и си играе с легото на кухненската маса, и отново усещам как страхът ме смазва. Не искам да излизам навън, нито пък някой да идва тук. Не искам посетители, не искам дори Луси. Искам си децата обратно — това, което ме гледаше в очите, докато умираше, и това, което е живо, но отказва някога отново да ме погледне в очите.


>>	7

	Не съм сигурна колко минути минават, докато съм в скривалището си на стълбите и слушам Луси да обяснява как Джаспър е влязъл в театралния клуб на Анабел и след няколко седмици щял да започне училищен кръжок по диско танци. Виждам как Ейдън концентрирано поставя някакво яркочервено устройство в основата на удивително сложната конструкция, която е направил с легото. Идея си нямам откъде има тази сръчност. Технологиите и джаджите са ми напълно непонятни, дори добрият стар конструктор. В коледните утрини до креслото на Дом винаги се образуваше опашка, чакаща за помощта му да сложи батерии, да разгадае инструкции или да въведе паролата, за да добави ново устройство към мрежата.
	Поне такава беше Коледата преди. Ейдън вдига поглед и аз усещам прилив на гордост от сина си, която пропъжда идеята, че Коледа повече никога няма да бъде същата. Той е такова умно момче. Анабел винаги имаше по-високи резултати на тестовете, но Ейдън има ловките пръсти и логичното мислене на инженер. „Той ще претвори света един ден“, обичаше да казва Дом. „Да, а Анабел ще го обърне с главата надолу и ще го боядиса в различен цвят“, винаги отговарях аз.
	Наострям уши, когато чувам Луси да казва колко нещастен е бил Джаспър на първия учебен ден, когато е започнал поредната учебна година без близнаците, и се чудя какво говорят за мен другите родители. Бас държа, че повечето са сметнали решението да ги изпратим в частно училище за мое. Виждах как извръщат погледи на входа на училището. Несъмнено ме мислеха за страшен сноб. Щях да се почувствам нелоялна, ако бях казала, че смяната на училището е изцяло идея на Дом. Също както би ми било неловко да обясня, че не ходя на сутрешните им сбирки на кафе и на разпродажбите на торти от свенливост, а не от снобизъм. Луси се чувстваше в свои води в този свят, аз бях по-щастлива в собственото си малко балонче.
	С Ейдън винаги сме си приличали по срамежливостта си. Анабел имаше моя смях, моите сини очи, чип нос и остра брадичка. Свръхувереността, пламенната хубост и желанието да се втурне с главата напред в живота обаче си бяха лично нейни качества. Помня, че с Ейдън гледахме със страхопочитание как на площадката децата се надпреварваха да чукнат пет с Анабел. Тя беше принцесата на тати и ангелчето на мама. У нея нямаше и капка съмнение, че статутът й на кралица у дома е валиден и във външния свят.
	_Дали не й завиждах?_ Изведнъж ме обзема тази ужасна мисъл. Дали това не обяснява избора ми — че тайно съм завиждала на дъщеря си. Анабел бе толкова уверена за мястото си в живота. Никога не чакаше покана. Просто се присъединяваше и завладяваше. Винаги я избираха първа, когато се разделяха на отбори, но тя никога не изоставяше брат си. Освен онзи път. Колко иронично — това, че не бе избраният, в крайна сметка спаси живота му.
	Вероятно другите родители имат такова мнение за мен — коравосърдечна завистлива майка. Питам се дали Луси сега се чувства неловко на площадката. Отхвърлена заради приятелството ни. Трагедията може да е заразна. _Не си говорете с приятелите на тази жена, може убиец да почука и на вашата врата! Тя предаде дъщеря си, без да й мигне окото. Каква майка е това?_ Може и да си шушукат за мен по ъглите, но няма как да ме съдят по-строго, отколкото го правя аз самата.
	Луси мрази всякакъв вид клюки и злоба и съм убедена, че или не им обръща внимание, или отрязва интригантите толкова любезно и очарователно, че те дори не се обиждат от неодобрението й. Тя никога не се вбесява. Винаги гледа от светлата страна на живота. Това е едно от нещата, които обичам в нея. Тя е слънчев лъч в облачен ден.
	— Тази жълта блуза е ослепителна, Луси. Много си слънчева с нея.
	Съвпадението на комплимента ме поразява и сърцето ми започва да бие учестено, защото не разпознавам гласа, а предполагам, че Дом няма да се прибере скоро от работа. Наел е офис в Тедингтън, на една пряка от магазина на Луси. Той е по-скоро за администратора, защото Дом прекарва повечето време или в срещи с потенциални клиенти навън, или в офисите на екипи, с които вече има договор. Но сега осъзнавам, че напоследък все по-често е в своя.
	Надничам иззад ъгъла и виждам как обгръща лицето й с големите си ръце и я целува по бузите.
	— Браво, сложил си слънчевите очила — засмива се тя и се надига на пръсти, за да приеме приветствията му. Тя е по-висока от мен, но Дом стърчи като исполин и над нея. — Защо носиш „Рей Бан“ вътре, между другото? Просто питам.
	Тя винаги е подкачала Дом заради манията му по модата, а той винаги е понасял добре шегите й. Усмихвам се на познатия остроумен отговор.
	— Защото с тях изглеждам готино. Каква друга причина? — отвръща той без намек за неудобство, че звучи суетно. Измъква една от домашните й бисквитки от ръката на Ейдън. — Страхотни са!
	— Благодаря — поглежда часовника си. — Което ми напомня, че очаквам доставка от търговец на едро, а тепърва трябва да взема Джасп от клуба по театър. Ще бъдеш ли наоколо по-късно?
	— Би трябвало. Защо? — Той си сваля очилата и се втренчва в нея.
	— Просто ми се искаше да се посъветвам с теб за нещо. Обмислям да разнообразя магазина за деликатеси. Помислих си, че можеш да ми дадеш малко прозорливи идеи, за да ми помогнеш.
	— За мен винаги е удоволствие да помогна на добър приятел. Знаеш това — казва той с усмивка, а тя му отвръща по същия начин.
	— Честно да си призная, беше скапана година. Лихвени проценти, загубих някои от най-добрите си доставчици. Банката бе неотлъчно до мен, когато започнах. Сега обаче не ми е от особена помощ.
	— Знам какво имаш предвид. Изгубих един от най-големите си клиенти през миналата седмица. Отмъкна ми го консултантска фирма малко по-надолу по улицата, можеш ли да повярваш?
	— За съжаление мога. — Двамата започват разпален разговор. — Има ново кафене на три врати от магазина и вече ми отмъкнаха съботната продавачка. Беше започнала едва преди две седмици. Каква наглост! А хазяинът ми е страшен скъперник и тъкмо увеличи наема на апартамента ми. Така или иначе трябва да си намеря по-голямо жилище, но с Джаспър ще ни изритат на улицата, ако не побързам. Прощавай, не исках да ти плача на рамото. Имаш си много по-големи грижи на главата.
	— Луда ли си? Винаги си добре дошла да поплачеш на рамото ми.
	Отново бавно надзъртам иззад парапета и виждам как Ейдън се е навел над легото си и бързо намества тухличките с пръсти. Дом и Луси стоят от двете му страни. Тя грабва последната бисквита от кутията си, слага я в чинията, изтръсква ръцете си от трохите и облизва меда от върха на левия си палец. Дом я наблюдава.
	— Тези са любимите и на майка ти — казва тя на Ейдън. Дали ме споменава нарочно?
	— Мама не обича мед.
	Идва ми да се просълзя от доказателството, че още съм в мислите на Ейдън. Знам, че това е моментът да се появя, да отида до кухнята, да направя чай, да седна на масата и да поговоря с тях. Но това е проблемът — не мога. Не мога да говоря. Няма да понеса да погледна Луси и да усетя съчувствието и смущението. Защо го направих? Страх ме е от въпросите й. На тръни съм, защото никога не съм се тревожила от това колко бързо се сприятелиха с Дом. Но сега по някаква причина съм обезпокоена. Много обезпокоена.
	Стоя си там и скришом наблюдавам. Слухтя в сенките. Дом сяда до Ейдън, навежда се през него и отмъква последната бисквита от чинията му.
	— Мисля, че всъщност е алергична към меда. Е, алергична е и към готвенето като цяло — шегува се той.
	— Ей, моя си е — поглежда го свирепо Ейдън.
	И аз се сещам как винаги е давал на Анабел последната си бисквитка, последната си сладка, любимата си книга или играчка. Винаги споделяше всичко с близначката си. И ето пак, Дом не чака покана — просто взема това, което иска.
	— Не бъди скръндза. Не забравяй кой носи храната в чинията — казва Дом и се пресяга да перне Ейдън по ухото.
	Ейдън свива рамене и се мръщи.
	Нещо проблясва дълбоко в паметта ми. Появява се някакъв голям неопределен образ, който пулсира горещо и изчезва, преди да успея да го уловя. Какво е това? _Какво?_
	— Всичко е наред, скъпи. Ето, вземи моята — казва Луси, за да разсее напрежението. — Господин Грант днес пита за теб. Казва, че още му липсваш в клуба по шах. — Разрошва му косата. — Липсваш и на Джаспър в клас. Но се обзалагам, че вече си се сприятелил с много нови деца в училище.
	— Надявам се — включва се в разговора Дом и слага ръка на рамото на Ейдън.
	— Не съвсем. Никой не си пада по това, което аз харесвам.
	Сърцето ме заболява, като гледам как Ейдън гневно разглобява уникалния си модел и методично разделя всички части на малки многоцветни купчинки.
	— Нещата ще се оправят. Промяната винаги е трудна — казва нежно Луси.
	— Точно така — приглася й Дом. — Знам, че майка ти не е фен, но вярвай ми — в бъдеще това училище ще стои прекрасно в биографията ти. Слушай какво ти казва Луси, сине. Тя също има собствен бизнес. Знае какво говори.
	— Повече харесвах старото училище. Както и Анабел — промърморва Ейдън със сведена глава.
	Никой освен мен не го чува. Гледам как Дом подава на Луси празния съд от бисквитите и пръстите им случайно се докосват. Не успявам да видя реакцията й, защото много бързо се обръща, за да изхвърли трохите. Когато се връща на масата, застава зад стола на Ейдън, замята коса и хвърля поглед на Дом.
	— Трябва да изведем децата в парка да си поиграят с хвърчилата. Преди да се стъмни. Ще взема нещо за хапване, за да си направим пикник, и ще дойда насам, като взема Джаспър.
	— Имаме сделка — казва Дом.
	Охо, ето едно ново чувство. Здравей, параноя. Послушно записвам думата в удължаващия се списък на мислената бяла дъска. Най-добрата ми приятелка и съпругът ми, с когото сме женени от десет години, си разговарят приятно на кухненската ми маса. С единственото живо дете, което ми е останало, пият си чай и планират пикник. Изглеждат като семейство. Дом, Ейдън… Луси.
	Топла усмивка се изписва на лицето й. Тя поставя ръка на другото рамо на Ейдън и леко го стиска.
	_Да не си посмяла да пипнеш с пръст сина ми!_


>>	8

	Главата ми ще се пръсне от объркване и подозрения, които едва успявам да призная дори пред себе си. Трябва да видя Луси. Трябва да опитам да говоря с нея и да почувствам, че всичко между нас е наред. Но когато слизам в хола, къщата е тиха, а след като стигам до вратата на кухнята, виждам, че е празна. Масата е изчистена, съдовете измити и поставени на сушилника. Няма и следа от Дом, Луси и Ейдън.
	Трябва да са се изнизали през задната врата. Може би са решили направо да потеглят. Може би Дом е предложил да ги заведе в любимата закусвалня на близнаците на главната улица в Хамптън вместо на пикник. Напоследък, изглежда, прави това все по-често. Мило е от негова страна да ми спестява готвенето — знае, че не ми е приятно — и да ми дава малко време да остана сама. Дава ми възможност да пропусна въпросите и разговорите с местните продавачи, да избегна пресиленото съчувствие на съседите или други родители от училището, на които може да се натъкна.
	Вероятно днес можех да отида с тях, мисля си с нарастващо чувство на безсилие. Исках Ейдън да ми разкаже как е минал денят му в училище, да чуя новини от Луси. Само че ги няма. Липсваха ми и продължават да ми липсват. Може да не участвам в техните разговори, но гласовете им ме успокояват. Без тях тишината се превръща в безкраен вакуум. Макар и да си казвам, че не бива да се държа като глупачка, примката на подозрението се затяга и ме обзема силен страх — Луси заема мястото ми и аз съм виновна, че й го позволявам. Виновна съм, че се оставям скръбта да ме оплете здраво в мрежата си, докато се почувствам парализирана.
	Да не би пък отдавна да се стреми да се настани на моето място, а аз просто така и да не съм забелязала? Близостта между тримата изглеждаше нормална, несъмнена, като че ли това положение продължава от дълго време. Чувствам се, сякаш аз съм външният човек — натрапникът в собствения си дом.
	Взирам се в кухненската маса. Опитвам се да си наложа да мисля за нещо по-ведро. Усмихвам се, докато си представям как Ейдън строи усърдно нещо с легото си. Спомням си как Анабел стоеше до него, как двамата си оцветяваха, рисуваха, хихикаха се и си шушукаха. Тримата винаги бяхме заедно. Дори всеки да се заминаваше с нещо свое, прекарвахме повечето време в тази къща на метър-два един от друг. Сърцето ми се изпълваше с радост, като ги гледах колко са щастливи, и се надявам десетте години, които прекарах с тях, да са били също толкова прекрасни за близнаците, колкото бяха за мен.
	Силният копнеж се изостря и изпитвам болка дълбоко в себе си. Цялото тяло ме боли, чувствам силна нужда да легна на керамичния под в кухнята и да започна да вия в агония, защото няма да имам повече години с Анабел. Идва ми да започна да блъскам с ръце по стената от яд, че Ейдън също няма. Беше толкова лесно да съм с децата си и е толкова непосилно да бъда разделена от тях.
	Ейдън още е тук, напомням си. Трябва да намеря начин отново да се сближа с него. Затварям очи и опитвам да извикам прилив на енергия, който да ме накара да напусна сенките. Да изляза от къщата и да ги последвам, да заема мястото си до своя син. Продължавам да се движа замаяна, влача се из кухнята, разглеждам всеки ъгъл, като че някой от тримата изведнъж ще изскочи и ще ме изненада.
	Забелязвам, че любимата ми сватбена снимка е на вътрешния перваз на прозореца вместо на обичайното си място в дневната. Опитвам да не се тормозя, че никога няма да видя Анабел като булка. Никога няма да я видя как пробва сватбени рокли или се чуди къде да отиде на меден месец. Никога няма да ме запознае с любовта на живота си, никога няма да плаче на рамото ми за момчетата, които е обичала и изгубила. Опитвам да се усмихна, като си представя какви щури момчета щеше да води вкъщи в тийнейджърските си години. Не мога да го понеса, мисълта болезнено ме разяжда.
	Хвърлям последен поглед на сватбената снимка и решавам да я оставя където е. Питам се дали Ейдън я е преместил. Може би той също е притеснен от присъствието на Луси и е искал да направи тънък намек. Тази мисъл ме успокоява, макар и да знам, че сигурно се заблуждавам. После оглеждам кухнята за оставена бележка. Идва ми наум, че нямам представа кога ще се върнат Ейдън и Дом. Изпитвам моментна паника, преди да се сетя, че няма как да закъснеят — все пак утре е учебен ден. Дом е _добър баща_ и _добър съпруг_.
	Излизам от кухнята и се качвам по стълбите към спалнята. Уморена съм, много уморена. Ако можех само да си почина за малко. Но щом затворя очи, мислите ми се връщат към непринудената близост между Дом и Луси и леката нотка на флирт. Иска ми се да можех да си спомня дали това е нещо старо или ново — дали винаги са имали тази близост, или след смъртта на Анабел приятелството им е станало по-интимно. Тази дума ме шокира и искам да се сетя…
	Искам да си спомня дали съм била щастлива като съпруга на Дом…


>>	9

	— Сигурен ли си, че не искаш да помоля Макс да гледа децата?
	Беше деветата годишнина от сватбата ни и първата, която възнамерявахме да отпразнуваме след знаковата ни пета. Животът ни бе станал натоварен — бизнесът на Дом наистина беше в подем, училището вървеше с пълна пара. Анабел все имаше някоя нова постановка, за която да репетира, ново състезание по плуване, турнир по футбол или рецитал за цигулка. Половинчатите ни опити да излезем някоя вечер като двойка се провалиха още при първото препятствие, когато близнаците се разболяха от шарка. Отложихме планираната си вечеря и никой от нас не се накани да направи нова резервация.
	— Да, сигурен съм. Казах ти, и без това прекалено много се навърта наоколо.
	— Близнаците се нуждаят от роднини. Нямат баби и дядовци, нали помниш? За тях е добре да контактуват с единствения си чичо. Може би е време двамата да се помирите. Осъзнавам, че нещата не бяха лесни преди и очевидно имате различния, но Макс винаги е бил добър с децата. Знам, че би искал да общува повече с тях.
	— Знаеш, така ли? И откъде знаеш?
	— Той ми каза — въздъхнах. — Сто пъти вече обсъждаме това.
	— Както казах, прекалено много се навърта наоколо. Защо го каниш?
	— Защото е роднина. И защото на близнаците им е забавно с него.
	— Да не намекваш, че не им е забавно с мен?
	— Не съм казала това. Но си претоварен с работа и…
	— И докато котката я няма, мишките искат да пируват? Боже! Скъсвам се от работа за нас, а ти искаш да се размотаваш с безполезния търтей брат ми.
	— Нямам предвид това и ти го знаеш. Оценявам колко упорито работиш и знам, че би искал да прекарваш повече време с близнаците. Не искам да се чувстваш виновен. Просто искам да видиш, че Макс всъщност е от голяма помощ. Понякога кръжоците им след училище са по едно и също време. Не мога да бъда на две места едновременно. И ако Макс може да заведе Анабел на театралния курс, а Ейдън на футбол, това е нещо хубаво, нали?
	— Не, не е.
	— Тогава какво предлагаш?
	— Попитай Луси. Бас държа, че с радост ще ги гледа.
	— Не, питам като цяло. Да не би да казваш, че не искаш брат си изобщо в живота ни? Защо?
	— Защото не го харесвам особено.
	— Все още? След всичкото това време? Това е просто тъжно.
	Винаги съм знаела, че Дом ненавижда по-големия си брат и бе видимо, че Макс е натрапчива личност. Той говореше прекалено бързо и разказваше дълги разпилени вицове, които не бяха особено забавни. Но към мен и близнаците винаги е бил мил. Никога нищо не е било прекалено трудно. Всъщност не аз го молех за помощ, той просто сякаш знаеше от какво имаме нужда. Повредената косачка изведнъж бе поправена, счупената ключалка в банята бе сменена. И той с удоволствие прекарваше време в настолни игри с близнаците в хола ни и ги водеше да пускат хвърчила в парка.
	Видимо бе, че Анабел му е слабост. Може би Дом ревнуваше именно защото принцесата му се радваше на вниманието на друг човек, а не на своя тати. Нямаше защо да се притеснява. Напоследък Анабел казваше, че предпочита да излиза с приятели, вместо да прекарва време с ексцентричния си чичо. А и майките на нейни приятели напоследък я докарваха от театралния кръжок.
	— Факт е, че му помогнах с каквото можах. Аз го накарах да стане личен треньор и му уредих онази работа във фитнес залата. Старая се да се погаждаме, когато е наоколо. Осъзнавам, че децата го харесват и знам, че той е луд по тях. Винаги е бил много щедър към тях, но…
	— Но е получавал цялото внимание на майка ви и баща ви и сега изглежда, че прави същото и с децата ти. Получава прегръдките, които те би трябвало да дават на _теб_.
	Изведнъж всичко стана ясно. Не ставаше дума конкретно за Анабел, а за това, че Макс винаги е обсебвал вниманието на всеки, когото Дом обича.
	— Не ми прави психоанализа — изсъска той. — Просто не желая да се натрапва в семейството ми, това е всичко.
	Не желаех да оставя нещата така. Децата се нуждаеха от семейство около себе си. Дом реагираше прекалено емоционално.
	— Да ти се натрапва? Или да бъде част от него?
	— Не аз го поканих, а ти. _Заповядай в неделя на обяд, Макс. Ела да пием кафе, докато Дом си скъсва задника от работа_ — заяви той и размаха пръст пред лицето ми, за да ми покаже, че аз съм виновната в случая.
	— Децата обичат да го виждат, но обожават теб, Дом. Ти си героят на Ейдън, знаеш го, а Анабел винаги е била момиченцето на татко. Няма никаква причина да ревнуваш.
	Подбрах неправилната дума. Щях да си държа езика зад зъбите, ако знаех каква реакция ще предизвика. Шамарът върху лявата ми скула ме строполи на пода в хола и целият свят около мен рухна.
	— Не желая повече да чувам подобни думи — изсъска ми през зъби, привеждайки се над мен. — Не аз съм ревнивият тук.
	— Какво, за бога, имаш предвид? — Гласът ми бе пресипнал от шока.
	Чувах го как кънти в ушите ми. Хванах се за холната масичка и неуверено тръгнах да се изправям. Предпазливо притиснах пулсиращата буза с треперещите си пръсти. Исках да стана, но Дом бе застанал над мен и продължаваше да сипе предупреждения.
	— Винаги си по-строга към Анабел, отколкото към Ейдън. Винаги се хващаш за дреболии, като позволяваш на него да му се размине леко, а на нея се караш здравата. Държиш се прекалено мекушаво с това момче и завиждаш на Анабел. Нейният плам. Нейната жизненост. Тя е ангелът на върха на коледната елха, засенчва те всеки ден и ти не можеш да го понесеш.
	— Това са глупости. Пълен абсурд. Нямам представа какво…
	— Нали беше голямата специалистка по психология? Хайде да те видим сега! За мен си като отворена книга, скъпа.
	— Обичам ги поравно — настоях. — Не покровителствам никого от двамата. — Нещо ме стяга болезнено в гърдите. Знаех, че ще повдигне темата за почивката ни.
	— О, я стига. Кой пръв ти привлече вниманието онзи път в Корнуол?
	_О, господи!_
	— Казах им да се притекат на помощ на Анабел, но ти: „О, не, помогнете на Ейдън“ — продължи Дом. Говореше тихо, но всяка дума отекваше като изстрел в главата ми.
	Знаех отлично за какво говори, никога няма да забравя този ужасен ден. Но Дом не беше прав. Не насочих екипа за спешна помощ първо към Ейдън, защото го предпочитах. Видях как личицето му посинява и знаех, че в малките му бели дробове не е останала и капка въздух. Това бе моментен импулс. Парамедикът ме погледна и аз му посочих сина си.
	_Избрах Ейдън._


>>	10

	Чувам бипкане като звука, който издава движещ се назад камион, и това ме влудява. Сигурно доставят някаква покупка на съседа, г-н Купър. Ще ми се да побързат да паркират автомобила, за да спре това ужасно пиукане. Опитвам да си спомня какво стана след тази кавга, какво друго ми каза Дом за посещенията на Макс у дома и за Анабел. За завистта, която ме обвини, че изпитвам. Но не мога да се концентрирам с този повтарящ се писклив звук: _бийп, бийп, бийп, бийп…_
	Започвам да си спомням, че след тръпката от бурния ни романс, след първоначалната радост и въодушевление от съвместния ни брачен живот между мен и Дом започнаха да се появяват пукнатини. Първият шамар нанесе повреда, която дестабилизира всичко. Шокира ме и си помислих, че е шокирала и Дом. Помислих си, че ще промени поведението си. Но не познах. Осъзнавам, че сегашната напрегната обстановка вкъщи не се дължи само на моята печал и посттравматичен стрес. Така е било и преди. Погледът на Дом сега минава през мен, сякаш не съществувам, но неговата отчужденост не се дължи изцяло на избора, който направих. Вървели сме в различни посоки много преди да загубим Анабел…
	Чувствам се, все едно кулисите са били вдигнати след антракта само за да осъзная, че гледам грешната пиеса. Мислех, че Дом е толкова спокоен, толкова грижовен след смъртта на дъщеря ни, че се отнася с такова разбиране към чувството ми за вина и търпеливо ме оставя на спокойствие, за да се справя с болката и угризенията си. Озадачаващо е да разбера, че съм изтълкувала нещата напълно погрешно — или че може би всичко е постановка…
	Къде тогава е истината? Трябва да продължа да се опитвам да си спомня. Знам, че се приближавам към истината… Сега виждам малко по-ясно през облаците в главата си. Спомням си, че с Дом никак не се разбирахме, че бракът ни бе изпаднал в задънена улица и че чувствах… Какво чувствах?
	Опитвам се да сдържа емоциите си, но ето го пак писукащия звук. Изглежда, че идва откъм задния двор, а не от улицата пред къщата. Колко странно, мисля си. След това забелязвам, че отново съм долу в задната дневна, която би трябвало да е трапезария, защото има френски врати, водещи към градината. Оглеждам се паникьосано. Не си спомням как съм се озовала тук. Нямам представа откога стоя и оглеждам спретнатата ни ливада с вечнозелени храсти, изпълнени с живот, които очертават контурите й. Люлката, пързалката, моята Градина на спокойствието с чудатото си население от дребни фигурки, лилавата глициния, увиваща се мързеливо по оградата и простираща се чак до лавровия храст в дъното на двора.
	Навярно отново съм получила бяло петно. Питам се дали Дом е забелязвал да ми се случва. Дали не си мисли, че не е безопасно да се грижа за Ейдън и затова да са го взели с Луси. Затова винаги да го отвежда. Сега Дом е поел отговорността за всичко, разбирам. Всички стъпват много предпазливо около мен. Прекалено обезпокоени са за психическото ми състояние, за да ме закачат. Може би натискът ще е твърде голям, мислят си те. Може би ще рухна, ако очакват от мен да се заема с обичайните си задължения — да върша домакинска работа, да пазарувам, да готвя, да приготвям обяд за Ейдън, да пера училищната му униформа, да слушам как се оплаква от количеството домашни.
	А може би просто не могат да понесат разговорите с мен.
	_Ненужна._ Справят си се идеално без мен. Дом, Ейдън, Луси, Джаспър. Станала съм неуместна, изолирана. Може би винаги е било така и аз просто съм имала нужда да вярвам, че съм важна, защото ако не съм била центърът на света за семейството ми, какво съм била?
	Спомням си как копнеех близнаците да кажат първо „мама“. „Ма-ма. Ммма-мммма.“ Повтарях ли, повтарях, за да потвърдят значимостта ми в техния живот. Луси се смя, когато признах колко бях озадачена, че „та-та“ прозвуча месеци преди „мама“.
	— Сериозно, няма нищо общо с това кого обичат повече. Всичко се свежда до развитие на говора и кои звуци малките им устички могат да изговорят по-лесно.
	— _Сега_ съм наясно с това. Но тогава…
	— Освен това няма нужда да казват името ти, за да знаеш, че те обичат — каза тя. — Джаспър почти не ме нарича „мамо“. А не е и нужно, нали? Аз винаги съм до него. Това е като продължителен разговор. С кого другиго ще говори? Всеки от двама ни е част от другия, както сте ти и близнаците.
	— Част от другия. Да. Близнаците сякаш действително усещат мислите на другия. _Предполагам_, че и с мен е така. Надявам се. Със сигурност вземат за даденост това, че винаги съм до тях, винаги слушам. Дали обаче това е _добре_?
	— Добре или не, ние сме част от заобикалящата среда, миличка. Ейдън и Анабел ще те забележат напълно едва когато вече те няма. Помни ми думата!
	_Ще ме забележат едва когато вече ме няма._
	Още съм тук, но може и да не съм, мисля си. Не съм майката, която бях, и това изглежда не тревожи Ейдън по какъвто и да било начин.
	— Тате, тате! Можеш ли да дойдеш да упражняваме заедно жонглиране с топка?
	Сякаш мислено го повиках, защото чух как Ейдън вика баща си в градината. Значи са се върнали от кафенето, мисля си озадачена. Забелязвам, че светлината отслабва и градината се обагря в оранжево от последните златисти лъчи на залязващото слънце. Навярно съм проспала целия следобед, отвлечена в мислите си, опитвайки се да освободя блокираните си спомени. Чувам как вятърните камбанки звънят мистериозно. Чувствам се нестабилна и отнесена, сякаш опитвам да прекося палубата на кораб, който се клатушка от вълните на океана, въпреки че краката ми са като заковани. _Действително полудявам_ — мисля си отчаяно.
	_Не се доближавай до розите._
	Сърцето ми забива учестено, когато усещам внезапен страх, че ще ритнат топката в розовите храсти и ще обезпокоят Анабел.
	_Моля ви, внимавайте, моля ви, оставете я да почива в мир…_
	— Мамо?
	Замръзвам.
	— Мамо, къде си?
	Погледът ми обикаля трескаво градината, но Дом и Ейдън са изчезнали. Не синът ми ме вика.
	— Анабел? Анабел?
	За момент пред очите ми се мярка фигура с бяла риза и сива училищна пола. Започвам да тичам след нея и изведнъж се озовавам в спалнята на дъщеря си. Оглеждам набързо разхвърляната стая. Бях оставила всичко точно както си беше, без да закача нито една рокля или да преместя книга. От плакатите на поп звезди по стените ме гледат широко отворени очи. Остра болка прорязва сърцето ми и ме задушава, когато виждам пухената й завивка. Стои наполовина смъкната на земята, където тя редовно я изритваше през нощта. Леглото й е празно. Никой не е спал в него.
	Отпускам се на ръба на матрака и полагам глава на възглавницата с рози, която още ухае на шампоана й. Това ме подлудява — имам чувството, че ей сега ще се появи, ще легне до мен с плюшената си панда и ще ме погледне както обикновено с огромните си очи. _Бедна заблудена душице. Тя не е тук. Никога повече няма да бъде тук._
	Усещам как гърлото ми се затваря, кашлям, поемам въздух през носа и устата. Тялото ми е тежко и летаргично, след като повишеното ниво на адреналин в кръвта ми спада.
	— Анабел, ангелче, къде си?
	Знам, че не съм призовала призрак. Не вярвам в бродещи по земята духове. Знам, че дъщеря ми няма да влети в стаята, да изрита пантофите си във въздуха, да се сгуши до мен в леглото и да сложи глава на рамото ми, както е правила хиляди пъти преди. Знам, че каквото и да обещавам на вселената, няма да сключим сделка.
	Никога няма да се върне, но винаги ще е тук, в тази стая, в личното й убежище, театърът на тайните й мечти, който играеше всяка вечер, когато лягаше в леглото, взирайки се в тавана. Винаги усещам дъщеря си вътре в мен, виждам я тук, в малката й спалня с гледка към задния двор. Представям си я как се гласи пред огледалото, прави малки смешни постановки с любимите си порцеланови животинки, за които се преструваше на прекалено голяма. Как упражнява последния усвоен танц, като закача халата си на гардеробната врата и го държи за ръкавите. В тази спалня със златисто-кремав цвят Анабел спеше като бебе, играеше си, когато проходи, и се гневеше в предпубертетна възраст. Всеки сантиметър ми напомня за нея. Влизам тук всеки ден и всеки път ме обзема нов спомен.
	Хващам се за него и се предавам на успокояващата му магия.


>>	11

	— Прочети ми приказка, мамо. Онази за вълшебните балетни обувки.
	Не съществуват призрачни видения освен във въображението ми. Единственото, което ми е останало, са проблясващите спомени как седя на леглото до нея, приглушената светлина на нощната лампа улавя контурите на красивото й лице, което сякаш се променяше пред очите ми — от бебешката мекота на дете в типичните за тийнейджър вдлъбнати черти и извивки.
	_Твърде бързо — близнаците растяха твърде бързо._
	_Твърде рано — загубих я твърде, твърде рано._
	— Не си ли прекалено голяма за приказки за лека нощ? — усмихнах й се закачливо.
	— Никога няма да съм прекалено голяма за това — усмихна се и тя, позволявайки ми да я хвана за ръката.
	На лицето ми се изписва усмивка, като се сещам как разговорите ни преди заспиване винаги приключваха по един и същ начин. Анабел отваряше книгата на любимата си страница, на сцената, която харесваше най-много в приказката. Онази, в която малката танцьорка прави толкова бързи пируети, че се вдига във въздуха и полита, косата й се вее в нощното небе и се оплита в звездите. Магическите й обувки за балет я отвеждат в красива земя, пълна с гигантски цветя и говорещи животни.
	— Нямаше ли да е прекрасно — подхвърлих, — ако можехме да летим.
	— Иска ми се наистина да вярвах, че има магически обувки. Но магията не е истинска, нали, мамо? Нито Дядо Коледа. Или Феята на зъбките. Или Великденското зайче. Или…
	— Хей, задръж малко, скъпа — откъде ти дойде наум всичко това? За да е реална магията, трябва…
	— Да вярвам. Знам. Това казва Ейдън — каза тя сънено, искрата в очите й изгасна и ги остави тъжни и уморени.
	— И ти не вярваш на брат си? Ако наистина искаш мечтите ти да се сбъднат, ангелче, ще стане. Ще намериш начин. Всичко е възможно — казах и я погалих по бузата, питайки се колко време ще изтърпи, преди да дръпне главата си. Тя не си падаше по целувки и прегръдки. Но не помръдна и остана притисната в мен като агънце.
	— Онази нощ сънувах, че Матю Джоунс го смазва гигантска буболечка. Ще се сбъдне ли сънят ми?
	Един ден тези красиви и бляскави сини очи, изпълнени с бунтарски дух, щяха да измъчват момчета като Матю Джоунс и Джаспър Марч по съвсем различен начин, помислих си.
	— О, Бел — колебливо я прегърнах, усещайки как фината й копринена коса гъделичка бузата ми. Долових ябълковия аромат от шампоана й, стиснах леко нежните й рамене, които бяха прекалено слаби, за да понесат тежестта на каквито и да било тревоги. — Това момче още ли те закача? Говорих с учителката за този Матю не знам си кой. Какво е станало сега?
	— Нищо особено. Просто, знаеш. Разни неща. — Тя зарови лице в корема на пандата.
	— Бел, има ли нещо, което искаш да ми кажеш? Защото знаеш…
	— Да, знам, мамо, всичко е наред. Не се тревожи. Имаш си достатъчно грижи на главата — каза тя като възрастен човек.
	— Имам ли? — попитах през смях, но сърцето ми се сви, когато осъзнах, че най-вероятно ме е чула как крещя тези думи на Дом предната вечер. _Престани да ме тормозиш с това училище. Нищо повече не мога да направя, имам си достатъчно грижи на главата!_


	Оставям този болезнен спомен да отмине и нежно затварям вратата на стаята й зад гърба си.
	_Лека нощ, миличка. Обичам те._
	Но не е толкова лесно да затворя вратата, след като внезапно ме обзема нова тревога. Не мога да се отърся от вината си, че постоянните кавги между мен и Дом са правили близнаците нещастни. Защото бяхме започнали да се караме през повечето време. Осъзнавам това сега. Да не би Анабел да се е страхувала в собствения ни дом? Дали последните часове от живота й са били изпълнени с трептящо безпокойство? Дом ме обвини, че съм била прекалено твърда с дъщеря си и тази забележка ме жегна дълбоко. Дали действително и Анабел е мислела така — че съм я тормозела твърде много? Че не съм била майката, от която се е нуждаела?
	Поемам дълбоко дъх, за да прогоня болката от тази мисъл. Насилвам се отново да се върна в миналото. Отчаяно искам да се уверя, че красивата ми рожденичка не е умряла, без да знае, че десетте й години на този свят са били най-хубавите в живота ми и че мама я е обичала.


>>	12

	— Моля те, скъпа, престани да се надвесваш през парапета. Отстъпи малко назад, моля те!
	Помня, че веднъж заведох близнаците с влак до Брайтън по време на пролетната ваканция. Анабел нарочно ме провокираше, като се надвесваше през парапета в края на кея. Вятърът развяваше косата й и тя бе толкова слабичка, че се ужасявах да не отнесе и нея. Или да падне.
	— Виж ме! Мога да летя!
	— Достатъчно, Анабел. Моля те, спри да дърпаш дявола за опашката.
	— Само ми разваляш веселбата. Няма да падна и да се удавя — каза тя, прочела мислите ми. — Вече не съм малко дете, плувам по-добре и от теб, и от татко. Така че можеш да спреш да откачаш всеки път, когато сме край вода. Право в десетката! — добави, след като взе коричка хляб от земята и я хвърли по един гълъб.
	— Хайде да отидем да похвърляме камъчета в морето — предложи Ейдън. — Предизвиквам те, Бел. Който направи най-много жабки, ще седне до прозореца във влака на път за вкъщи.
	Ейдън. Вечният миротворец. Иска да помирява, докато Анабел иска да провокира.
	Но тя бе права. Трябваше да спра да се тревожа. Сега и двамата бяха отлични плувци. Аз се бях погрижила за това и след онзи ужасен инцидент, когато бяха съвсем малки, ходехме в Корнуол всяка година за лятната ваканция и нищо лошо не се бе случвало. Трябваше да се поотпусна.
	— Хайде, любов моя — казах по-нежно. — Нека си купим захарен памук. На бас, че не можете да го изядете, без да си оближете устните накрая.
	Стигнахме до сергия, на която се продаваха всевъзможни нездравословни неща, които обикновено не позволявах на близнаците.
	— Нали казваше, че захарният памук е вреден за зъбите — засмя се Ейдън, докато държеше в ръка огромен пухкав розов облак от лепкава захар.
	— От захарта ти излизат пъпки — каза Анабел, която опитваше да си придаде начумерен вид.
	— Със сигурност. Огромни розови пъпки — откъснах парче памук и го сложих на върха на носа си, където стоеше като огромна космата пъпка.
	— Вижте, имам шарка — каза Ейдън, който залепи няколко пухкави топчета на брадичката си.
	— Не, имаш огромна розова брада, Ейд! — отговори злорадо Анабел и най-накрая се ухили, като напълни шепата си с памук и го натика в лицето на брат си.
	— Е, чакайте само да размахам магическата си розова пръчица и за секунда ще ви пренеса долу на брега, където бя… ей, измамници — извиках по близнаците, които ме изпревариха и изтичаха от кея надолу към каменистия плаж.
	— Който стигне последен в морето, е миризлива бомба — извика Анабел, чиято коса се вееше назад, докато спринтираше пред Ейдън към водата.
	— Ти си луда, Бел — каза Ейдън и поклати глава. — Ти също, мамо — добави през смях, когато секунди по-късно събух чехлите си и се присъединих към Анабел във водата.
	— Идвай насам! Водата е топла и приятна, честна дума — подмамих Ейдън да влезе в морето и се изсмях на ужасеното му изражение, когато тънките му прасци порозовяха от студа.
	— Измами ме — възмути се той с тракащи зъби.
	— Това променя нещата — каза Анабел и усмивката й изведнъж изчезна. — Обикновено татко е този, който прави номера.
	Анабел излезе от водата и се отправи нагоре по каменистия склон.
	— Хей, изчакай скъпа. Не толкова бързо — затичах се след нея, грабнах нещата си от земята и опитах да не обръщам внимание как острите като шипове камъчета се набиваха в ходилата ми. — Защо е всичко това? Аз ли те разстроих или тати?
	— Не ми се говори за това — отвърна тя и се спря, колкото да обуе маратонките си на бос крак.
	— За какво не ти се говори, съкровище? Ейдън, знаеш ли какво има предвид сестра ти — попитах го, когато пристигна запъхтян до мен.
	— Да не е, защото татко не дойде да гледа представлението ти, въпреки че обеща?
	Ейдън настигна Анабел, хвана я под ръка и двамата продължиха към крайбрежната улица.
	— Да, това е. Може ли сега да отидем да пазаруваме, мамо? — попита тя.
	— Ами добре, щом това искаш — казах, макар да не бях убедена в отговора, който Анабел даде на Ейдън.
	— Знаеш, че чичо Макс обича да ви гледа на всичките ви представления. Обзалагам се, че е попитал дали не може да отиде вместо баща ви. Според мен е трябвало да е изненада, а не номер — отпуснах ръка на рамото й и я придърпах към себе си.
	— Мамо, всичко е наред. Да отидем да пазаруваме? — напомни ми тя след няколко секунди, дръпна се и завъртя очи.
	— Разбира се, ще пазаруваме. Всеки от вас може да си избере по някоя нова дрешка, след което трябва да се отбия на едно място, преди да се качим на влака за вкъщи — смръщих вежди и погледнах часовника си, преди да натисна бутона на светофара за пешеходци.
	— Супер — каза Ейдън и отново хвана сестра си под ръка.
	Тя никога не се дърпаше от Ейдън. Често ги наблюдавах, докато бяха малки, и ми бе трудно да различа коя малка ръчичка на кое малко телце принадлежи. Чувстваха се напълно комфортно да бъдат сплетени. Питах се дали това ще се промени, когато пораснат, и стомахът ми се свиваше при мисълта, че ще станат тийнейджъри, а сетне и възрастни хора. Моите дечица. _Винаги_ ще си останат моите дечица. Докато вървяхме бавно из слънчевите улици на Брайтън, се надявах, че ще останем все така близки.


	— Какво ще кажеш за тази — попитах, държейки в ръка прекрасна синя велурена къса рокля, която бях сигурна, че ще допадне на Анабел. Тя обожаваше всичко драматично и изискано. — Тъмносиньото наистина подчертава очите ти, любов моя.
	— Твърде къса е, мамо. И деколтето е твърде дълбоко. Ще ми се вижда всичко. Не, не ми харесва.
	Тя я избута с ръка настрани и се запъти към следващата секция.
	— Сигурна ли си — настоях, изненадана, че отхвърли роклята. — Можеш да си носиш черния клин отдолу и…
	— Казах не. Искам нов суитчър.
	Тя се отправи към щендер със суитчъри и застана пред тях изправена, все едно е глътнала бастун.
	— Стеснителността не е в твой стил, скъпа — казах нежно и върнах роклята обратно. Помогнах на дъщеря си да прерови горнищата и за моя изненада тя избра суитчър, който беше близо три размера над нейния. Щеше да й виси до коленете.
	— Хей, вижте. Нека вземем това на тате за изненада — каза с усмивка Ейдън, държейки бяла тениска с щампа на огромни черни слънчеви очила отпред.
	— Хм, забавно. Малко приличат на тези на баща ти, нали? Да я вземем ли, какво мислите?
	— Да, татко обича изненади — измънка Анабел, докато преравях дебитните карти, и накрая дадох тази за скромната си спестовна сметка. Имахме само една кредитна карта и тя беше у Дом. Финансите на домакинството бяха негова отговорност, децата — моя. Така се бяхме разбрали, въпреки че понякога ми правеше впечатление, че Дом купуваше за себе си много повече нови дрехи, отколкото ние тримата, взети заедно, имахме.
	— Чичо Макс също обича. Той винаги ни купува нови дивидита, видеоигри и разни други работи — добави Ейдън.
	— Вие сте му племенници. Харесва ви. Това не е престъпление.
	— Татко казва, че е изненадан как чичо Макс досега не е влязъл в затвора — каза Анабел.
	— _Какво?_ Това са глупости. Сигурно се е шегувал. Просто там, където са отраснали, е било… Е, мисля, че много от децата са се забърквали в неприятности. Щастливци сте, че имате такъв хубав дом.
	— Затова ли чичо Макс постоянно ни идва на гости — попита Ейдън, хващайки ме под ръка на излизане от магазина.
	— Най-вероятно заради това, любов моя. Но семейството е важно. Не мислите ли? Всички трябва да се грижим един за друг.
	Стиснах го за ръката и автоматично посегнах към ръката на Анабел, когато тръгнахме да пресичаме. Щом пресякохме благополучно, се спрях да погледна всеки от близнаците поотделно. Ейдън гледаше футболни обувки на витрината на спортния магазин, Анабел бе свела глава и си влачеше краката.
	— Добре, явно пропускам нещо. Какво става, скъпа? — попитах и я стиснах за ръката окуражително. Каквото и да имаше обаче, тя отказваше да го сподели и почувствах носталгична мъка за дните, в които децата изказваха гласно всяка мисъл, която им идваше наум. Сега бяха по-близо до пубертета, отколкото осъзнавах.
	— Може ли сега да купим сладолед — попита Ейдън, след като подминахме спортните магазини и нямаше повече на какво да се любува.
	— Да, _бихте могли_. Когато ми кажете какво става. Нещо се е случило. Или нещо е разстроило Анабел. И искам да знам какво е. Нещо свързано с татко ли е?
	— Той защо не дойде с нас днес. — Анабел смръщи красивото си лице. — Предния път също не дойде.
	— Работи. _Винаги_ работи — отговори Ейдън и сръчка с пръст сестра си.
	— Ваканциите на морето не се плащат сами, нали знаете. — _Нито училищните такси_, казах си наум.
	— Можехме просто да си останем в старото училище. То беше безплатно — измрънка Ейдън, прочел мислите ми.
	— Нищо не е напълно безплатно и вие дори не сте завършили една пълна година в новото си училище. Нека просто изчакаме и видим как ще се развият нещата през следващите няколко седмици, а? Сега, ако побързаме, ще имаме време за сладолед преди срещата ми.
	Насилих се да се усмихна. Почувствах се разтревожена, но не знаех защо.
	— Супер — възкликнаха те едновременно, но долових ирония в гласовете им.
	— Хайде, скъпи мои. Денят беше прекрасен. Жалко е, че свършва, но скоро ще се върнем. Знам колко ви харесва край морето. Освен това в Корнуол е страхотно, но Брайтън също е прекрасен, нали?
	Опитвам да си спомня каква уговорка имах, но изобщо не се сещам с кого се срещнахме този ден, нито пък защо. Следващото нещо, което си спомням, е как Анабел стъпва с малките си крачета по стълбите на следващата вечер, след като й забраних да отиде да спи в къщата на приятелка, защото беше далеч, а и не познавах родителите й.
	— Но, мамо, в пролетна ваканция сме. Искам да прекарам няколко дни с Давина. Какъв е проблемът?
	— А не искаш ли да прекараш известно време вкъщи? Вчера казах на баща ви, че Брайтън ви липсва и той обеща да си вземе няколко дни отпуск. — Не й казах, че Дом се съгласи едва след няколко часа увещания, докато той се присмиваше на неумението ми да шофирам и ме критикуваше, че не съм оценявала работния му график. Като цяло се държа, все едно съм го накарала да лети с нас до Ню Йорк за уикенда. — Мислех си утре да отидем на кино. На онзи филм, който с Ейдън искахте да гледате в Кингстън. Или пък да отидете с колелета в парка „Ричмънд“ и да поканите чичо Макс. Какво мислите?
	Поколебах се на вратата на спалнята на Анабел. Бях раздвоена. Исках да проведем истински разговор, но знаех, че ако не съм готова с вечерята на Дом, когато се прибере, ще бъде в лошо настроение.
	— Предпочитам да остана у Давина. Моля те, мамо!
	— О, Бел. Съжалявам, аз…
	— Хубаво — отсече Анабел, скочи и затръшна вратата под носа ми.
	— Не бъди такава, скъпа — наведох глава към вратата. Искаше ми се да знам кое е най-доброто решение и се подразних, че не мога да обсъждам тези неща с Дом.
	Ейдън беше прав — баща им все работеше. Дом също не изглеждаше доволен от това. Често се оплакваше, че всичко, за което го бива, е заплатата в края на месеца, както и че прекарвах повече време с близнаците, отколкото с него. Като че ли непрекъснато се карахме за това. Знаех, че съм виновна, понеже си намирах извинения да не излизам сама с него. Но след цял ден търчане с децата до училище и обратно, до занимални, супермаркети, след почистването на къщата и поддържането на градината последното, което ми се правеше, беше да се наконтя и да седна в шумен ресторант. Знаех, че трябва да положа повече усилия, но всеки път, когато излизахме, просто започвахме да спорим за децата или за работата на Дом.
	Чувствах, че сме започнали да живеем на различни планети и това се превръщаше във война на световете. Дом каза, че му липсва да има до себе си жена, която няма лего в чантата и пържен боб по ризата. Не можех да си спомня кога за последен път успях да говоря с него за нещата, които ме притесняваха. За това, че Анабел израстваше и искаше повече свобода. За това, че не се чувствах комфортно да я пусна в големия лош свят. Дори не смеех да повдигна отново въпроса за училището. Дом се скъса да се извинява, че ме зашлеви на деветата ни годишнина, но оттогава ми посегна още няколко пъти. Засега успяваше да запази самообладание, но аз все бях на тръни в опитите си да не предизвиквам гнева му.
	Споделих някои от тревогите си с Луси и опитах да не обръщам внимание на останалите. Не исках да призная на приятелката си, че Дом ме е ударил или че Анабел ме изгони от стаята си. От това се почувствах още по-тъжна и по-наранена, отколкото от агресията на Дом. Спомням си страха си от мисълта да пусна Анабел да спи в чужда къща, без да знам кой я завива, кой я целува и прегръща за лека нощ. Страх, че не мога да бдя над нея.
	Изведнъж се появява мисъл, която не ми дава мира…
	Това обяснява ли моя избор?
	_Да не би да съм искала да отрежа крилата на Анабел? Да я накарам да остане дете, моето детенце… завинаги?_
	Принцесата на татко, ангелчето на мама.
	Сега тя ще остане такава завинаги. Никога няма да порасне. Питам се дали дълбоко в себе си не съм искала точно това. Избрах ли Анабел, защото смъртта я свързва с мен за вечни времена? Тя няма да стане възрастна и да ме изостави. Красивото ми момиче винаги ще лежи под розовите храсти, близо до мен, замразена във времето.
	Може би избрах дъщеря си, защото съм вярвала, че моят син — миличкият ми домошар Ейдън — винаги ще предпочете мен, но Анабел един ден би избрала да ме напусне. От нея щеше да остане само стая, пълна с плувните й трофеи и медали от конкурси по танци, книжките й с приказки и плюшените мечета. Щеше да отлети и може би никога повече да не се върне в гнездото.
	След като ме осени тази болезнена идея, трябваше се насиля да я обмисля. Дали не бях наказала Анабел, задето не се нуждаеше от мен достатъчно? Задето бленуваше за големия широк свят, а не за приветливия ни дом? Дом, който създадох за децата си с толкова старание и мъки?
	Задушавам се при тази мисъл — пропъдих ли дъщеря си, преди тя да ме е отхвърлила? Не мога да понеса цялата тази болка. Най-вече защото избирайки Анабел, изгубих и Ейдън.


>>	13

	Ейдън танцува из хола. Радостните му викове ме привличат като магнит и аз се откъсвам от мъчителните спомени, за да се полюбувам как подскача наоколо с някаква лъскава златна статуетка над главата си.
	Осъзнавам, че това е трофей. Плувен трофей. При това положение трябва да е неделя — състезанията по плуване почти винаги са в неделя. Нима изгубих цял ден, заключена вътре в мислите си?
	Изглежда времето все още няма значение за мен. Но се хващам за тази малка подробност. Уикенд е и Ейдън ще си бъде у дома. Може би днес ще възвърна гласа си и ще намеря начин да прескоча тази ужасна пропаст между нас. Вероятно е спечелил някакъв турнир тази сутрин, мисля си. Усмихвам се на радостта, която не съм виждала толкова дълго на лицето му, но се чувствам тъжна, че не съм била там, за да го подкрепя. Иска ми се Дом да ми беше казал за това, вместо да ме оставя да спя. Чудя се дали умишлено държи Ейдън далеч от мен. Може би иска да ме изолира. Може би умишлено възпира нашия син — да го защити от страданието да види травмираната си объркана майка или пък да накаже мен за това, което сторих?
	Или може би не е умишлено. Може би просто ме е оставил да спя тази сутрин, защото изглеждам изтощена. Наистина се чувствам ужасно уморена. Толкова немощна, че едва се движа. Извикването на спомени ме накара да изтръпна от емоции. Всичко боли, нервните ми окончания сякаш бръмчат, пръстите ми пулсират горещо, а главоболието ми не минава.
	_Това е нещо ново_, признавам с изненада. Толкова дълго време нямах почти никакви телесни усещания, физическите ми сетива бяха сковани от скръб. Сега поне изпитвам болка, което си е нещо като напредък. Макар да се притеснявам, че стресът е отслабил имунната ми система и може да съм развила някакво заболяване. Все още ми се губят отрязъци от време и като цяло се чувствам объркана и дезориентирана. Вероятно трябва да се видя с личния си лекар, но все още не мога да събера кураж да изляза от къщата. Дали тя ходи на домашни посещения…
	Откъсвам се от тази мисъл, когато забелязвам светлия ореол на следобедното слънце, който озарява Ейдън в центъра на стаята. Изглежда поотслабнал и косата му отново е скъсена. Чудя се дали е решил да се подстриже за състезанието, или Дом се е възползвал от отсъствието на разсъдъка ми, за да окастри бляскавата му корона, така че да изглежда по-мъжествен, както винаги е настоявал. Дали Ейдън не е погледнал тревожно през рамото си, очаквайки да го спася, когато баща му го е повлякъл насила към бръснаря?
	_Дали е протегнал умолително ръка, когато избрах сестра му?_
	Въпросът ме заслепява и не мога да спра ума си да потъне в още по-мрачни мисли… Дали не посочих Анабел с кимване или жест? Дали тя ме е погледнала с объркване в очите? Дали агонията от моето предателство е разкъсала сърцето й на парчета още преди убиецът да стреля? Дали Ейдън е гледал ужасен как целият му свят се разпада, а след това е побягнал да спаси живота си, да избяга от жената, която би трябвало да даде своя живот, за да спаси техните?
	Спри. Не отивай там. Опитвам се да си наложа да не се връщам в миналото. Трябва да остана тук и сега. Днес Ейдън е победител и аз съм изключително щастлива да видя радостта му. Просто ми се иска да бях там и да ликувам с него. Егоистично се питам дали би могъл да се обърне към мен, да сподели вълнението, изненадата и гордостта си с мама, както щеше да направи преди. Когато Анабел беше тук.
	_Тя щеше да е толкова горда._
	Копнея Ейдън да срещне погледа ми и да прочете мислите ми, без да се налага да чува думите, които не съм в състояние да изговоря. Да ни е достатъчна една усмивка да се разберем, спомняйки си как двамата с Анабел тичаха в кръг из стаята, а след това тя го дразнеше, че я е изпреварил само защото го е оставила.
	Ейдън се спира за миг и очите му сякаш срещат моите. Те са по-сини от морето в Корнуол и имат малки златни петънца в ирисите. Зениците му са като черни мъниста на фона на яркото слънце, което изпълва стаята. Толкова съжалявам, скъпи. Мисълта пулсира през мен. Всячески опитвам да изкажа думите, но те са заклещени в гърлото ми. Правя опит да се усмихна, но не се получава.
	Затварям очи и мигновено виждам черна маска, големи ръце в ръкавици, оръжие, насочено към лицето ми. Очите на Анабел са толкова широко отворени, че бялото около сапфирените й ириси блести като китайски порцелан. Виждам, че очите на Ейдън са замъглени от шок и ужас, сякаш страхът го е пренесъл някъде другаде. Поглежда право през мен, сякаш съм невидима, както прави всеки ден оттогава.
	_Защо избра Анабел, мамо?_
	Виждам този въпрос в очите му постоянно. Моето нежно чувствително момче, което винаги е било на крачка зад Анабел. Моят срамежлив любящ син, който бе толкова по-открито привързан и имаше нужда от мен. И все още не мога да му дам отговор, мисля си мрачно. Не мога да му го обясня, защото нямам обяснение дори за себе си. Родителите, които си шепнат тайно на входа на училището, са прави. Що за майка избира едното си дете пред другото?
	Насилвам се да послушам вътрешния си глас, който ми подсказва за още една болезнена възможност, която не мога да понеса. _Обичах ли Ейдън повече от сестра му?_
	Наблюдавам го в мълчаливо терзание, но той се отдръпва от мен. В следващия миг ръцете му, летящи във въздуха, закачат върха на стъклен трофей над камината в стил ар деко. Тежкият предмет се накланя, пада и се разбива на искрящи парчета пред облицованата с плочки камина. Главата на блестящата стъклена фигура на шампион по голф се откъсва, а бронзовият му стик се изтърколва на една страна.
	Дом се появява сякаш от нищото, вдига дясната си ръка като брадва над главата на уплашения Ейдън. Поглеждам сина си с ужас. Той лежи на килима и от устните му се оформят в сподавен вик.
	_Бягай!_
	Ейдън се премята наляво и аз виждам как върху дънките му се образува мокро петно. Малкото му лице се набръчква, карамелените лунички още по-ясно изпъкват на бялата му кожа. В очите му се четат смущение, шок и покруса.
	_Не се обръщай назад!_
	Хвърля се на пода и прикрива главата си с ръце. Завива ми се свят, чувствам се, сякаш съм завързана за тавана с главата надолу, повдига ми се, задушавам се, кръвта бушува в главата ми. Ръцете ми са като приковани с гюлета за земята и не мога да ги вдигна. Чувствам се безсилна да защитя сина си. Дом е по-висок, по-силен. Може да прекърши ръката на дете като клонка и да счупи черепа на момче с един юмрук.
	Дали може да застреля десетгодишно момиче с куршум?
	Мисълта се прокрадва в мен яростно и неудържимо. Не! Това е невъзможно. Напълно немислимо. Отхвърлям идеята незабавно — не на последно място, защото ако Дом беше виновен, той със сигурност вече би бил в затвора. Но все пак чувствам костите си вкаменени. Не мога да се движа, тялото ми се вкочанява, след като позволявам на шокирания ми ум да погълне истината — страх ме е от съпруга ми.
	Дом, когото си спомням от миналото, е различен от този, с когото живея днес. Сега през повечето време той е унил, сдържан, отдалечен — студен, но не гневен, хладен, но не изпълнен с презрение. Трагедията го е променила, както е променила всички нас, признавам. Само насилието хвърля голяма сянка. Кавгите са нещо нормално за всеки брак, знам. Но страхът не е. Или не трябва да бъде. Все още има толкова много неща, които съм забравила, но това си спомням. Нещата между нас не бяха наред. Дом ме удари веднъж — дали не ме е ударил пак?
	_Наранявал ли е децата ми?_
	Няма как да съм сигурна, но не мога да поема риска. Виждам как ръката на Дом пада, докато се обръща. Красивото му лице е бяло като това на сина му. Очите му са притворени над изпитите му бузи, раменете му се превиват, докато се изнизва от стаята с нащърбено парче стъкло в едната ръка и огънат миниатюрен бронзов стик за голф в другата.
	_Скрий се!_
	Ейдън се довлича до пианото в ъгъла на хола и се свива под него с колене, прилепени към гърдите. Той слага длани на лицето си и ридае. Знам категорично, че не мога да преценя дали това затишие ще е само временно. Трябва да си стегна багажа и да замина. Където и да е. В дома на Луси? Няма значение. Трябва само да се махна от тази къща.
	И трябва да взема сина си с мен.


>>	14

	Не мога да открия ключовете си. Или телефона. Къде ли може да са? Фанатично избягвах какъвто и да било контакт с външния свят и нямам представа кога за последно съм гледала в екран. Опитвам се да не изпадам в паника. Опитвам се да насоча вниманието си първо върху практическите въпроси.
	Събудих се, знаейки точно какво трябва да направя. С нетърпение чаках Дом да качи Ейдън на училищния автобус, да тръгне към офиса си и в къщата да се възцари тишина. Тогава започнах да търся, да обикалям къщата многократно, оглеждайки едни и същи места, докато накрая не усетих, че полудявам. Отчаяно исках да изляза, да избягам със сина си някъде, където никой няма да може пак да ни нарани… Безопасен пристан.
	В момента, в който Ейдън се върне от училище, аз ще съм готова. Проблемът е там, че не мога да намеря нищо. Дори не мога да си спомня къде съм търсила и как съм се озовала седнала на пода на спалнята ми с отворен куфар пред мен. Големия, който вземаме за ваканциите в Корнуол. Пълен е до пръсване с мои дрехи — клинове, туники, жилетки — както и на децата. Обикновено успяваме да напъхаме и нещата на Дом, но този път няма и една тениска с яка на „Ралф Лорън“. Гледам по ъглите — нищо. Куфарът е пълен само с дрехи на трима ни, което е странно. Дрехите на Анабел също са вътре, така че навярно съм го приготвила, преди да умре. Екскурзия ли съм планирала? Че защо да отиваме на почивка без Дом? Къде, за бога, съм щяла да заведа децата в разгара на учебната година?
	Оглеждам спалнята, сякаш очаквам отнякъде да изскочи улика, която да ми даде отговорите, които търся. Всичко изглежда по същия начин, както е било винаги. Голямото двойно легло почти запълва малката спалня, масивните махагонови мебели, опрени о всяка стена, нощната лампа „Тифани“, която Луси ни подари за една от годишнините ни, телефонът…
	Червената лампа мига. Има съобщение. Пресягам се и натискам копчето: „Здрасти, сладурче, аз съм. Липсваш ми, нямам търпение да видя всички ви. Очаквам те…“
	Макс. Разпознавам незабавно бързия му говор и дълбокия му глас. Звучи почти идентично с малкия си брат, само че говори много по-бързо и по-твърдо. Колко странно, че ме нарича „сладурче“. Убедена съм, че не сме толкова близки, за да ми казва, че му липсвам. И какво има предвид, като казва, че ме очаква? За какво говори? Няма да ходя никъде. Не съм била никъде, откакто погребахме дъщеря ми.
	Макс беше ли на погребението? Не си спомням. Като се замисля, не си спомням да съм го виждала от седмици, от месеци, не знам колко дълго. Това е странно. Той винаги идваше на гости, независимо дали съм го поканила, или не. Отбиваше се, след като свърши смяната му във фитнеса. Твърдеше, че просто му било на път, макар че мястото, където живееше, бе на няколко километра в противоположната посока. Просто си хвърляше раницата, опъваше се на пода в хола и започваше да играе на ексбокса с близнаците. Често прекарваше цялата вечер с нас.
	Знам, че Дом го ненавиждаше, но никога не съм виждала нещо лошо у брат му. Макс никога не е бил женен и знам, че от време на време се чувства самотен. Донякъде си е единак, биха казали някои хора. Изглежда добре, но е краен, което може би обяснява защо никога не е имал гадже. Силният му интелект върви ръка за ръка с прямотата му. Както Дом каза веднъж — брат му няма никакво себеусещане. Докато Дом компенсира арогантността си с чар, Макс може да е едновременно безцеремонен и надменен. Но близнаците винаги са го намирали за забавен. В чувството му за хумор и в глупавите му шеги има нещо детинско. Винаги с лекота е прекарвал дълги часове с малките.
	Позволявам на още спомени за Макс да изникнат в съзнанието ми, през което минава поток от изображения — мързеливи следобеди в игри на карти вкъщи, забавни разходки до парка с хвърчилото, Макс препуска напред, прегърнал през рамо близнаците от двете си страни. Да, той ги обожаваше, особено Анабел. Въпреки че Дом винаги се отнасяше с дъщеря си като с принцеса, подозирам, че е предпочитал да прекарва повече време с Ейдън, да го учи на номера с топката в градината или да правят различни конструкции с легото на кухненската маса. Бе снизходителен с дъщеря си, но я третираше повече като кукла, отколкото като жизнено момиче в предпубертетна възраст, което има собствено мнение по всеки въпрос. В замяна тя ставаше по-оживена и по-превъзбудена всеки път когато баща й влизаше в стаята. Сякаш се опитваше да спечели одобрението му, като оправдае представата за лекомисленост, която той си бе изградил за нея.
	Сигурна съм, че Дом грешеше, когато каза, че винаги се отнасям по-строго към нея, но тя със сигурност запазваше най-острите си реплики за мен. Луси казваше, че е природен закон момичетата да търсят одобрение от бащите си, а момчетата да искат закрила от майките си. Спирам да ровя из куфара и се опитвам да си спомня последния ни разговор по темата. Нещо относно него пробива дълбоко в съзнанието ми.
	„Ако не друго, съм съгласна с теб за това с момчетата. И Джаспър, и Ейдън са истински джентълмени“, казах на Луси, докато седяхме и гледахме как близнаците и Джаспър си играят с хвърчила в парка, след като ги взехме от репетиция.
	Макс дойде при нас. Луси се натъкнала на него във фитнеса, където ходи на йога всяка събота сутрин, и споменала, че ще се отбие вкъщи след това. Макс, който по принцип не чака покана, тръгнал след нея, като казал, че и без това иска да потича в Бъши парк.
	— Интересна личност, а? Не прилича на Дом, като изключим физически, разбира се. Не мога да отрека, че и двамата са доста надарени от тази гледна точка. Новата продавачка в магазина ми категорично си пада по тях.
	— Е, мисля, че външният вид може да лъже. Братята и сестрите могат да бъдат толкова различни, колкото и еднакви. Виж близнаците — почти еднакви до последния детайл, а напълно противоположни като характер — казах усмихнато, докато гледах как Ейдън и Джаспър са оплели въжетата си и се въртят като изгубени палета.
	— Вярно. — Луси също се усмихна. — Със сигурност си избрала правилния брат.
	— Мислиш ли?
	— Ти не го ли знаеш? — Усмихнатото лице на Луси леко се намръщи. — Знам, че си имахте проблеми. Но сега нещата са наред, нали?
	— Оправяме се. Всички бракове преминават през трудности. Знаеш.
	— Да. Но аз се измъкнах от моя. Дом няма нищо общо с Мат. Или… Никога не те е удрял, нали? Извинявай, не го приемай погрешно и ми кажи да си гледам работата, ако искаш. Но ти нали би казала, ако…
	— Добре съм. Мерси все пак. — Изведнъж се почувствах зле, но не бих изтърсила подобно нещо насред парка, заобиколена от деца и хора с кучета.
	— Виж, защо не си организираме едно излизане? Или гости у нас за вечеря? Може да си поговорим. Ако ми кажеш кога Дом работи до късно, и аз мога да дойда при теб. Джаспър винаги може да преспи при Ейдън. Така няма да се тревожим за детегледачки. Имаш нужда от бутилка вино и малко оплакване — каза тя закачливо, но в зелените й очи видях притеснение.
	— Звучи страхотно. Благодаря, Луси. Дом работи до късно през повечето вечери, така че избери удобна за теб. Ти си заета, докато мен ме издържа мъжът ми и не ходя на работа. — Иронизирах нещо, което Дом бе казал.
	— Боже, не трябва да му позволяваш да те мачка така! Нямам представа как изобщо успяваш да се справиш с близнаците, камо ли с всичките им клубове и следобедите, които прекарваш всяка седмица да помагаш в училището. Превърнала си задния си двор в ботаническа градина и през цялото време държиш под око този твой шантав съсед. Ако не беше ти, горкият старец нямаше да излезе от къщата си след смъртта на съпругата си.
	— Господин Купър е симпатяга — изсмях се аз.
	— Мислила ли си за обучение като асистент-учител? — каза внезапно тя. — Знам, може би е твърде трудно да се върнеш към това точно сега, но си брилянтна с децата. Много им харесваше, когато им помагаше в класната стая. Господин Грант винаги го е отбелязвал. Може би ще успееш да получиш квалификация за асистент-учител. Ще бъдеш фантастична и всеки главен учител ще дава мило и драго да те вземе за свой помощник. Честно. Дори този в новото ви частно училище — добави тя с широка усмивка.
	— Всъщност обмислях този вариант през миналата година. Но Дом е прав, мозъкът ми сигурно вече е закърнял, а и нямам много време за учене с тези две маймуни, които гледам вкъщи — кимнах към близнаците.
	— Значи предпочиташ да вземаш костюма му „Армани“ от химическото и да се грижиш вечерята му да е сервирана навреме. Какво им става на някои мъже? Като ти сложат пръстен на ръката, все едно са ти сложили белезници.
	— Боса и бременна — казах с тъжна усмивка, питайки се как години наред съм вземала собственическото му чувство за шеговита ирония.
	— Но аз си мислех, че ти не можеш?
	— Не, не мога — прочетох мислите й. — Просто си спомних предложението за брак на Дом.
	— Не ми казвай, че брачната клетва е включвала „докато смъртта или счупена пералня ни раздели“… — Тя изметна глава назад и се засмя толкова заразително, че предизвика усмивки по лицата на родителите около нас на опашката за кафе.
	— Ха, забавно. Обаче все още бих казала „да“ — казах искрено.
	— „Да, вземам те“, имаш предвид. Вземам те да ми бъдеш неизменно арогантен цар и господар. Уф. Не те виня. Не е лесно да кажеш „не“ на Дом.
	— Не съм сигурна дали изобщо някога съм опитвала — казах и се намръщих леко на казаното от Луси. — А ти? — усетих, че притаявам дъх.
	— Няма да ме видиш да ходя пак по пътеката към олтара. Най-много да ме видиш по тази между щандовете за шампанско в супермаркета — бутна ме с рамо и пак избухна в смях.
	И аз се засмях, преди Анабел да грабне вниманието ми с грациозните си подскоци и въртене в тревата. Слабите й ръце бяха вдигнати високо, докато размахваше хвърчилото с цвета на дъгата във въздуха. С обърнато към слънцето лице тя изпълни перфектен гран жете, кестенявата й коса се носеше назад от вятъра като огледално отражение на хода на хвърчилото.
	— Много красиво, любов моя — провикнах се. Тя изглеждаше толкова ефирно, че кожата ми настръхна. — Ти си като блуждаещ огън!
	— Точно така — каза Макс, който бе приключил с тичането, грабна Анабел и я въртя ли, въртя, докато тя не закрещя, че й се е завил свят. Той я остави внимателно на земята, сякаш бе чуплива стъклена фигурка.
	— Хайде, Ейд, да се състезаваме до пързалката! — каза Анабел и сбърчи нос към потното горнище на Макс. — Не можеш да ме хванеш, Джаспър Марч! — погледна към тях през рамо и отпраши.
	Спомням си как Макс я гледаше да хвърчи като стрела през парка. Убедена съм, че нейното изящество — в ярък контраст с неговата здравина — го омайваше. Самата аз бях очарована от приказните качества на Анабел и много ми харесваше как се носи из живота като пеперуда. Макс изглеждаше почти омагьосан от нея. Очите му грейваха, когато я видеше да играе на сцената. Винаги й купуваше книги за балета, както и танцуващи кукли от всички най-нови мюзикъли. Според мен сърце не й даваше да му каже, че вече е голяма и от години не си играе с кукли, но намерих няколко от тях в бараката със зловещо надраскани лица и оскубана коса.
	Макс щеше да се разстрои, ако знаеше. Сигурно е бил разбит, когато Анабел умря.
	Изведнъж осъзнах, че не съм виждала Макс, откакто я изгубихме. _Къде е той?_


>>	15

	Колебливо излизам от спалнята и се влача из пустата къща в търсене на улики, които да ми подскажат какво става с Макс — забравено горнище на анцуг, чифт маратонки, купчина видеоигри, чакащи Ейдън да си избере някоя от тях. От Макс обаче няма и помен, което изглежда странно.
	Може би стои настрана, защото — подобно на съседите и приятелите — няма абсолютно никаква идея как да се държи в това мрачно пространство, където преди Анабел гореше с ярък пламък. Сигурно е бил сразен от смъртта й. Потънала в собствената си скръб и тревоги за Ейдън, осъзнавам, че изобщо не съм се сещала за Макс или как той може би страда. Срамувам се, че изобщо не съм помислила за него.
	Той обаче можеше да дойде да ме види, ако искаше. Дали пък не е идвал, а аз напълно да съм забравила? Още един спомен, който травмираният ми мозък е заличил. Заедно със самоличността на убиеца на дъщеря ми, виещите полицейски сирени, смутили спокойствието на нашата тиха трилентова улица в летния ден… ужаса на погребението на Анабел… Не мога да си спомня никое от тези неща. Дори не съм готова да опитам. Но съм любопитна за Макс. Не мога да се сетя за нито една причина, поради която да спре да идва у дома. Анабел не е тук, но той обичаше и Ейдън. Защо не иска да види племенника си, да го утеши?
	Връщам се бавно към спалнята и изреждам мислено възможности — преследват го клюки, откакто семейството ни го сполетя трагедия, дошло му е до гуша и е напуснал района. Не знае какво да каже на опечаления си брат и стои настрана. Шокиран е от моите действия и не иска да ме погледне в очите…
	_Убил е дъщеря ми и е зад решетките._
	Ставам истерична. Първо заподозрях Дом, а сега и брат му. Идеята е нелепа. Какво изобщо може да накара Макс да нарани което и да е от децата ми? Защо ще ме насилва да избирам между тях? Никога не би му хрумнало да ме преследва така. Дом се заяждаше с мен, че Ейдън ми бил любимец, но това не е вярно и съм сигурна, че Макс не мислеше като брат си. Той прекарваше много повече време с нас и обичаше цялото ни семейство. Виждах това със собствените си очи почти всеки ден. Почти не минаваше вечер без присъствието на Макс на масата.
	Връщам се назад да си спомня кога за последно вечеряхме заедно и търся всякакви обяснения защо Макс изглежда е изоставил всички ни.
	— Готин костюм. — Макс остави чинията си встрани и с ножа си за пържоли посочи Дом, който влезе наперено в кухнята, търкайки уморено лице с ръцете си.
	— Ти пак ли си тук?
	— Луксозните костюми не се търсят много във фитнеса, разбира се. Анцузите няма нужда да са ушити на ръка на улица „Савил Роу“. Но знам, че моят…
	— Днес Макс прибра децата от училище вместо мен — побързах да се намеся в разговора им, защото усетих, че Макс ще започне един от своите усукани монолози, а вече виждах раздразнението в изражението на Дом. — Аз, ъъъ… Стомахът много ме заболя.
	За по-голяма достоверност потърках корема си. Всъщност ме боляха ребрата, защото Дом едва не ги счупи предната вечер, когато се върна късно от голф клуба и заяви, че е крайно време да изпълня съпружеските си задължения. Още се вцепенявам от шок, като си го спомня. Подигравателният му смях, когато споменах мигрената, която имах от изчистването на цялата къща онзи следобед. Сутринта, преди да тръгне на работа, Дом демонстративно прокара пръст по прашен перваз във вестибюла и затова се мобилизирах да изчистя. Когато най-сетне разбра, че говоря сериозно за главоболието си, започна да сумти гневно. Лежах будна почти цяла нощ и се притеснявах, че пак ще ми направи нещо. Цял ден стомахът ми бе свит на топка в очакване да чуя ключа му в ключалката на входната врата.
	— А, така ли? Включи кафеварката, Мади. Пресъхнал съм.
	— Има останало ядене в…
	— Ядох навън.
	Близнаците гледаха телевизия в хола. Макс бе предложил игра на карти, при което те се спогледаха и изчезнаха, преди той да успее да намери умишлено скритото в дъното на скрина тесте. Най-накрая ги извади и започна да ги разбърква отново и отново, докато гледаше ту мен, ту Дом. Спрях да сипвам кафе и ги погледнах. Усещах напрежение.
	— Какво, Макс? Изплюй камъчето — каза Дом, когато забеляза, че брат му гледа втренчено в него. Издърпа стол и седна на кухненската маса.
	Макс се облегна назад, скръствайки ръце.
	— Чух, че ще ходиш в „Уестфийлд“ утре сутрин. Просто се чудех дали ще вземеш и Мади. Взех на децата нова игра и мислех, че може да прекарам малко време с тях, докато вие двамата пазарувате в търговския център. Да поиграем футбол, да погледаме филм, да им покажа…
	— Не — отсече Дом. — След това имам среща с клиент. Всъщност потенциален партньор, така че сигурно ще говорим за бизнес в бара. Мади ще се отегчи.
	_Мади_ ще се пречка, казах си на ум.
	— О, наистина ли? В „Сърсис“ сервират над 80 вида шампанско. Винаги си имал вкус за изтънчените неща в живота, Дом. Донеси малко и на нас, какво ще кажеш? Щом не сме поканени…
	— Ние?
	— Мади. Донеси бутилка на съпругата си. — Големите пръсти на Макс започнаха да барабанят по масата.
	— Няма нужда, Макс, наистина. Не искам. — Исках просто да спре да насочва вниманието към мен. Ако Макс не отстъпеше, Дом щеше да излее гнева си върху мен.
	— Срамота — каза Макс, взе картите и пак започна да ги разбърква.
	— Срамота е да съм толкова зает, че да имам да върша бизнес в събота — каза Дом, — но предполагам, че не се случва на всеки.
	Той хвана кафеварката, която бях оставила на масата, но я наклони много рязко и разля кафе по бялата покривка.
	— Дяволите да го вземат, непохватна… Просто го избърши, става ли? — погледна ме и аз посегнах бързо към кухненската ролка.
	— Мислех, че ще си търсиш нова чанта за голф утре. Нищо не си споменавал за среща — казах тихо, докато попивах кафявото петно, от което излизаше пара.
	— Не съм ли? — Дом не си правеше труда да ми дава обяснения. Вдигна глава и погледна над рамото ми към кухненския бюфет. Знаех, че търси бутилката с уиски. Бях я скрила.
	— Пропусна малко. — Той посегна с ръка, грабна ме за китката, дръпна ме грубо към масата и сложи ръката ми обратно върху горещото петно.
	— Значи утре цял ден ще си навън? — каза Макс, като не откъсваше поглед от брат си.
	— Да. Не. Не знам. Ти разпит ли ми правиш? — Дом стана и започна да рови раздразнено из кухненските шкафове, докато най-сетне не намери бутилката „Джак Даниелс“. Наля си голяма чаша от златната течност и изпи половината на екс.
	Анабел, която бе влязла в кухнята за чаша вода, се намръщи при доволния му вид.
	— Става ли да останем до по-късно тази вечер, мамо? Искаме да догледаме този филм. — Буйните коси на Анабел погъделичкаха лицето ми, когато се наведе да прошепне молбата си на ухото ми.
	— Добре, любов моя. Все пак утре не сте на училище. Но само този път. — Потърках китката си и опитах да не обръщам внимание на болката, която Дом ми причини, стискайки костите ми, които и без това бяха натъртени.
	— Винаги казваш така! Ще го кажеш и идния петък вечер и след това по` следващия. — Тя се умилкваше като котка в сгъвката на ръката ми.
	— Да не кажеш после, че не си късметлийка. Но не стойте до много късно — предупредих я, като видях как сънено потърква очи. Увих кичур от косата й около пръста си и я погъделичках с него по изпъстрения с лунички нос.
	— Да, госпожичке. Отдавна ви мина времето за лягане — намеси се Дом, докато си наливаше второ уиски. — Ще дойда да ви завия по-късно — добави той и я плесна леко по дупето, когато минаваше покрай стола му.
	— Нямам нужда някой да ме завива. А ти нали ще закараш чичо Макс у дома?
	— Не, няма — отговори твърдо. — Достатъчно голям и грозен е да си хване автобуса. Нали, Макс?
	— Предполагам. Щом е такъв проблем да закараш брат си, който впрочем е гледал децата ти цял следобед, помогнал им е с домашните и ги е научил как да делят.
	— Убеден съм, че сме ти се отплатили предостатъчно с вечери — каза Дом и погледна в празната чиния на Макс. — Несъмнено ще си тук и в неделя на обяд.
	— Наздраве! Ще дойда.
	— Това не беше покана.
	— Луси и Джаспър няма ли да дойдат в неделя? — попита Анабел на вратата.
	— Още ли си там, принцесо? Да не подслушваш? Защото, ако подслушваш, ще отговаряш пред Гъделичкащото чудовище. — Дом се пресегна, издърпа я в скута си и я гъделичка по ребрата, докато тя не се задави от смях.
	Анабел се съпротивляваше, опитваше да се изплъзне и с неудобство издърпа надолу късата си лилава нощница. Обикновено обичаше да е в центъра на вниманието и този признак на стеснителност бе нещо ново. Тя действително растеше, давах си сметка за това. Съвсем скоро щеше да влезе в пубертета, да започне да опознава тялото си и въобще нямаше да ни позволи да я прегръщаме.
	— Ще дойдат — обади се Ейдън, който влезе в кухнята с нинтендото в едната ръка и празна купа в другата. Очите му търсеха още храна. — Джасп каза, че майка му ще го води в „Уестфийлд“ утре сутрин, за да му купи нови бутонки, понеже се справил много добре на теста по математика. — Той намери кутия зърнена закуска, бръкна вътре и извади цяла шепа, от която разсипа половината по пода, защото не улучи купата.
	— Хубаво, любов моя — отговорих и се обърнах да почистя, за да не види как се изчервих и очите ми се напълниха със сълзи. Възможно ли е Луси и Дом наистина да се срещат тайно зад гърба ми? Джаспър щеше да бъде с тях, така че със сигурност не планираха да изпият по питие в тиха и интимна обстановка. Но дори при това положение ми стана неприятно, че нито са ми казали, нито са ме поканили.
	— Благодаря за пържолата, Мади. Беше върхът. Оставям ви — каза Макс, нарушавайки неловкото мълчание.
	— Пак заповядай. Доскоро. — Положих усилие да се обърна и да се усмихна.
	— И не се тревожи за неделя. Ще се отбия през седмицата. Тогава ще направим реванша по покер, нали, Бел? — добави Макс и се измъкна покрай нея през вратата.
	— Дай на чичо целувка за лека нощ, Анабел. Хайде. Сигурен съм, че в училище ви учат на по-добри обноски от това за по четири бона на срок. — Дом въздъхна тежко и отново се пресегна към бутилката пред себе си.
	— Извинявай. Лека нощ, чичо Макс — каза тихо Анабел.
	Макс сложи голямата си длан на главата й.
	— Лека нощ, сладурче, приятни сънища.


>>	16

	Отново съм се втренчила в телефона до леглото, сякаш може да ми даде повече сведения за местонахождението на Макс. Все още съм в пълно неведение. Не мога да спра да мисля за него. Постоянно опитвам да разгадая съобщението му, докато не осъзнавам, че нещо липсва от нощното ми шкафче.
	В деня, в който близнаците се родиха, след като ме зашиха и закараха с количката обратно в болничното отделение, акушерката се появи с голяма усмивка и фотоапарат „Полароид“, за да направи първата ни обща снимка с близнаците. Това е кадър, който значи повече за мен, отколкото целият ни сватбен албум. Бих влязла в горяща къща или лазила по нагорещени въглища, за да го опазя. Винаги пазя снимката до себе си, до леглото си, поставена в обикновена бяла дървена рамка с надпис „любов“.
	_А сега я няма._
	Очите ми обхождат стаята, но мозъкът ми ги насочва обратно към куфара пред мен. Бавно преравям дрехите, ръката ми бърка дълбоко навътре и търси в отделението в дъното на куфара. Пръстите ми напипват цип, дърпам го и внимателно пъхвам ръка, опипвам пухкавия джоб и намирам нещо твърдо… и дървено.
	Ценната ми снимка лежи в скута ми и искам да се гмурна в нея, да прегърна бебетата си, да бъда отново тази жена — опиянена от любов към новия си съпруг, към простия ни щастлив живот, към чисто новото ни семейство. Всичко обаче приключи. Отиде си завинаги. Прокарвам пръсти през леко избледнелите образи на близнаците, иска ми се да можех да ги съживя в ръцете си, да имах чифт вълшебни обувки за балет, които да ме откарат обратно в онзи момент, най-хубавия ден в живота ми. Притискам рамката към гърдите си.
	Нещо ме убожда по кожата, подавайки се от ръба на рамката. Отварям я и от нея изпада хартиено пликче, в което има билети за влак.
	Дестинация: Брайтън.
	Дата на пътуване: рожденият ден на близнаците.
	Дата на връщане: неопределена.
	Пътници: Един възрастен и две деца.
	Замръзвам за известно време, объркана съм и когато най-сетне успявам да се фокусирам отново върху билетите в ръката си, чувам стъпки. Затаявам дъх и кожата по гърба ми настръхва чак до врата.
	_Има някой в къщата._
	Бързо оглеждам къде да се скрия и изпитвам шок, когато виждам опаковани в цветна хартия подаръци, скупчени в ъгъла на стаята. Хола.
	_Какво правя тук?_
	Пак бяло петно в паметта. Устата ми е пресъхнала, очите ми са мътни. Дезориентирана и останала без дъх от страх, напрягам погледа си да огледам по-отблизо планината от подаръци. Виждам лилав балон на връвчица, завързана около едната от кутиите. Люлее се напред-назад от течението заради отворения прозорец. Чувам звъна на вятърните камбанки и сладките мелодични високи тонове на флейта, но не им обръщам внимание, защото погледът ми се заковава на написаното върху балона. Леко кимвам с глава, сякаш искам да си кажа:_ Точно така, прочете думите правилно._
	__ЧЕСТИТ ДЕСЕТИ РОЖДЕН ДЕН!__
	Няма никаква логика. Защо Дом не е махнал подаръците на близнаците? Те така и не успяха да ги отворят сутринта на рождения си ден, но със сигурност не са стояли тук през цялото това време. Щях да забележа. Или пък наближава единадесетият рожден ден на Ейдън и Дом не си е направил труда да купи нови балони. Да не би времето да е минало така неусетно, че да съм пропуснала неговия специален ден? _Рожденият му ден винаги ще се пада на годишнината от смъртта на сестра му._ Бедното ми мило момче.
	Балонът се клатушка, като че ли ми прави насърчителен жест. Лилав е, любимият цвят на Анабел. Купчината подаръци не е за сина ми. Тя е…
	Нов шум — стълбите скърцат, на входната врата се тропа. Чувам как сърцето ми бумти. Поглеждам през рамо, очаквам вратата да се отвори и той да нахлуе в стаята. Убедена съм, че убиецът на дъщеря ми се е върнал за мен. Играе си с мен, налага ми психически тормоз.
	В следващия момент осъзнавам, че това не е логично. Никой не тръгва да се разхожда спокойно по улиците на същото предградие, след като е убил дете в него. Не бива да бъда параноична. Не съм в никаква опасност, няма убиец в дома ми. Просто ще се разходя спокойно из къщата, за да си докажа, че никой не ме преследва, това е просто поредният симптом на посттравматичен стрес. Понеделник сутрин е, Дом е на работа, Ейдън е на училище, къщата е празна. Единствено аз съм тук, сама с кошмарите си.
	_Кой обаче е върнал подаръците на близнаците в хола?_
	Поглеждам към тях, докато се влача из стаята, открехвам вратата и тя изскърцва. Надничам във вестибюла и присвивам очи заради влизащата през стъклената врата слънчева светлина. Сърцето ми сякаш забавя биенето си и после рязко се ускорява, когато си спомням огромния неясен силует от онзи летен ден. Бързо извръщам глава и се втурвам по стълбите. Вече не правя опити да съм безшумна, а просто отчаяно опитвам да избягам от тази входна врата. Прозорецът към ада.
	Краката ми, изглежда, знаят накъде са се запътили и секунди по-късно седя на леглото на Анабел. Мозъкът ми очевидно прави директна връзка между възможността в къщата ми да има натрапник и дъщеря ми. Всяко усещане за заплаха ме дърпа като магнит към нея. Или поне там, където присъствието й все още се усеща.
	Свивам се на леглото й и се ослушвам за шумове в къщата. В почти пълната тишина долавям леко бръмчене. Смръщвам вежди, неспособна да определя какво издава този звук. Чакам да чуя дали ще спре, но във въздуха продължава да се носи немощно бучене като от електроуред, в което няма нищо заплашително. Къщите издават всякакви странни звуци, мисля си. Никой не е дошъл да ме нарани. Няма нужда да преглеждам в долапите, зад пердетата или под леглото…
	И все пак го правя. Само че вместо плашило или чудовище с оръжие в ръка намирам нещо също толкова ужасяващо — дневника на Анабел.
	Сядам с тефтера с твърди корици, на които има снимка на свежи бели рози. Стоя така дълго време. Знам, че дъщеря ми е споделила най-съкровените си мисли между тези страници — надеждите, тревогите, страховете си… И без съмнение всички небивалици, с които повечето деветгодишни се занимават.
	Купих този дневник на Анабел заради красивата корица и защото тя винаги е обичала да пише, но след това не съм се сещала за него. Със сигурност никога не съм го търсила и сега нещо ме разколебава. Наистина ли искам да разбера какво се е въртяло в главата на мъртвата ми дъщеря, щом никога няма да имам възможността да й задам въпроси за написаното на тези страници?
	Осъзнавам, че ме е страх да не разбера, че не съм я познавала толкова добре, колкото съм си мислела. Или може би, че тя ме е познавала прекалено добре и че ме е разчела съвсем ясно. С болка признавам, че умната ми интуитивна дъщеря може би е усещала, че са се появили проблеми между мен и баща й. Би ме наранило жестоко сега, ако узная, че се е тревожила за това. Сигурна съм, че никога не съм казвала в прав текст на Анабел или Ейдън, че съм нещастна, защото чак сега започвам да осъзнавам, че съм била дори преди семейното ми нещастие да бъде засенчено от тоталното сриване на моя свят. Смъртта винаги надделява над развода.
	Това ли е станало? Затова ли съм купила тези билети за влак с отворена дата за връщане? Смятала съм да напусна Дом и да взема децата със себе си на рождения им ден? Датата изглежда толкова значима. Защо на рождения им ден? Или просто не съм могла да издържам повече и съм решила само да изчакам да изживеят специалния си момент? Да духнат свещичките, преди да попаря щастието им и да ги отведа от приятелите, дома и баща им…
	Но защо Брайтън? Познавам ли изобщо някого там?
	Спомням си искрящите очи на Анабел, когато се наведе през парапета на края на кея. Спомням си, че имах среща с някого там. Усещам нечия сянка, знам, че планирах или се надявах да се срещна с някого по време на пролетната ваканция. Но не си спомням име, нито лице. Пълна дупка в съзнанието ми. Може би няма връзка. Може би не съм имала среща онзи ден и Брайтън е просто нещо ново, непознато. Вероятно това е била целта ми. Може би точно това съм искала — да избягам и да започна на чисто някъде, където никой няма да се сети да ме търси. Където никога няма да бъдем намерени.
	_Безопасно място._
	Мисълта отеква в главата ми. В безопасност от Дом — да, сега го разбирам. Страхувах се от него, а може би децата също. Може би това ме е насочило към ръба — да виждам как децата ми гледат баща си с широко отворени от страх очи, как се крият под пианото, очаквайки брадвата да се стовари върху тях.
	Не съм планирала да им кажа, знам го. Щяла съм да скрия билетите в куфара, прибрани в рамката от снимката, която никога не бих изоставила. Да опитам да ги предпазя от истината не защото съм се тревожила, че ще издадат тайната ми на Дом, а защото така постъпват майките — пазят тайни от децата си, когато тези тайни могат да унищожат целия им свят. Сигурна съм, че Джаспър няма представа, че майка му е тайно влюбена в мъжа на най-добрата си приятелка. Влюбена е, нали? Синът й няма представа, че неговото щастие се люлее на ръба — че майка му може във всеки момент да дръпне килима изпод краката му и да разбие неговия спокоен, щастлив свят.
	Някак си знам това и знам какво съм щяла да направя. Подозирам, че Анабел може би е разгадала тайните ми. Тя бе най-умното момиче, което някога съм познавала, докато Ейдън бе най-състрадателният, най-интуитивният. Дали не са знаели и двамата? Възможно ли е това, че съм щяла да я отведа от Дом, обичания й баща, да е разбило сърцето на дъщеря ми? _Принцесата на татко…_
	Има само един начин да разбера. Отварям дневника на произволна страница и зачитам бележка, написана около това лято.
C>
	Матю Джоунс е идиот. Мисли се за готин, но не е! Защо продължава да ме дразни? Какво съм му сторила? Може би защото му казах да спре да се подиграва на Ейд за прическата.
C$
	Усмихвам се и изпитвам успокоение. Не осъзнавах колко съм нервна. Пръстите ми още треперят, но не е толкова зле, колкото мислех. Продължавам да отгръщам страниците и се усмихвам, когато погледът ми попада на определени изречения тук-там. След това в гърлото ми засяда буца.
C>
	Мама днес сложи червило и парфюм. Миришеше на ангел. Обичам я оттук до звездите. Ако четеше това, щеше да каже, че ме обича повече. Но не може. Обичам я повече от всичко съществуващо в този свят, вселена, космос и рай.
C$
	Минава известно време, преди радостта да изплува на повърхността и да надделее над свиващото стомаха чувство за вина и болката в сърцето. Спомням си, че се чудех дали не съм я избрала, защото съм мислела, че няма нужда от мен — или дали съм я обичала по-малко от Ейдън. Как съм могла да бъда толкова сляпа, толкова глупава? Обожавах я, знам това. Да, тя често ме предизвикваше и си имахме своите различия. Понякога й се сърдех. Имаше дни, в които, честно да си кажа, мразех да съм родител — но просто не мога да повярвам, че е имало омраза в сърцето ми сутринта на десетия рожден ден на близнаците.
	От думите й ми се къса сърцето. Искам да се заровя в тях и да плача. Скъпото ми момиче. Иска ми се сега да беше тук да ми каже да не плача, да не се размеквам. Продължавам да отгръщам страниците, без да се съсредоточавам върху всяка дума, драскулка, карикатура на нейни учители и бащи на нейни приятели, докато нещо друго не грабва окото ми. Докато чета, искам да се скрия под завивките на Анабел, да сложа лице под възглавницата и никога повече да не се покажа.
C>
	Мама не се е усмихвала от седмица.
	Ейд не се е смял цял месец.
	Може би никога няма да спра да плача.
C$
	Какво е станало в този ден? Пак проверявам датата — не ми говори нищо и нямам куража да чета повече записки. Искам да оставя дневника встрани, когато три думи приковават вниманието ми — _отвратителния му допир_.
	Няма връзка с иначе лекия и момичешки начин на разказване, връщам се в началото на страницата и започвам да я чета отново.
C>
	Иска ми се да спре да ме зяпа. Очите му ме следят из стаята като плакатите по стената на спалнята ми.
C$
	Пак Матю Джоунс се е държал като напаст в училище, мисля си. Продължавам да чета с разтуптяно сърце. Това момче… Защо някой не го постави на място веднъж завинаги?
C>
	Да ме гледа така зловещо, че да ме побиват тръпки, е едно. Но сега той иска да прави разни неща с мен. Продължавам да казвам „не“ на отвратителния му допир. Как може да ми причинява това? Възрастен мъж е!!
C$
	Какво, по дя…?
C>
	Дразни ми се, че му отказвам. Знам, че няма да се предаде. Ще продължи да ме преследва, докато не получи каквото иска. И ако не го получи…
C$


>>	17

	Знам, че физически е невъзможно да се задуша, без нещо да покрива лицето ми, но чувството е точно както съм си го представяла. Задъхвам се — не, хапя въздуха, гълтам го и поглъщам с пълни дробове, за да не загубя съзнание.
	_Не! Не! Не!_
	Отказвам да го призная, но истината е пред мен, формулирана в собствените детски думи на Анабел, написани с прекалено изразено чувство, за да са измислица — не че тя някога е казвала измислици. Вярвах й напълно, на Ейдън също. Винаги съм им казвала, че могат да ми споделят и признаят всичко, че колкото и да е лоша истината, няма да спра да ги обичам. По-добре да ми кажат тази истина, за да мога да направя нещо, да им помогна. Но не й помогнах. Не съм знаела.
	_Не ми е казала…_
	_Защо не ми е казала?_
	Люлея се напред-назад в агония. Мисля си какво е означавало мълчанието й за нашите взаимоотношения и защо би скрила такава ужасна истина. Мисълта, че тя е почувствала, поради каквато и да била причина, нужда да запази в тайна от мен, нейната майка, тази ужасна истина, ме пронизва в гърдите. Предадох я. Предадох я не веднъж, а два пъти. И сега е твърде късно да оправя нещата…
	Но трябва да продължа. Да узная още. Кое е чудовището, сторило това на дъщеря ми? Прелиствам като обезумяла страниците. Очите ми препускат през редовете, изписани с почерка с извивки и завъртулки на дъщеря ми, в отчаяно търсене на име или поне някаква улика…
	Не откривам нищо.
	Чувството за провал, което тегне върху мен, е толкова силно, че се старая да не се срина. Досега си мислех, че разплитам своята собствена история, но съм гледала в напълно погрешна посока. Със забоден в пода поглед, мисли, насочени навътре — методично, стъпка по стъпка, опитвах да сглобя всичко, изграждайки кула от всички фрагменти, които успях да събера от гъстата мъгла на травмирания си мозък. Всички малки подсказки, които изкопчих и събирах накуп, все по-високо и по-високо, с надеждата, че в даден момент ще мога да се покатеря чак до върха, да погледна надолу и да получа пълна картина за станалото, да разбера къде съм сбъркала…
	Сега кулата се срина, частите й са разпилени във всички посоки и дори не мога да започна да мисля как да ги сглобя.
	_Мисли!_
	Да започна от ъглите и да работя навътре. Така прави Ейдън винаги когато реди най-красивите и сложни пъзели. Със сигурност един ден ще стане инженер.
	_Концентрирай се._ Да преговорим фактите…
	_Багажът ми е опакован и съм купила билети за влак._
	_Бракът ми е нещастен._
	_Макс ни оставя съобщения на телефона._
	_Някой се е опитал да опипа дъщеря ми…_
	Подобно на мощен магнит, майчинският ми инстинкт накрая сглобява всички парчета. Разпилените невротрансмитери започват да се сблъскват, синапсите започват да предават съобщения, образуват се връзки със скоростта на светлината. Мисля си как студеното тяло на Анабел лежи под розовите храсти, очите й гледат нощното небе, осеяно със звезди, разпръснати напосоки в големи безформени съзвездия. Тя обръща леко глава и нещата започват да се изясняват и да придобиват форма.
	Затварям очи, опитвам да установя контакт с дъщеря си в покрития й с цветя гроб и проумявам нещо шокиращо. Мъжът — чудовището, което е опитало да съблазни дъщеря ми, трябва да е също така и нейният убиец. Сякаш през тялото ми преминава мълния. Тук не става дума за някаква случайност. Наречете го инстинкт — просто не го вярвам. Не е бил някакъв случаен непознат, който се появява сутринта на рождения ден на близнаците, за да провали деня ни и да открадне животите ни. Той бе облечен във военна униформа, но не беше терорист. Не е убил дъщеря ми в името на някаква религия или политика. Имал е съвсем личен мотив.
	— Винаги е някой близък на семейството, нали? — спомням си думите на Луси, когато веднъж, след като оставихме децата на училище, разговаряхме за едно доста нашумяло убийство, за което даваха по новините.
	Колко горчиво иронично звучи този разговор сега, когато си спомням за него. Никога не бих могла да си представя, дори в най-страшните си кошмари, че някой от семейството ми ще стане обект на такъв разговор на входа на училището.
	— Знам какво имаш предвид — отговорих. — Всички седят на пресконференцията, гледат покрусено с разплакани очи, правят прочувствени изявления и всички си мислим едно и също — _Съпругът го е направил!_
	— Ужасни сме, нали? — каза Луси. — Убедена съм, че невинаги случаят е такъв. Убийствата понякога се извършват от напълно случайни обезумели лунатици.
	— Разбира се. Иначе всички щяхме да проверяваме бараките си за остри предмети всяка вечер, нали? — опитах да омаловажа темата, но изтръпнах от ужас, докато коментирахме тази семейна трагедия.
	— Все пак е впечатляващо колко често се оказва, че е някой точно под носа им — добави Луси, поклащайки глава.
	_Точно под носа ми._
	Да, именно така е станало.
	Но кой? Какво би накарало който и да било да извърши такова неописуемо престъпление? Да нарани дете — малко хубаво момиченце с тънки като клечки ръце, с усмивка, по-светла от луната, което още нищо не е видяло от живота? Ужасът от това е толкова нечовешки, че всичко изглежда възможно. Противно на логиката, нормалните правила от живота са просто неприложими в такава ситуация.
	Иска ми се да можех да си спомня, но травмата ме накара да забравя много моменти от живота си — всичко, което е твърде болезнено да си спомня. Почувствах се толкова уязвима, че не бях способна да събера кураж да накарам Дом да ми припомни събитията от онзи ден и станалото след това. Единственото, което можах да направя, бе да погледна към миналото с надеждата, че ще ми помогне да си обясня по някакъв начин случилото се. Но не е достатъчно. Трябва да разбера кой го е направил веднага. Той не просто е отнел живота на дъщеря ми, а го е превърнал в истински ад. И след това я е убил, за да не й позволи да разкаже на някого какво й е правил, когато са били насаме.
	Защо не ми е казала?
	Може би е заплашила да разкаже и той е решил да действа. Но такава малодушна постъпка можеше да бъде извършена тайно. Не е трябвало да чака да се появи публика, не е имало нужда от публична екзекуция. Защото убийството й бе точно това. И той ме накара да избирам. Наказа също и мен, правейки ме съучастник в това отвратително престъпление. Защо? Кой би искал да ме нарани по такъв ужасен начин? И откъде изобщо би могъл да знае, че ще избера Анабел, за да прикрие постъпката си? Няма никаква логика.
	_Мисли, Мадлин, мисли…_
	Излизам от стаята като фурия, отварям врати като обезумяла — на моята стая, на Ейдън, на банята, на сушилното помещение — не съм сигурна какво търся, но отчаяно опитвам да се добера до нещо, до каквато и да е следа. Всичко, което може да изясни по някакъв начин картинката. Почти прелитам по стълбите надолу, нахълтвам в дневната, оглеждам наоколо, спирам поглед върху пианото, бюфета, дивана, масичката за кафе, пълната с изстинали въглени камина… Трябва да намеря вестник или компютъра си. Или телефона си. Да изчета заглавията, които избягвах, защото бях твърде ужасена да узная истината и да видя черно на бяло какво е станало на рождения ден на близнаците.
	_Трябва да го направиш._
	_Дължиш го на Анабел, на Ейдън… Спри да се криеш и започни да живееш отново!_
	Но Дом е свършил добра работа. Изчистил е къщата и е премахнал всяка възможност да се сблъскам със смущаващи новинарски статии. Предпазил ме е, точно както е поел на гърба си цялата отговорност да се разправя с полицията, да уреди погребението на Анабел, да се погрижи за Ейдън… А аз междувременно просто се разпаднах. Спомням си страха ми от Дом, но съм забравила силата му, любовта му към мен и децата ни. Толкова съм погълната от собствената си скръб, че съм пропуснала тези неща. Но видях агонията му, как се бори да оцелее всеки божи ден, откакто изгубихме Анабел, как си придава смело изражение за пред Ейдън, спазва дистанция между двама ни — търпелив, смирен, сянка на мъжа, който бе преди…
	Звездите се пренареждат, моделът се променя и аз виждам картината от различен ъгъл. Дом също бе наказан. Може би той е бил човекът, когото убиецът е искал да нарани, не аз. В края на краищата той загуби скъпата си дъщеря и съпругата си. Аз бях погълната от тъга и бракът ни стана кух като празна раковина. Чудя се кой би могъл да му има зъб. Недоволен клиент? Отмъстителен конкурент? Съсед, когото е обидил — учител? Ловя се за сламки, тъй като отчаяно се нуждая да си обясня това безсмислено престъпление. Защото да живея с идеята, че смъртта на Анабел е просто нелогичен спонтанен акт на насилие от напълно непознат, е нещо, което не мога да понеса.
	Сигурна съм обаче, че има нещо, което пропускам. В главата ми е такава бъркотия, че не успявам да видя това, което ще ми извади очите. Връщам се по ъглите в опит да запълня липсващите парчета. Преговарям си какво съм направила досега, мисля за куфара, снимката, телефонното съобщение… Сърцето ми започва да тупти, когато си спомня това съобщение. Нещо в него ме притеснява.
	_Чакам те…_
	А думите на Анабел, написани дни преди десетия й рожден ден: _Ще продължи да ме преследва, докато не получи каквото иска._
	Някой изпълнен с копнежи и желания, който е искал нещо толкова силно, че не би спрял, докато не я притежава — или унищожи. Някой като любезния чичо, който боготвори красотата на дете, каквото самият той няма, и се ядосва, когато тя го отхвърля.


>>	18

	В стаята ми цари тишина. Аз съм изтощена, безтегловна, отнесена. Оставям се да потъна в мрака, докато той не ме поглъща изцяло. Една ръка нежно гали челото ми и ме утешава. Заравям се още по-дълбоко в хладните бели чаршафи, които ме обгръщат като копринен плащ, по-стегнато и по-стегнато… Оставям роклята да се плъзне надолу по ръцете ми, през талията, за кратко се запъва на извивката на корема ми, в който вече пет месеца се развива живот.
	_Близнаци!_
	Майка ми има близнак, така че трябваше да съм подготвена за тази възможност, но всичко все още изглежда като чудо. Смъквам развълнувано копринената рокля с цвят на слонова кост надолу по бедрата си и тя се свлича в краката ми, надиплена като морски вълни, огрени от лунна светлина. Отстъпвам крачка встрани и поглеждам в сините очи на Дом. Обожавам как се разширяват, когато поглежда надолу към узрялото ми като сочен плод тяло, притискащо се в него.
	— Ти си най-красивата жена, която някога съм срещал. Сега си само моя, Мади, и аз никога няма да те пусна.
	Хваща лявата ми ръка и я държи нежно. След това я стиска здраво, така че да усетя как платинената халка („Само най-доброто за моята съпруга!“) се впива в плътта ми. Върти го, изважда го от пръста ми, слага го пак и отново го завърта. Бавно прокарва пръсти нагоре по врата ми. Ръката му прави кръгообразни движения по шията ми и аз се намръщвам от студения допир на кожата му. Внезапно ме сграбчва за гърлото и усещам киселинен мирис, задавям се. Кръвообращението ми спира, цялото чувство за мир и спокойствие се изпарява. Задушавам се, мъча се да поема въздух. Не мога да дишам, нито да извикам. Усещам остра болка в главата, виждам ярка светлина и чувам гръм като от експлозия. Толкова е ослепителна, че затварям очи, но тя ги изгаря дори през клепачите. Останала без дъх от страх, ги отварям. Всичко е потънало в мрак.
	Сама съм.
	_Всичко е било само сън._
	Лежа скована, треперя и си казвам, че най-вероятно съм заспала, изтощена от емоцията при четенето на дневника на Анабел и опитите да разбера кой я е преследвал, а след това отнел и живота й. Това бе просто кошмар, но все още усещам как ръцете стискат, впити около врата ми. Сърцето ми прескача, докато мисълта ми се връща към настоящето и се сещам колко ми липсва Анабел и как мечтая да я подържа в ръцете си.
	_Колко е часът? Дали Дом и Ейдън са вече вкъщи?_
	Напълно се отказах от идеята да напусна къщата. Куфарът лежи отворен край леглото ми, но нямам сили дори да го помръдна. Наляга ме отчаяние и се чувствам празна отвътре и по-изгубена от когато и да било. Имам нужда просто да видя Дом. Нуждая се да го попитам — нуждая се да ми каже…
	Мъча се да остана будна, но очите ми не могат да останат отворени. Чувам флейтата на Ейдън. Опитвам се да седна в леглото, сърцето ми подскача при мисълта, че мога да го видя. Трябва да са се върнали.
	Искам Ейдън. Липсва ми Анабел. Имам нужда да подържа сина си.
	Но отново ме сграбчват спомени, които ме връщат в миналото.


>>	19

	— Не трябваше да запазваш увеселителния център за тържеството. — Дом седеше до мен на леглото. Широките му рамене бяха прегърбени, приличаше на скала. — Не мога да си го позволя. Трябва да платя училищните такси на децата тази седмица. Какво си въобразяваше?
	Беше сутринта на рождения ден на близнаците, малко преди зазоряване.
	Не съм сигурна, че Дом изобщо е спал. Аз със сигурност не бях и чувствах тялото си хем летаргично, хем нащрек. Можех да доловя тревогата му дори в полумрака. Усещах я през по-голямата част от нощта, докато лежеше до мен, мяташе се и се въртеше. Очите ми бяха плътно затворени, а тялото неподвижно. Не биваше да се издавам, че съм го чула как влиза.
	— Исках да спретна хубаво тържество на близнаците за десетия им рожден ден. С приятелите им. Знаеш ли кое е най-тъжно? — опитах да не звуча кисело, но ме глождеше това, че вдигна врява за цената на партито.
	Не е демонстрирал същата пестеливост снощи, съдейки по начина, по който залиташе в спалнята и се блъскаше в стените, докато опитваше да се промъкне незабелязано в малките часове. Още усещам миризмата на алкохола, която се изпарява от порите му.
	— Не, но ти и без това ще ми кажеш.
	— Тъжното е, че всички приятели, които са поканили, са от старото им училище. Само деца, с които са израснали заедно. Тези, с които не искаш да си дружат, защото нямат подходящия произход, подходящите родители или достатъчно пари да ходят в частно училище.
	— Анабел обича това училище — настоя той и потри уморено очите си.
	— Наистина ли го обича? — казах скептично. _Наистина ли_, повторих си тревожно наум, питайки се дали това не е поредното нещо, което не е споделила с мен.
	— Да, наистина. Тя така ми каза — отговори самодоволно.
	— Кога? — попитах с немощен глас.
	— Какво?
	Можех да съзра блясъка в очите му, при все че бе обърнат в профил и обгърнат в сянка.
	— _Кога_ ти каза? Къде бяхте? Какво правихте? — заявих по-уверено, защото бях сигурна, че си измисля, за да ме нарани. Опитах се да помисля кога Дом е имал възможността да проведе разговор на четири очи с дъщеря ни. Напоследък почти не се мяркаше наоколо.
	— А, онзи ден. Няма значение кога. Спри да ме разпитваш, за бога — кресна той.
	— Шшшт! Ще ги събудиш. Предполага се денят да е специален, забрави ли? — протегнах помирително ръка, но в последния момент я отдръпнах, защото подозирах, че ще я отблъсне.
	— За тях или за теб? — Гласът му проряза въздуха.
	— Със сигурност за всички нас, Дом — казах отегчено, готвейки се за наглед неизбежната кавга, за която нямах сили. — Какво става с нашето семейство? Никога не си тук, винаги си гневен, не изглеждаш никак щастлив. Дом, това не може… Ние не може да продължаваме така.
	— Съжалявам. — Гласът му омекна неочаквано и погледна жаловито, което вдъхна малко надежда в отчаянието ми. — Просто… искам да ви дам най-доброто. Това съм искал винаги.
	— Знам. Знам, че е така. Виж, нека опитаме да прекараме един радостен ден, какво ще кажеш? Нека просто имаме ден без кавги. Да отпразнуваме рождения ден на близнаците — все пак заслужават да се позабавляват след…
	— След какво? — Лъч светлина през завесите озари сините му очи, когато се надвеси над мен и ме погледна втренчено, предизвиквайки ме да му отговоря откровено.
	— След всички трудности напоследък. Тези последни няколко месеца — казах, останала без дъх, но си наложих да не отвръщам поглед. Отне ми известно време, но впоследствие си научих урока — гледай в очите, не издавай страх. Понякога това спираше гневните му изблици. Трябваше да съм честна с него, но и да овладея ситуацията. Да намеря златната среда, без да го дразня, но и без да се унижавам повече.
	— Трудности, казваш? Някакви сметки плащала ли си напоследък? Защото със сигурност не се плащат сами. — Той отново потърка лицето си и за секунда помислих, че ще се откаже и ще отстъпи.
	— Не знаех, че сме зле с парите. Защо не ми каза?
	— Защо не попита?
	— Това не е честно. Винаги си ми казвал, че ти се занимаваш с финансите, а аз — с децата. Така се споразумяхме, нали? А освен това тържеството не струва чак толкова много.
	Ръката му неочаквано се изстреля и грабна китката ми. Веднага усетих как кръвта пулсира в притиснатите вени.
	— Ти кое точно не разбра? — попита той с твърд тон. — Нямам-пари-за-тържество! — отсече той с болезнено стискане на китката ми при изричането на всяка дума. — На практика сме разорени. Бизнесът ми потъва. Има опасност да загубим къщата. Тази среща в Манчестър след партито, за която ти говорих, всъщност е интервю за работа и ако не я получа, сме загубени. Банката ще ни вземе къщата.
	— Защо не ми каза, Дом? — Бях толкова шокирана, че едва успях да проговоря.
	— И какво точно щеше да направиш? Главата ти не разбира от бизнес. Не си като Луси. Тя знае…
	— _Луси?_
	— Да, _Луси_. Но не се тревожи. Няма да ми е на една ръка разстояние до офиса, ако ми предложат тази работа. Ще трябва да се преместим в Манчестър. — Тонът му бе равен и твърд.
	— Но аз не искам да се местим. Близнаците са свикнали тук.
	_Да напусна дома си, да отида на място, където не познавам никого — без никакви приятели за подкрепа, хваната в капан със съпруг, който…_
	— Нямаш избор. Виж какво става, когато ти вземаш решенията! Направи резервация в този мизерен увеселителен център за тържеството на децата. Не ми допада да ходят да плуват там. Пълно е с дърти перверзници. Мислех, че имаш по-трезва преценка.
	— Брат ти работи там — казах, опитвайки се да измъкна китката си. Ръката ми беше толкова изтръпнала, че почти не я усещах.
	— Да, именно. Изненадан съм, че не го уволниха след инцидента през миналата година. Снощи прекарах по-голямата част от вечерта в „Бел Ин“, слушайки обичайните му измишльотини. Каза, че искал да говори за нещо с мен. Но, разбира се, първо трябваше да му купя поне седем уискита, преди действително да ми каже за какво става дума. Изобщо не се е променил. Същият тъпанар, какъвто е бил винаги. Този път обаче надмина себе си. — Най-сетне ме пусна, наведе се и подпря ръце на коленете си с приведени напред рамене.
	— Какъв инцидент? Какво е станало? Кажи ми. — Не се интересувах от разговора им в бирарията, но исках да науча дали нещо лошо се е случило на басейна, където направих резервация за тържеството на близнаците. Обля ме студена пот. Имаше прекалено много тайни. Дом явно бе спрял да ми казва каквото и да било, без значение колко е важно, а Анабел вече не ми се доверяваше, изолирайки ме от своя свят. Първото ме шокира, но второто ме смаза. — Дом, снощи прочетох дневника на Анабел — казах, когато той замълча. Гласът ми беше по-нисък от обикновено, борех се да си поема въздух.
	— _И?_ — Той повдигна вежди подигравателно.
	— И мисля, че става нещо лошо. Нещо наистина ужасно. — Гърлото ми така се беше свило, че едва говорех.
	Не мислех да му казвам. Анабел не пожела да говори с мен, когато седнах на края на леглото й и внимателно я подпитах за дневника й. Гняв и отчаяние разкъсваха сърцето ми цяла нощ, но с Дом отдавна бяхме спрели да споделяме мъката си. Лежах на леглото и не мислех за нищо друго, опитвайки се да взема решение какво е редно да направя. Гърчех се от агония. Трябваше да му кажа.
	— Стига си драматизирала. Остави момичето на мира. Винаги си прекалено твърда с нея.
	— _Не съм!_ — казах с болка на сърце.
	— Хайде тогава, какво има? Не, не ми казвай — пушила е. Или е опитала тайно сайдер в дискотеката, която посетиха с театралния клуб. Хайде, изплюй камъчето. Каква шокираща тайна си открила за твоята сладка, невинна 9-годишна дъщеря?
	— Говоря сериозно, Дом. Мисля, че някой се е опитал да… да я опипа. Или да накара нея да го пипа. Не знам. Просто… нещо. Нещо не е наред. Попитах я миналата вечер, но тя отказва да говори.
	— Какво точно каза? — Тялото му се скова, а погледът му ме прониза.
	— Казах ти, нищо. Това е проблемът. Просто не каза нищо, само каза: „Добре съм“.
	— Тогава какъв е проблемът?
	— Проблемът е, че не й вярвам.
	— Виждаш ли, това ти е проблемът, Мади. Винаги смяташ, че знаеш по-добре от всички. Перфектната майка, която е права за всичко, и никой друг…
	— Дом…
	— Просто си седиш тук, гледаш отвисоко и не можеш да понесеш нещо или някой да ти опетни ореола. Боготвориш Ейдън, защото е милото синче на мама и изпълнява всичко, за което го помолиш. Но се отнасяш твърдо с Анабел, защото ти се опълчва. Защото иска малко независимост и не желае да си вреш носа в нейните работи. А това те кара да се чувстваш като не толкова съвършен родител. Ядосва те, нали? Хайде, признай си. Тя те вбесява и ти мразиш това у себе си — и у нея.
	Той отмести одеялото и се завъртя, за да седне на ръба на леглото. Обърнах се настрани, защото не исках да гледам голото му тяло. Бях твърде разстроена, че да позволя такава интимност между нас.
	— Това не е вярно и спри постоянно да сменяш темата. Не става дума за мен, а за Анабел.
	— Напротив. Нуждаеш се да оцениш какво имаш в собствения си живот. Трябва поне веднъж да се концентрираш върху нашия брак и да спреш да живееш чрез дъщеря си. Остави я на мира, Мади. _Остави я на мира!_
	Той се изправи и се пресегна към стола за дънките и ризата си. Нахлузи ги, но остави ризата си откопчана. В стаята беше твърде горещо. Гледах го как закопчава колана си. Исках и аз да стана, да изляза и да започна деня си нормално. Очевидно никой от нас нямаше да легне да спи отново, въпреки че едва ли беше много по-късно от пет часа. Просто трябваше да изчакам да излезе от стаята.
	Едва се сдържах да не се разплача. Дом намираше това за също толкова вбесяващо, колкото дързостта ми да не се съгласявам с него. Кога спря да вижда в мен най-красивата жена на света? Кога аз спрях да виждам в него моя герой? Може би стигнахме върха на хлъзгавия склон преди години. Със сигурност събитията от деветата ни годишнина бяха спад в отношенията ни. Но за мен нещата започнаха да пропадат наистина, когато Дом реши, че близнаците трябва да отидат в частно училище.
	Той настояваше за това. _Най-доброто от всичко. Никога не се примирявай с нещо, което е второ качество._ Винаги казваше това и всички платихме цената на неговата гордост. Неговата арогантност. Той се сриваше под натиска на разходите, които не можеше да си позволи, и амбициите, които не можеше да изпълни. Последните девет месеца бяха втурване към ада, признах с огорчение. Дом все по-често отсъстваше, но дори когато беше тук, беше абсолютно стресиран. Сега разбрах защо. Проблемите с бизнеса и училищните такси, за които сам си е виновен, са накарали чашата да прелее.
	Само ако знаех… Но той никога не ми е казвал. Просто от чувството за безсилие си изкарваше яда върху мен със сарказъм и агресия. Аз все повече се умълчавах и изолирах заради страха от променливите му настроения. Ейдън като че ли също все повече се затваряше в себе си. Само Анабел успя да запази усмивката на лицето си, но тя не беше искрена. Знаех, че това бе преструвка и аз бях пропуснала всички признаци. Пропуснах ги, защото бях твърде заета да събирам разпилените парчета от брака ми.
	Трябваше да оправя нещата. Трябваше да направя нещо по въпроса. Преди да стане късно.
	— Да я оставя, за да можеш да я настроиш срещу мен и да я имаш само за себе си? — репликирах, знаейки, че си играя с огъня. Не исках синини на рождения ден на близнаците. Просто исках да имат специален ден. Рожден ден, който никога няма да забравят.
	— Майната ти — изсъска той.
	— Просто ме остави на мира, Дом. Моля те, просто ме остави. — Гърлото ми се задавяше от сълзите, които отказвах да пролея пред него, и от усилието да не повишавам тон. Близнаците още спяха. Не исках да ни чуят как се караме отново.
	— Наистина ли това искаш? Аз просто да… ти се махна от очите? — За момент придоби тъжно изражение и аз се попитах дали още е възможно да намеря път към него, към стария Дом. — Защото аз не искам това — каза той, преди да успея да отговоря. Гласът му прозвуча сподавено. — Дадох всичко, което имам, на това семейство и няма да те пусна да си тръгнеш. Не и без борба.
	— Наистина си помислих, че ще се зарадваш за тържеството, Дом — казах тихо. — Честна дума, не струва много. Макс ми уреди намаление и ще ми помогне да наглася всичко. Той ще дойде в десет и…
	— Не се изненадвам.
	— Луси помогна с храната — казах аз, като пренебрегнах обичайния сарказъм към брат му. — Близнаците са толкова въодушевени за големия си ден. Мислех, че и ти ще се радваш.
	— Мислеше си? _Мислеше си?_ Но не попита, нали? Не ме попита какво искам. Просто реши да действаш на своя…
	— Не е честно. Винаги оставяш аз да се разправям с децата. Ти нямаш време, а и аз съм по-добра в това — винаги си го казвал.
	Чувах отчаянието в гласа си — мълчалив призив към него да си спомни, че едно време бяхме екип, всеки играеше своята роля и така се допълвахме. Всеки правеше това, в което е по-добър, и бяхме щастливи. Поне едно време бяхме. Откакто прочетох дневника на Анабел, не съм сигурна, че някога пак ще бъда щастлива.
	Дом прекоси спалнята с една голяма крачка. Коленичи на леглото, надвесвайки се над мен в такава близост, че виждах капките пот по неизбръснатата му брада и усетих скъпия афтършейв, който ползваше в големи дози. Снощи бях оставила прозореца на спалнята отворен, но въпреки това се усещаше задух заради лятната влага. Усетих как големите гърди на Дом излъчват гневна горещина. С уплашени очи проследих тъмната черта косми, която арогантно сочеше надолу към колана на дънките му и издутината на чатала му. Опря ръце от двете страни на главата ми, стягайки бицепсите си, за да усетя неотприщената мощ на тялото му. Притиснах се във възглавниците, сърцето ми подскачаше в гръдния кош и се молех да не ми се нахвърли.
	Не днес. _Моля те, само не днес._
	Лежах неподвижно, докато той се наведе още по-близо. Болезнено притисна коляно между краката ми, а горещият му дъх удряше лицето ми.
	— Просто се опитвах да те накарам да не се чувстваш зле за това, че си се превърнала в шибан безполезен придатък на това семейство.
	— Копеле — шокирано поех въздух и се изненадах също колкото Дом, когато ръката ми сякаш сама се стрелна към лицето му. Шамарът проехтя звучно в тихото утро.
	— Кучка — изкрещя той, юмрукът му отскочи от скулата ми, главата ми отхвръкна назад и вратът ми едва не се прекърши.
	Обърнах се на обратно и зарових лице във възглавницата, очаквайки още удари. Молех се поне този път да няма счупени кости. Беше мъчително да си придам весел вид в опитите си да прикрия счупеното ребро, когато с близнаците украсявахме коледната елха. Дом обаче се обърна, излетя като вихрушка от стаята и секунди по-късно чух затръшването на входната врата.
	— Мамо? — чух сънения, колеблив глас на Анабел от съседната стая.
	— Всичко е наред, ангелче. Ей сега ще дойда. Пробвай пак да заспиш — опитах да преглътна буцата в гърлото си и гласът ми да прозвучи нормално. Скулата ми пулсираше, а болката бе толкова остра, че мислех, че ще припадна.
	— Татко излиза ли? Да не е забравил да ни вземе подаръци? На пазар ли отиде? Кога ще се върне?
	Изведнъж се появи край мен до леглото, неспособна да дочака отговора. Косата й бе възхитително разпиляна на всички страни, а лилавата й нощничка бе сладко измачкана и се бе набрала над коленете й.
	— Всичко е наред, мила — протегнах се към нея да я прегърна. — Просто излезе за малко. Ще се върне за тържеството ви, сигурна съм. Татко няма да разочарова малката си принцеса, нали така?


>>	20

	Страхът преминава като ток през мозъка ми и съм убедена, че главата ми всеки момент ще експлодира. Чувам бръмчене и пред очите ми проблясват ярки светлини — първо лявото, после дясното. Изпитвам остра болка в лявата ръка, все едно получавам инфаркт. Превивам се, боря се с ужас и мъка в сърцето, със страх и подозрение. Опитвам се да накарам безчувствените си крака да се задвижат, да избягам от спалнята надолу по стълбите и отчаяно да потърся нещо — някого — да ми помогне.
	Отново чувам стъпки някъде в къщата и замръзвам, оглеждам се трескаво наоколо. Виждам лица пред очите си — учители на близнаците, минали и настоящи, инструктори от клубовете им, други родители, съседи… Макс. _Дом._ Но всеки път, когато посегна към някой от тях, треперещите ми пръсти хващат единствено въздух. Спомням си как се влачех във влажната пръст, драпайки с нокти, бодли деряха ръцете ми, кръв напояваше дрехите ми и устата ми се пълнеше с бълвоч, докато се опитвах да достигна Анабел.
	Само едно ми е ясно — Ейдън е жив, Анабел е мъртва и _аз избрах да стане така_. Знам го, защото видях вината си, изписана на лицето на сина ми през всички тези месеци. Чух всяко безмълвно обвинение, което по изключение Дом се сдържаше да ми изреве в лицето. Травматичният шок може и да е откраднал гласа ми, но тяхното ледено мълчание ми казва всичко, което трябваше да знам. Сърцето ми умира вътре в мен, смазано от тежестта на единствения потресаващ факт, който знаех със сигурност…
	Дъщеря ми е мъртва и няма почти никакво значение кой е бил или защо го е направил, тъй като аз оставих Анабел да умре и се мразя за това. Синът ми и съпругът ми също ме мразят. Загубих всички, които някога съм обичала, и вината за това е изцяло моя.
	Отварям уста и крещя.


>	Втора част

>>	21

	Някой гали ръката ми. Помня това докосване — познато и успокояващо е, но я усещам натъртена и насинена. Чувам как звънят вятърните камбанки и това ме препраща към мъгливите есенни следобеди в градината ми, към пушека, носещ се от запаления в двора огън, който дразни гърлото ми, докато събирам златни купчини от паднали листа с греблото. Близнаците тичат наоколо, смеят се и се замерят с пълни шепи. Лек хладен вятър гали лицето ми, очите ми са плътно затворени, но усещам ярката светлина през клепачите.
	Близо съм. Мога да я усетя. Ярката слънчева светлина огрява силно лицето ми и ме подтиква напред и нагоре. Почти стигам. Почти съм на повърхността.
	_Това ли е смъртта? Ярка светлина на края на тунела?_
	_Стегни се, мамо. Няма такова нещо като рай._
	_Тогава как бих могла някога да те видя отново, Анабел? Ако няма рай, не ми остава никаква надежда._
	Спокойствие потича във вените ми като течно лекарство, облаците се разсейват и слънцето свети ярко. Само че не е слънцето, а е ъглова метална лампа. Силната й крушка излъчва бяла светлина право в очите ми. Изведнъж мощният светлинен сноп се отдръпва настрани, но очите ми още са заслепени от изгарящата яркост.
	— Г-жо Касъл? Чувате ли ме?
	Опитвам се да разпозная гласа, но не мога да направя връзка. Дали не е съседът? Какво прави г-н Купър в къщата ми? Неговите стъпки ли чух по стълбите, вървял е след мен из къщата?
	Опитвам да се обърна натам, откъдето идва гласът, но главата ми е като стисната в менгеме. Очите ме болят, но поне се движат. Макар и размазано, успявам да различа тъмна коса, бяла престилка, фигура на мъж. Умът ми успява да разграничи тази висока жилава фигура от прегърбеното старческо тяло на съседа ми. Затварям очи, когато осъзнавам, че нещата не пасват. Това не е г-н Купър, който е на 80 и е дундест. Той няма внушителното и пъргаво тяло на войник или…
	Насилвам се да отворя очите си отново. Хвърлям бърз поглед през ярката светлина и виждам непозната стая. Значи не съм у дома. Има нещо блестящо, окачено на врата на непознатия. Това да не е… опитвам да се сетя думата… стетоскоп?
	— Г-жо Касъл, името ми е професор Ернандес и съм лекар. Чувате ли ме? — повтаря той.
	Такъв мек успокояващ глас. Но какъв е този акцент? Не е лондонски, изобщо не е английски. Смръщвам вежди, опитвам да установя произхода му и мъжът го възприема като знак, че мога да го чуя. Кима одобрително. Напомня ми повече на новия директор на близнаците, отколкото на личния ни лекар. А и освен това лекарят ни е жена. Тогава кой е…
	— Това е добре. Браво. Не бързайте. Ще се чувствате много странно отначало, но моля ви, опитайте да не се плашите.
	Слага спринцовка на малък метален поднос, приближава се и се накланя към мен, засенчва светлината и запълва цялото ми зрително поле. Виждам мургава кожа, закопчана догоре бяла риза и прилежно завързана вратовръзка под бялата престилка. Застава още по-близо — чувам го как диша, гърдите му се издуват и свиват равномерно. По-възрастен е, отколкото звучи, мисля си. Косата му е посивяла. Под гъстите му вежди има бръчки, както и около черните очи, с които ме наблюдава отблизо — внимателно, без да мигне.
	_Уплашена? Защо да съм уплашена, когато тези мили очи бдят над мен? Беше ме страх вкъщи, спомням си. Но не и тук._
	Къде всъщност е това _тук_?
	Оглеждам се, мигам, докато размазаната картина започва да се изяснява. Освен лампата над леглото ми стаята е слабо осветена. Забелязвам две врати, една в дъното на стаята и една отстрани. Има прозорец със спусната завеса от мое дясно и няколко машини, монитори и цифрови дисплеи отляво. Вентилатор бръмчи леко на една масичка встрани, а цветята в близката до него ваза потрепват и се люлеят, сякаш танцуват под звънливия ритъм на окачените наблизо вятърни камбанки. Забелязвам твърда поставка за листове, окачена на металната рамка на застланото с бели чаршафи легло. Стените и таванът също са бели.
	Стаята ме връща към спомен отпреди десет години как лежа в родилното отделение, обградена от други родилки. Отчаяно опитвах да се абстрахирам от разговорите на дошлите на свиждане хора и ревящите бебета. Взирах се в тавана и прошепвах отново и отново имената на новородените ми близнаци. _Анабел и Ейдън, Ейдън и Анабел._ Едната ми ръка стоеше неотлъчно над детското креватче до болничното ми легло, докато наблюдавах тревожно всяко тяхно вдишване и издишване. Другата стискаше здраво металната рамка при всеки болезнен спазъм, който получавах след усложненото раждане и последвалата операция, която трая с часове и въпреки това не ми остави никаква надежда някой ден да имам още деца. Анабел и Ейдън. Те ще са единствените ми деца. Вече бяха целият ми свят.
	След като споменът отминава, оглеждам още веднъж стаята с любопитство. Значи съм в болница? Това място е болница, нали? Припаднала ли съм, отново ли съм загубила съзнание? Спомням си, че тичах като обезумяла из къщата. Паднала ли съм? Кой ме е намерил — Ейдън? Редица въпроси идват в ума ми и ме обзема паника, че Ейдън се е прибрал от училище, намерил ме е припаднала на пода и се е уплашил. Не помня какво се е случило, но вероятно е било много лошо, щом съм се озовала в болница за втори път през живота си.
	— Опитайте да запазите спокойствие. — Пак този мек и дрезгав глас, нежна ръка, поставена върху моята. — Знам, че се чувствате объркана, така че ще опитам да обясня ситуацията възможно най-просто. Моля ви, опитайте засега да лежите неподвижно. Полагаме добри грижи за вас. Вие сте в пълна безопасност. Няма за какво да се тревожите, освен за това да оздравеете.
	_Да оздравея? Няма за какво да се тревожа? На този мъж никой ли не му е казал, че загубих дъщеря си, че бях на път да напусна съпруга си и че целият ми свят е разбит на милион парчета?_
	— Г-жо Касъл — продължава той, преди да успея да поправя твърдението му, че животът ми е розов, — вие сте пациент в неврологичния рехабилитационен център в кралска болница „Бъкингамшър“. Аз съм лекар и отговарям за вашето лечение. С радост искам да ви заявя, че показвате отлични признаци на напредък във възстановяването си.
	_Неврологичен. Значи съм си ударила главата. Чудя се дали е станало преди, или след като изкрещях…_
	Спомням си как писъкът излиза от гърлото ми — истински чуваем звук в реалния свят, а не просто такъв, който отеква в съзнанието ми — и се чудя дали нещо толкова просто като удар в главата най-сетне не е сложило край на избирателната ми немота. Може би нещо — но какво — буквално е върнало усещането в мен — реална физическа травма на черепа е извадила упоритата ми амигдала от замръзналото положение.
	Отварям уста, за да изпробвам тази теория, но за мое разочарование не се появяват никакви думи, въпреки че гласът в главата ми е силен и настойчив. Сякаш някой е срязал кабел или е дръпнал щепсела. Наум си приказвам, но от устата ми не излиза нито звук. Бясна съм на себе си. Не мога просто да лежа тук. Имах да правя нещо важно.
	_Какво трябваше да направя?_
	— Претърпели сте травма на главата и сте в кома от известно време — казва мъжът внимателно, премерено и неприпряно, в ярък контраст с буйния паникьосан глас, който продължава да крещи в главата ми.
	_Кома? От удар в главата — падане? От известно време?_
	Затварям пресъхналата си уста и се отказвам от опита да проговоря. Слушането е много по-лесно от воденето на борба. Много по-малко изтощително е да се предам и да следвам инструкциите, просто да лежа тук и да оставя този любезен непознат да ми говори, въпреки че в думите му няма никакъв смисъл.
	_Била съм в кома?_
	Гледам го в устата, сякаш четенето по устните може да помогне. Не съм глуха — чувам перфектно — просто не разбирам това, което ми казва. Не намирам никаква връзка между информацията, която ми предава, и човека, когото описва. Все едно говори за някой друг.
	— Оперирана сте по спешност в болница „Уест Мидълсекс“ в Айзълуърт. Преместиха ви тук за рехабилитация, след като сте се стабилизирали.
	Все още нищо не ми светва. Разбирам думите поотделно, но не мога да ги събера в нещо, което да има смисъл. Той се пресяга за папката и преглежда бележките си. Имам голямо желание и аз да хвърля един поглед, макар да нямам представа дали това би ми помогнало да схвана ситуацията по-бързо. Главата ми сякаш е пълна с камъни. Не мога да помръдна. Не бих казала, че ме боли, просто съм… вцепенена.
	_Парализирана ли съм?_
	Обзема ме страх. Затаявам дъх, докато правя умишлен опит да раздвижа пръстите на ръцете и краката си. Отдъхвам си със спокойствие, когато чаршафът се помръдва леко там, където би трябвало да са краката ми, и виждам пръстите на ръцете ми да се повдигат един по един, все едно правя суха тренировка за пиано. Забелязвам, че брачната ми халка не е на лявата ми ръка и се намръщвам.
	— Движението може да се окаже трудно отначало, г-жо Касъл — продължава докторът с още по-мек глас. — Представете си нещата по следния начин — тялото ви беше заспало в продължение на повече от три месеца. Просто няма да скочите веднага на крака. Пораженията по нервната ви система са минимални и показвате окуражаващо ограничени признаци на мускулна атрофия. Но все пак физическото възстановяване след кома отнема различно време. Тук разполагаме с най-доброто оборудване. Оздравителната ви програма ще включва физиотерапия, хидротерапия…
	_Повече от три месеца?_
	Спирам да слушам, защото не мога да възприема нищо повече от този прост факт, и ококорвам очи. Все още не вярвам, че гласът ми работи, но се нуждая да изразя шока и невъзможността ми да повярвам на чутото по някакъв начин. Да слушаш монолози явно също е уморително. Чудя се дали някога отново ще мога да проведа нормална двустранна комуникация с някого.
	— Изглеждате шокирана и аз разбирам това — добавя той внимателно и се навежда по-близо до мен, с което пак затуля адски ярката светлина. — Сигурен съм, че е стряскащо и много объркващо да научите, че сте загубили толкова време. В интерес на истината започнахте да се събуждате, след като пристигнахте тук, но тогава бяхте много неуравновесена. Такова вълнение обаче е очаквано при така стеклите се обстоятелства.
	Обстоятелства. Да, най-вероятно говори за убийството на дъщеря ми. Благодаря, че го признавате. Поне сега сме на едно мнение.
	— Предприехме бързи действия да предотвратим всякакъв риск от увреждане на мозъка — каза той с по-рязък тон. — Със съгласието на съпруга ви с екипа ми решихме да ви вкараме в изкуствена кома, за да улесним възстановяването. Така че вие останахте…
	_Почакайте — не казахте ли току-що „със съгласието на съпруга ми“?_
	Гласът му бе почти хипнотизиращо равен. Думите му просто влизаха през едното ми ухо и излизаха през другото, преди да успея да ги осмисля напълно.
	_Дом е бил тук? Но той ме нарани. Аз се страхувах, че ще нарани сина ми. Значи не съм го напуснала — или нещо, някой ме е спрял? Той е бил с Ейдън през цялото време, в което съм била…_
	Разклащам глава от тревога, объркана съм и ме е обхванал внезапен страх — за мен и за сина ми. Мозъкът ми казва, че стискам юмруци, но когато поглеждам надолу, ръцете ми са с разпънати пръсти и стоят неподвижно на чаршафа. Има малка синина около абоката на лявата ми ръка. От него тръгва тръбичка, свързваща ме с банка с бистра течност, окачена на кука на метална поставка. Опитвам да притисна брадичка в гърдите си, за да се огледам по-отблизо, питайки се колко точно съм инвалидизирана, но отново тялото ми сякаш не бърза да последва инструкциите на мозъка. Забелязвам кръгли неща, закачени на гърдите ми — озадачаващ сноп от жици, които отиват към премигващите цифрови екрани.
	— Не се тревожете за техниките и кабелите — казва докторът и маха пренебрежително с ръка, явно заблудил се, че на това се дължи шокът ми, и сменя темата, докато ме гледа как се взирам в огромната колекция от оборудване. — Знам, че изглеждат страховито, но са до голяма степен предпазни мерки, за наблюдение. Като цяло са безобидни. Няма да ви наранят. И помнете, че всички имат копче за изключване. Човекът командва машината — усмихва се той.
	Не мога да поправя предположението му и да му кажа, че не за _машините_ се тревожа. Притеснява ме само съпругът ми. Той със сигурност няма бутон за изключване, никой не го командва.
	Дом ли ме е намерил? Питам се дали е извикал линейка, или ме е докарал в болницата сам. Но той е бил на работа…
	Бях сама и отчаяно тършувах из къщата, но какво съм искала да намеря? Спомням си, че имах чувството, че някой ме наблюдава през цялото време. Този някой ли ми е сторил това? Насилвам се да забавя дишането си, да се съсредоточа и да накарам паметта ми да запълни празните места, но нищо не се случва.
	— Това са просто сензори, които да следят дали тялото ви реагира нормално — продължава докторът и леко смръщва вежди, докато аз гледам безизразно в мониторите. Дори не ги виждам. Още си мисля за Дом и как съм се озовала тук на първо място.
	— Лично аз следя състоянието ви, г-жо Касъл. Успокоително е, че се събудихте тази вечер. Доста се бях притеснил през последните 48 часа, признавам си. Бяхте неспокойна и емоционално неуравновесена, а жизнените ви показатели показваха признаци на шок — пулсът, кръвното налягане, електроенцефалограмата…
	Отнасям се, докато гласът изброява цял куп медицински думи, които не разбирам. Толкова нежен глас — сещам се, че акцентът е испански. Искам да затворя очи и да заспя.
	— Стойте с мен, г-жо Касъл. Справяте се много добре.
	Усещам как клепачите ми отново се отварят един след друг, но не трепвам, когато той светва с малко фенерче в очите ми. Мисля за друго, вече не съм тук, рея се.
	— Много е важно да не се терзаете. Трябва да ви държим във възможно най-спокойно състояние, за да дадем на тялото и ума ви шанс да се събудят напълно. Знам, че е трудно, но не бързаме за никъде. — Той държи ръката ми, докато аз се концентрирам върху това да забавя дишането си. — Точно така, просто се успокойте. Трябва да се успокоите.
	_Да се успокоя._ Продължава да ми го повтаря, сякаш има шанс да скоча от болничното легло и да започна да правя цигански колела из стаята.
	— Опитайте се да останете спокойна — продължава, докато аз се взирам в него.
	_Спокойно. Ще бъде цяло чудо, ако някога пак се почувствам спокойна._
	— Цяло чудо е, че сте жива след травмите, които сте претърпели — повтаря докторът, сякаш е чул мислите ми. — Вие сте пациент отличник. Дори при най-добрата 24-часова грижа, която полагаме тук, малко пациенти се връщат към живота, след като са били простреляни в главата.


>>	22

	Пак чувам вятърните камбанки. Наблизо са. Очите ми са отворени и виждам, че тънките бледоморави завеси са дръпнати, нагънати като корабно платно в стаята. Олеква ми, че заслепяващата лампа над леглото ми е изключена. Дневната светлина влиза през полуотворения прозорец и за пръв път забелязвам бялата дъска срещу леглото. По нея има записки — диаграми, надраскани с тъмно мастило. Прилича на _моята бяла дъска_. Обаче няма помен от Шей. Къде е призракът на старата ми изгора, когато се нуждая от него? Размишлявам и ме обзема горчив смях. Много боли.
	Навярно съм заспала, информацията, дадена ми от сладникавия испански глас, ми е дошла в повече. Все още не мога да движа много главата си, но мога да погледна наляво само за да се уверя, че машините не са били плод на въображението ми, че не съм обратно в дневната си в очакване Ейдън да се прибере от училище. Всеки път, когато отворя очи, светът около мен сякаш се променя. Не вярвам на собствения си мозък. Но малките зелени числа мигат непрестанно срещу мен и намирам нещо успокоително в това. Значи определено съм в болница. Чувам леко електрическо жужене и познат тих писукащ звук.
	Чувала съм тези звуци и преди, но ги мислех за звуци в _къщата_ ми. Мислех, че съм у дома и че това са шумове от всекидневието. Например от даващия на задна камион, който доставя хранителни стоки на съседа г-н Купър, след което писукащият сигнал се премества странно към задния двор. Това не са били звуци от дома ми, а от медицинските апарати. Рефренът на болничния живот.
	_Тогава как съм чувала тези звуци в хола си?_
	Опитвам се да вдигна лявата си ръка да извикам някого, но е прекалено тежка. Установявам обаче, че мога да надигам леко врата си и да го завъртам наляво. Виждам как абокатът изчезва в задната част на китката ми под чистата, наскоро сложена лепенка. Усещам как във вените ми се влива течност, преминава през тялото ми и отново ме буди.
	Да, будна съм, което значи, че действително съм била заспала или в безсъзнание. Три месеца? Внезапно се уплаших, като си спомних думите на лекаря.
	— Но аз…
	— Buenos dias, г-жо Касъл. Не се тревожете. Спахте много добре. Цяла нощ впрочем. Как се чувствате тази сутрин? — Докторът отново е до мен.
	Значи и той е истински, не просто фрагмент от лош сън. Застанал е на абсолютно същото място като преди и имам чувството, че е бил до мен през цялото време, дори докато съм спяла.
	Хваща дясната ми ръка рязко и я стиска — за да ме успокои или да изпробва физическите ми реакции? А може би и двете. Хубаво е, че има кой да ми държи ръката. С облекчение разбирам, че мозъкът ми още изпраща съобщения на нервните ми окончания, макар и да изпитва трудности да пуска команди в обратна посока. Може и да не мога да се движа, но все още мога да чувствам. Усещала съм и преди това докосване, сигурна съм. Все толкова нежно, успокояващо — освен онзи път, когато…
	Гласът ми — _получи се_! Изведнъж осъзнавам, че лекарят ме е чул. Той отговори на казаното от мен, не просто е разчел настроението ми и изражението на лицето. Изненадата ме изпълва с въодушевление.
	— Мога да говоря — казвам, изпробвайки отново новооткритата си способност.
	— Наистина можете — казва той, сякаш не е кой знае какво. — Имали сте невероятен късмет, г-жо Касъл.
	_Късмет? Не изпитвам особена връзка с тази дума._
	— Не се чувствам късметлийка — отговарям дрезгаво, напомняйки си да изговарям думите на глас.
	— Може би не. Но както би казала майка ми, al fin es debido el honor. Всичко е добре, когато свършва добре — превежда той с кратка усмивка, взема подложката с листовете и ги разглежда.
	— Това не е моята представа за щастлив край. — Затварям очи и си спомням как Ейдън и Анабел викаха радостно в един глас в края на всяка приказка за лека нощ: „Една глава лук и приказката е дотук“.
	— Оцеляхте. Събудихте се. Това е позитивен развой, г-жо Касъл — казва той твърдо, като строг баща, който смъмря вироглаво дете. — Това имам предвид под думата „късмет“. Изгледите за пълно възстановяване са много добри. Всъщност тези чудовища няма да са ви нужни много дълго — посочва към апаратурата с химикалката си, след което добавя нещо в записките си. Окачва ги на леглото ми и сменя банката.
	— Травми — повтарям, опитвайки се да си спомня какво ми каза снощи, преди да заспя. _Нещо важно._
	— Хирургът ви е свършил отлична работа. За радост няма трайно увреждане на мозъка. Както казах, извадили сте късмет. Ще продължим да ви следим много отблизо, разбира се — добавя той, приближава се към бялата дъска, където нахвърля още бележки с дребен четлив почерк. — Ще ви помогнем да стигнете до щастливия край, който търсите. Аз ще ви помогна. — Той ми хвърля поглед през рамо, устните му се изкривяват в кратка загрижена усмивка, след което пак се обръща с гръб и се връща към бележките си.
	В продължение на няколко секунди гледам как ръката му се движи плавно по бялата дъска, подчертава думи, нахвърля нови.
	_Няма никаква логика._
	Мислех си, че бялата дъска е само в главата ми, спомен от университетските лекции, които извиках в съзнанието си да ми помогнат да вкарам в ред мислите си. Ето я обаче тук, еднаква във всички отношения. Колко странно. Сякаш е сън наяве. Оглеждам бялата стая и се питам какво или кой ще се появи сега.
	— Анабел — прошепвам. Името й излиза от дълбините на душата ми. — _Ейдън_ — казвам по-високо и настойчиво. Веднага искам да го повторя просто заради удоволствието от това да го чувам, просто да се порадвам колко чудесно и банално познато звучи гласът ми. Все едно не е кой знае какво да говоря пред непознат лекар, сякаш бих могла без проблем да говоря по всяко време.
	Само че не бях способна да говоря пред сина си.
	_Ейдън знае ли, че съм тук?_
	— Кой е Ейдън, г-жо Касъл? — Лекарят оставя химикалката си и се обръща към мен.
	— Моят… той е моят син. — Гърлото ми се свива, думите едва успяват да си проправят път.
	— А, да. Сега си спомням. Съпругът ви спомена, че е завел малкото ви момче да ви посети в „Уест Мид“ след операцията. Каза, че ще се разстрои твърде много, ако го доведе тук. Вярно е, че децата често намират болниците за плашещи. Често е най-добре да не идват на свиждане, докато пациентът не се възстанови напълно.
	Ейдън ме е посетил. Той ли свиреше на флейтата? Опитвал се е да ме събуди?
	Анабел щеше да го скъса от подигравки. _Мама мрази този писклив звук, Ейд!_ Точно това обаче е била целта. Умното ми момче. Ако беше засвирил на цигулката си, красивите звуци вероятно щяха да ме пратят в още по-дълбока кома. Но пронизващите ухото ноти на флейтата могат да събудят и мъртвец. Анабел щеше да е горда с брат си. Щеше да му даде една от бързите си прегръдки, някоя от искрящите си усмивки.
	— И мисля, че тъкмо е започнала новата учебна година. Така ми казва Карол, медицинската сестра. Съпругът ви сигурно опитва да поддържа нормалната рутина вкъщи, докато се оправяте.
	— Тъкмо е започнала. Значи е септември? И съм тук от три месеца? — Броя наум дати. — Тук съм от рождения ден на близнаците. Края на май — казвам задъхано, а докторът продължава да гледа бележките си.
	— Точно така.
	— Но това значи… — Всичко ми е каша и има нещо важно, което още не мога да схвана. Нещо, което продължава да ми убягва. Мозъкът ми е като замръзнал, постепенно се топи, капе и образува тъмна локва.
	— Не бързайте.
	— Значи Дом ме е посетил тук. В болницата. В тази стая. — Гласът ми е сух, дрезгав, писклив и чувствам гърлото си възпалено.
	— Това също е вярно. — Лекарят налива чаша вода от кана на нощното шкафче. Придържа я към устните ми и ме подканва да изпия няколко глътки. Покапвам се, а той взема кърпа и внимателно я поставя под брадичката ми.
	— Но аз си бях у _дома_. Съпругът ми ходеше на работа. Ейдън на училище. Аз търсех нещо в къщата, те се върнаха за мен да ме наранят. Но през цялото това време съм била тук? Още откакто Анабел… Още откакто…
	— Комата е удивително явление — прекъсва ме лекарят и поставя ръка върху моята, за да ме успокои. — Сигурен съм, че мозъкът ви е разнищвал много неща, докато сте били в безсъзнание. Може би е преработвал спомени от миналото. Припомнял си е случки и разговори, които сте смятали, че се случват в настоящето, но всъщност са спомени от различни минали моменти от живота ви. Травмата прави странни неща с мозъка, г-жо Касъл. Много неща още не са ни ясни.
	— Това не ми помага много — казвам с въздишка.
	Усмихва се.
	— Сигурен съм, че всичко е изглеждало съвсем реално, както сънищата.
	— Сънища? Спомени?
	_Тогава откъде да знам кое е било реално и кое само плод на въображението ми?_
	— Истината често е въпрос на възприятие. — Той издърпва стол и сяда до мен. — Истината често е нещо, което преработваме в главите си с времето. Спомняме си за даден ден или за конкретно събитие, но понякога може само да сме видели снимка от него. Мозъкът ни е изградил цяла история около едно-единствено изображение. Много впечатляващо. Едно изображение може да навърже цяла поредица от събития, които може да са се случили, а може и да не са. Миризмите и звуците често са способни да предизвикат същия процес в главата на изпадналия в безсъзнание човек.
	— Вятърните камбанки.
	— Съпругът ви ги донесе. Да ви напомнят за дома, така ми каза. Харесват ли ви?
	— Много. И ги чувах.
	— Ами разбира се. Били сте в безсъзнание, но мозъкът ви — сетивата ви — са останали до голяма степен будни. Това не е рядко срещано — казва той и наблюдава намръщената ми физиономия.
	— Значи не съм просто някакъв природен куриоз. — Спомням си как Дом ме дразнеше през всички тези години. Не си спомням да е седял до леглото ми в болницата.
	— Далеч не сте. Голям процент от пациентите, които са били в безсъзнание, казват, че си спомнят много от нещата, които са се случвали около тях през това време. Посочват и че са реагирали емоционално в тези случаи. Вземете за пример човек с нарушено зрение. Слухът му става по-остър. Когато съзнанието е увредено, както при комата, подсъзнанието понякога заживява свой собствен живот.
	— Обзалагам се обаче, че е изглеждало много странно. Нищо чудно, че Дом е стоял настрана.
	— Възрастните може да възприемат посещенията в болница също толкова смущаващо, колкото децата. Сестрата ми каза, че е заварила мъжа ви да ви тресе в опит да ви събуди. Горкият. В някои случаи комата е по-тежка за близките. Вие си спите, но те трябва да стоят и да ви гледат безпомощно.
	— Но ще се върне, нали?
	— Не се е връщал от първото си идване, което, трябва да призная, е съвсем нормално. Както казах, тези ситуации могат да бъдат шокиращи. Но ние го държим в течение за състоянието ви и аз лично се свързах с него да го уведомя, че сте се събудили.
	Тъмните му очи следят реакциите ми, всяко изражение на лицето и движение на тялото. Той дърпа назад стола си и се изправя, навежда се спокойно над мен като ангел хранител с бяла престилка.
	Затварям очи, представям си как Дом ме тресе, за да ме събуди, и си спомням как ръцете му стискат гърлото ми, въртят сватбената халка, как пръстите му се забиват в ключицата ми. Дали всъщност Дом се е опитвал да ме събуди? Мислех, че сънувам.
	— Ще го повикате ли? Помолете го да вземе Ейдън, за да ме види. — Сълза се стича по лицето ми. — Толкова много ми липсва. Липсва ми и _дъщеря_ ми — казвам с хлипане. — Ейдън сигурно е самотен, разбит. — Сълзите сега потичат обилно и се задавям.
	— Разбирам, г-жо Касъл. Знам, че най-трудно за всеки родител е детското страдание. Или за всеки лекар — добавя той. — Да се грижиш за деца е едно от най-удовлетворяващите, но и едно от най-тежките неща в работата ми. За съжаление често си отдъхваме, когато болката спре и те почиват в мир. Смъртта е смазваща, но носи облекчение от страданието.
	— Тогава ми се иска да не бях извадила такъв късмет. Иска ми се и аз да бях умряла.


>>	23

	— Моля ви, не се разстройвайте, г-жо Касъл. Не искам нищо да ви създава повече стрес. Тялото и мозъкът ви са претърпели огромно изпитание. Трябва да си почивате. Опитайте се да се успокоите. Не бързайте да схванете всичко наведнъж. — Лекарят пак сяда до мен и хваща ръката ми. — Тук съм и няма да ходя никъде.
	Следвам инструкциите му и опитвам да се успокоя, да оставя болката от скръбта ми да утихне. Когато се поуспокоявам, опитвам да намеря смисъл в казаното преди малко — че всичко е било сън, че не съм била вкъщи, не съм гледала съпруга си и оцелялото си дете, че съм била затворена в собствените си спомени, съживила съм миналото, представяла съм си, че случващото се е било наистина, а всъщност просто съм била някакъв дух в собствения си живот.
	Макар и умът ми да твърди, че това е лудост, че докторът греши и не знае какво говори, някои малки детайли си идват на мястото. Например как седя в една стая, но се озовавам в друга, без да имам спомен да съм се премествала, как си мисля за някаква тема или разговор и изведнъж Дом, Луси и Ейдън започват да говорят за това — училището, парка, плувния трофей на Ейдън…
	— Но аз ги видях. Точно до мен. Чувах ги.
	— Както казах, нашето подсъзнание попива много повече, отколкото знаем. Може да сте чули семейството ви да говори около вас, когато са ви посетили в интензивното отделение в „Уест Мид“ — казва лекарят, навежда се напред и поставя лакти на коленете си.
	— Луси и Дом в кухнята. — Затварям очи и си спомням как подслушвах разговора им, скрила се до стълбището.
	— Моля?
	— Чух ги. Съпругът ми и най-добрата ми приятелка. Но мислех, че са у _дома_. Това в действителност ли е станало, или е спомен? — питам. Клатя глава и опитвам да проумея, че не съм била там, а съм била тук през цялото време.
	— Може би по малко и от двете. Може да сте ги чули да говорят до леглото ви след операцията. След това мозъкът ви е пренесъл чутото в по-позната среда. Като кухненската маса. Логично е — казва той с усмивка.
	— Логично. На мен ми звучи шантаво.
	— Сънищата могат да ни отнесат на най-неочаквани места. Умът е изключително могъщ, подсъзнанието също. То преработва мисли и чувства без дори да сме наясно, че го прави, като често ги вкарва в неочакван контекст. Може например да сънувате, че бързате да хванете влака. Може би това е случка от всекидневието ви, а може и това да е начинът, по който мозъкът ви капсулира напрежението, което изпитвате. Чувство на стрес.
	— Но всичко беше толкова _реално_. Толкова обикновено. Просто моето всекидневие, моето семейство. — Отново имам чувството, че съм излязла от сън в паралелна вселена и усещането е дезориентиращо.
	— Нищо не беше различно? По-особено или неочаквано?
	_Никой не ме поглеждаше и не ме забелязваше, синът ми ме пренебрегваше._
	Той не ме е пренебрегвал. Аз не съм била там, осъзнавам. Изобщо не ме е имало.
	Усещам още сълзи да се процеждат от крайчеца на очите ми и да се стичат към устата ми. Имат солен вкус и това е първото физическо усещане, което си спомням да съм имала от доста време насам. Не, това не е вярно. Напоследък телесните ми сетива са станали по-чувствителни. Събуждах се. Лекарят каза, че мозъчната ми дейност е станала хиперактивна — защото започвах да си спомням. С възвръщането на спомените ми мозъкът ми също се е върнал обратно към живота. Към семейството ми.
	_Ейдън, скъпо мое момче. Мама е тук сега!_
	Затварям очи и премислям бавно, стъпка по стъпка, опитвам още веднъж да подредя нещата в главата си. Била съм в кома и подсъзнанието ми е пренесло всички шумове и разговори около мен в сцени от собствения ми живот. Същевременно съм извикала в съзнанието си истински спомени и съм опитала да ги обработя, да открия какво се е случило с мен.
	_Какво се е случило с мен?_
	— Казахте — прочиствам си гърлото и опитвам отново. — Казахте, че съм била… че съм била простреляна. Не разбирам…
	— Според медицинските документи раните ви не са били незначителни — казва той спокойно, докато гледа бележките си. — С екипа ми сме много доволни от вашия напредък. — Посяга с ръка и хваща моята, все едно ме поздравява, но аз не съм направила нищо добро, не заслужавам похвали.
	— Но изстрелът бе само един. — Главата ме заболява, донякъде заради шока от това да изговоря на глас тази жестока дума. Чувствам се уплашена и объркана, когато ужасяващи неясни образи изникват около мен в светлата бяла стая. Заравям глава във възглавницата, за да се скрия от тях, и изпитвам известно облекчение от пулсирането в слепоочията ми. Когато отварям очи, докторът още ме наблюдава.
	— Един куршум, общо взето, е достатъчен. — Повдига въпросително вежда.
	Спомням си как лазя през розовите храсти, ръцете ми се заплитат в косата на дъщеря ми, цялото ми тяло е напоено с нейната кръв… толкова много кръв. Внезапно осъзнавам, че е _имало и моя кръв_.
	— Освен ако човек не извади късмет — казвам горчиво, защото ми се иска Анабел да лежеше тук, на болничното легло, не аз.
	— От хирургична гледна точка има за какво да сте благодарна. Фактът, че куршумът е проникнал в най-външната част на предния десен дял на мозъка ви, към челото, означава, че са нанесени неголеми клинични щети. Хирургът ви може да ви го обясни по-подробно, но в общи линии хубавото е, че куршумът не е преминал през жизненоважна мозъчна тъкан, нито през кръвоносни структури. Има рана от проникването, разбира се, но зараства добре.
	— Била съм простреляна в главата и не съм умряла. — Мислите ми се понасят във въздуха като облаци.
	— Изглежда истинско чудо, а?
	— Изглежда грешно. _Несправедливо._ Аз трябваше да умра. Трябваше да бъда аз — казвам, а гърлото ми сякаш се разкъсва. Цялото тяло ме боли, сякаш съм смазана от нещо тежко. Затварям очи и ми се привижда как Анабел лежи мъртва под розите, чиито бели цветчета падат в аленочервената локва.
	— Тук не съм съгласен с вас. Никое престъпление не заслужава подобно възмездие. И съм сигурен, че във всеки случай вие не сте извършили престъпление. Не сте под стража, нали? Бяхте доведена тук за възстановяване, не да излежавате наказание — казва той нежно.
	— Но кой… _Защо?_ — Думите се затъкват в сухото ми гърло и лекарят ми помага да изпия няколко малки глътки вода.
	— А, боя се, че с това не мога да ви помогна. Може би е добре да запазите тези въпроси за детектива. Би трябвало да дойде по някое време утре или вдругиден. Той помоли да го държим в течение за състоянието ви — казва лекарят и се премества от другата страна на леглото ми да провери за последно мониторите. — Опитайте да не мислите чак толкова за нещата дотогава, става ли?
	Чувствам как косъмчетата на ръцете ми настръхват от облекчение. Кара ме да се чувствам в безопасност и се успокоявам. Искам да спя. Много съм уморена.
	— След малко се връщам — казва той, щраква химикалката и я слага в горния джоб на бялата си престилка. — Жизнените ви показатели са много по-стабилни тази сутрин, но все още трябва да бъдем предпазливи. Няма защо да бързаме. Колкото време е нужно за възстановяване — толкова. Най-важното сега е сама да си позволите да оздравеете. Всичко останало може да почака. Ще имаме достатъчно време да разговаряме. Засега си почивайте. Разбрахте ли?
	Навежда се да оправи възглавниците ми. Ръцете му миришат на дезинфектант. Остър киселинен аромат, който знам, че съм усещала и преди. Неговите ръце ли галеха косата ми? Толкова нежно докосване — не може да е бил мъжът ми. Дом ме е посетил само веднъж. Само един път през всички тези седмици. Защо още не се е върнал? _Защо ме е изоставил тук?_
	Лекарят дърпа завесите, стаята става мрачна, той излиза и затваря вратата зад себе си. Изведнъж тялото ми се подчинява на паниката. Осъзнавам колко съм самотна, уплашена и оставена на произвола на съдбата. Чувствам се в безопасност само когато чувам гласа на доктора до себе си. Той ми е опора. Всичко е толкова объркващо. Имам толкова много въпроси и дори не знам откъде да започна…
	Опитвам да се успокоя, като си повторя всичко, което знам. Разбирам, че куршумът, който е убил Анабел, някак си е ранил и мен, че съм била в кома и че Дом е прекалено шокиран, за да ми дойде на посещение. Знам, че този лекар е до леглото ми от седмици и че ярката светлина в моя дом всъщност е била от лампата над леглото ми или може би от фенерчето, с което докторът преглежда очите ми. Знам, че неговата игла ми е вливала успокоително, когато съм изпадала в паника…
	Била съм на пътешествие из подсъзнанието си, а професор Ернандес — с бялата си дъска — е бил мой мълчалив спътник. Мислех, че неговите бележки са мои бележки и донякъде съм била права. Разбирам, че съм започнала да излизам от комата си, сетивата ми са били чувствителни към ставащото наоколо и точно както насън чуваме внезапен шум или гласовете на хората около нас, така болницата и всичко наоколо са станали част от вътрешния ми свят.
	Очите ми се пълнят със сълзи на облекчение, че най-сетне зад гърба ми е останало това студено разпокъсано място, където бе едновременно тъмно като в рог и ослепително светло. Но също така се страхувам. Всичко, което си мислех, че съм видяла, всичко, което разкрих за живота си, за семейството си, се оказа илюзия, трик на разстроеното ми съзнание. Което значи, че може и да се оправям физически, но все още съм изгубена. Изгубена в този ослепително светъл мрак, в който мислех, че съм събрала всички парчета от пъзела, който да ми разясни какво се случи сутринта на десетия рожден ден на близнаците. Деня, в който загубих Анабел. В действителност се оказва, че имам едва няколко фрагмента от картината. Нямам доверие на собствения си разум. Тогава на какво и на кого да вярвам?
	Докато умът и тялото ми най-сетне се поддават на изтощението, се боря да запазя една мисъл, която си повтарям на ум: _Трябва да видя сина си…_


>>	24

	— Моля ви, опитайте отново да се свържете със съпруга ми. Обадихте ли се и на мобилния, и на стационарния телефон? Само искам да видя Ейдън — имам нужда да видя сина си.
	— Знам, разбирам. Ще опитам пак да позвъня и на двата номера, обещавам.
	Карол говори търпеливо, въпреки че днес й задавам за стотен път един и същ въпрос. Върти се около мен, подканва ме да изям малко от ранната си вечеря, преди да ми даде съчувствена усмивка и да излезе, за да продължи обиколката си по болничните стаи.
	Знам, че си мисли, че ме оставя да си почина, както инструктира професор Ернандес, но не спя особено. Вчера през деня успях да подремна на пресекулки, но през по-голямата част от нощта лежах будна и премислях разговорите с лекаря. Не болничната среда ме притеснява — яркото изкуствено осветление, спорадичното раздвижване по коридорите през нощта и случайните звуци. Всички те са необичайно познати, като че ли мозъкът ми ги разпознава и ги приема за нормални. Все пак, както най-сетне се примирих, той ги възприема от три месеца.
	Проблемът не е в обкръжението, нито в болките по тялото ми, а в това, че не мога да намеря покой, докато не разбера какво става с Дом и Ейдън. Къде са? Как са? Какво си мислят, как се справят без мен, без Анабел. Единствено това ме интересува. Повече от това да оздравея, повече от това да видя детектива и да получа отговори на всичките си въпроси. _Просто искам Ейдън._
	В постоянно състояние на паника съм и професор Ернандес започна да предугажда какъв ще е първият ми въпрос всеки път, когато влезе в стаята. Всеки път просто поклаща глава и леко смръщва чело. Не мога да разбера дали се дразни, или ми съчувства. Толкова е спокоен и невъзмутим, присъствието му почти ме приспива. Тази сутрин бях по-настоятелна. Изчаках да ме прегледа обстойно, след което му казах, че ако никой не доведе сина ми, ще откача всички стърчащи кабели от себе си и ще се завлека до него на лакти и колене, ако трябва.
	— Е, мисля, че така или иначе ще ви откачим от тези хубавици тази сутрин — посочи към машините с химикалката си — и ще видим как са нещата. Но бих препоръчал да направим няколко сесии с психотерапевт, преди да опитате да допълзите до Лондон на лакти и колене — каза с усмивка. — Да се надяваме да не се стига дотам. Ще продължим да опитваме да се свържем със съпруга ви, г-жо Касъл — отговаря по-сериозно.
	— Просто не разбирам защо още не е дошъл. — Оставям го да ми помогне да седна в леглото, за да може внимателно да премахне жиците.
	Но още с произнасянето на думите осъзнах, че знам отговора. _Дъщеря ни е мъртва, Дом обвинява мен за станалото и не иска да ме вижда._
	Не може да има друго обяснение. Аз изпитвах страх от Дом, а той ме ненавиждаше и нямаше никакво намерение да дойде да ме види. От болницата може да звънят колкото си искат. Той няма да се върне.
	— Спомням си, че спомена, че бил прекалено натоварен на работа. Но ние оставихме няколко съобщения — каза лекарят, направи пауза и ме погледна. — Дори му написахме писмо и му изпратихме имейл.
	— Възможно ли е… Може би е взел Ейдън и са отседнали някъде другаде? Или са се преместили в друга къща, мислите ли? — попитах, като се ловях за всеки лъч надежда. — Не, разбира се. Колко глупава идея, той никога не би го направил — говорех по-скоро на себе си, отколкото на лекаря.
	Той продължаваше да натиска копчета, да си води бележки, да откача и да закача кабели, вдигайки първо лявата, а после дясната ми ръка. Чувствах се като дете, което обличат за първия учебен ден. Аз го гледах с празен поглед, а в главата ми се сблъскваха противоречиви мисли — Дом се е преместил да живее на друго място, защото е неспособен да остане там, където Анабел е умряла, и не знае, че съм излязла от комата. Или това, или ме е напуснал от отвращение.
	— Не сме получили уведомление за друг адрес. Но вижте, сигурен съм, че има напълно разумно обяснение. Може би е заминал някъде по работа или на кратка ваканция, за да си почине от стреса и притесненията. Не мога да си представя, че не идва тук без причина.
	Хвана ръката ми да ме успокои и каза, че ще се върне, след като мине на визитация при другите пациенти. Егоистично си пожелах да няма други пациенти. В момента, в който излезе от стаята, се почувствах тревожна и нямах търпение да се върне. Не исках да остана сама в мисли защо Дом може да е решил да ме изостави и да вземе сина ни със себе си.
	_Няма разумно обяснение._
	Всъщност имаше едно. Анабел. Беше истинско мъчение да лежа там сама, да агонизирам заради мисълта, че Дом може никога да не се върне. Какво трябва да направя, за да видя пак сина си?
	Мисля, че това е единственото обяснение, което пасва. Силно се съмнявам, че отсъствието на Дом има нещо общо с почивка. Той никога не си почива от работа. Две седмици през лятото в Корнуол е максимумът, на който се е съгласявал. Но дори тогава винаги организираше ваканцията според приоритетите на клиентите си и оставаше залепен за телефона си през цялото време. Винаги е казвал, че иска да си намери бизнес партньор, с когото да споделят бремето, но отхвърли всеки потенциален кандидат през годините, понеже никой не отговарял на високите му стандарти.
	Никой никога не е отговарял на очакванията му. Преди време предполагах, че има мания да контролира, ключът към която е смъртта на родителите му. Внезапното неочаквано разболяване от рак… Подозирам, че това го е накарало отчаяно да иска повече власт, повече контрол върху собствената си съдба. Питах го за това веднъж. Подразни се от това, че, по думите му, съм се опитвала да му правя психоанализа. Разярената му реакция ми подсказа да не питам втори път.
	На това ли се дължи мълчанието му? Демонстрира власт и контрол над мен като наказание, че не съм спасила Анабел? Опитвам да се самоубедя, че съм параноична. Явно е бил травмиран от първото си идване и не може да понесе второ. Опитвал се е да ме събуди, каза сестрата… Навярно е много отчаян. Много разтревожен. И обезпокоен синът ми да ме види в такова състояние, с плашещата апаратура и кабели по цялото ми тяло…
	Първо трябва да оздравея. Да отида вкъщи и сама да се уверя. Но лекарят е прав. Още не съм в състояние да ходя никъде. Досега успях да направя само няколко малки крачки от леглото до тоалетната, и то с чужда помощ, а и постоянно се чувствам паникьосана и параноична. Станала съм напълно зависима от присъствието на лекаря, чувствам се в безопасност само когато е до мен.
	_Винаги ли съм била толкова нуждаеща се?_ Чувствам се, сякаш съм се събудила в различно тяло. Все едно отново трябва да се опознавам. Питали са ме каква музика обичам да слушам, каква храна обичам да ям… Нямам никаква представа и не искам да мисля за тези неща. Няма място в главата ми. Тя вече е претоварена с ужаса и болката от това да изгубя Анабел, а сега е на път да гръмне, докато се питам дали съпругът ми просто ме е изоставил, или не.
	Междувременно все още опитвам да си обясня факта, че съм спала през всички тези седмици и съм се движила напред-назад из живота си в състояние на сън. Между спорадичните ми дремки вчера професор Ернандес пак седна до мен и търпеливо ми обясни, че разговорите и случките, които си спомням от времето, в което съм била в кома, най-вероятно действително са се случили в миналото — подсъзнанието ми просто е опитвало да ги преработи. Но доколко са истина и доколко изкривяване на фактите?
	Знам, че е прав, че сънуваме неща, свързани с реалния живот, но също така разбирам, че несъзнателните ни страхове им придават различен оттенък. Знам например, че Луси наистина е прекарвала часове на масата в кухнята ми през годините и е контактувала със семейството ми. Но дали наистина е флиртувала със съпруга ми? А може би аз винаги тайно съм ревнувала от техните взаимоотношения и по време на комата тази несигурност е изкривила така спомените ми, че действително съм повярвала, че Дом и Луси са влюбени?
	Искам да знам — трябва да говоря с Луси и Дом. Но когато поисках телефон да се обадя на приятелката си, стационарният й телефон беше изключен, а на мобилния й постоянно получавах съобщението: „Избраният номер не съществува“.
	_Нито Дом. Нито Луси. Нито Ейдън._
	Опитвам се да не мисля най-лошото — че щом ме няма да им се пречкам, са се възползвали от възможността да бъдат заедно. Опитвам се да не си представям как четиримата — Дом, Луси, Ейдън и Джаспър — си играят на щастливо семейство без мен. Професор Ернандес е прав, че би трябвало да има съвсем разумно обяснение. Знам, че Луси искаше да напусне апартамента, в който живееше под наем, и да се премести в по-голямо жилище. Може би е намерила такова и е сменила мобилния си.
	_Може би, може би…_ Всички тези въпроси без отговори ме подлудяват — но не толкова, колкото невъзможността да видя Ейдън.
	— Просто искам да видя сина си! Толкова много ли искам? — казвам на празната стая. Вятърните камбанки звънят. Чувам гласове някъде по коридора и ръмженето на автомобилен двигател отвън. Взирам се в белите стени и копнея да прегърна Ейдън. Надявам се да е добре, да не ме е забравил, да не ме мрази. Мислех, че съм у дома с него и Дом и че те ме игнорират заради стореното от мен — ужасния избор, който направих. Само че не съм била действително там и…
	Сърцето ми забива по-бързо, когато изведнъж се сещам, че е възможно те да не знаят. Предполагам, че е възможно Дом да не знае. Той не беше там в онази сутрин. Изхвърча навън след кавгата ни и оттогава не съм го виждала. Но Ейдън беше точно до мен в градината. Какво е видял? Какво е чул?
	Кой стори това на Анабел, на мен?
	Лежа и гледам тавана, боря се с безкрайни въпроси. Искам да попитам отново професор Ернандес, но на него не му е известна цялата картина. Той не ме е приел в болницата, нито ме е оперирал. Отговаря само за рехабилитацията ми.
	Чувствам се ужасно само при мисълта да разкрия вината си пред него. Комата може и да ме е променила в някои отношения, но не се събудих с чисто съзнание. Копнея да говоря за Анабел, да кажа на доктора колко много съжалявам за станалото и колко ми липсва. Но не мога да го направя, без да обясня избора, който направих, без да призная каква ужасна майка съм. Предадох дъщеря си и се мразя за това. Заслужавам присъда, но не съм достатъчно силна да я понеса. Професор Ернандес е всичко, което имам — той ми е спасителното въже, единственият човек, който ме кара да продължа напред, и не бих могла да понеса, ако той също се отврати от мен. В такъв случай действително няма да ми остане нищо и никой.
	Оставам изгубена, мислите ми витаят в безкрая. Само две неща са ми напълно ясни — накараха ме да направя избор между децата си и след това лазих под розовите храсти по напоената с кръв трева в отчаяни опити да достигна до тялото на Анабел. Това са двете ужасни, категорични истини, за които мога да се заловя, но всичко останало…


>>	25

	— Нужда от помощ?
	— О, здравей, добре съм. Благодаря все пак — казвам и се старая да направя впечатление на човек, който може да се изправи и да ходи в права линия, без да се блъска в стените.
	Карол се върна след вечерята ми и все така нямаше вести от Дом. Като видя колко съм разстроена, предложи да отида на малка разходка, само до машината за вода и обратно. Да се поразсея и да потренирам краката си да заякнат. Усилието, необходимо за това, действително ме поразсея. Отне ми векове да измина половината път, подкрепяна от любезната сестра. Сега ме остави заради спешно обаждане по телефона. Блокирана съм тук, облегната на стената, вкопчила се в перилата по нея, които несъмнено са измислени именно за такива ситуации.
	— Не се обиждай, но не изглеждаш добре. Като пребита си. Иначе хубава пижама. Тъмносиньо на бели точки — страшно ти отива.
	Опирам рамо в стената и се завъртам по посока на гласа. Младо момиче на може би 16–17 години стои в средата на коридора. Облегнато е на бастун и тропа нетърпеливо с крак. Има дълга права черна коса, на която Анабел щеше да завиди. Поглеждам надолу и се развеселявам, когато виждам, че е обута с големи пухкави пантофи зайчета.
	— Предпочитам да изглеждам като теб — казвам с усмивка.
	— Представата за мода на мама — отговаря тя също с усмивка. — Или може би съм я обидила в някой минал живот. Или в този. Което е напълно вероятно, защото винаги успявам да засегна някого. Говоря прекалено много. Така са ми казвали. Какво да правя? Обичам да разговарям с хората.
	Говори бързо и високо. Има силен акцент, който ми напомня за Макс. Значи и тя е от Лондон, мисля, питайки се дали още ходи на училище. И как Ейдън се справя в училище без Анабел…
	— Е, говорейки от позицията на майка, мисля, че пантофите ти са очарователни. Така че не убивай майка си засега. — Проклятие, краката ми едва не се подкосиха от изречената дума.
	— Добре ли си? Сериозно, изглеждаш ужасно. Ела, дай да ти помогна. Избери си — тая или тая. — Тя показва една след друга двете си ръце, като прехвърля бастуна от едната в другата. — Тази ми е по-читава — протяга дясната си ръка. — Костите й бяха само леко счупени, за разлика от другата, в която станаха на сол.
	— О, боже, това звучи…
	— Гадно. Да, общо взето. Въпреки че според лекаря ми е цяло чудо, че съм жива! — имитира акцент и прави смешно изражение. — Дори с белези по лицето, загуба на говора, една безполезна ръка и постоянно накуцване.
	Сега чувам, че заваля.
	— Съжалявам да го чуя — казвам нежно. — Сигурно си много смела, за да… чакай малко, професор Ернандес ли ти е лекуващ лекар? — Светна ми лампичка от имитирането на акцента и думата „чудо“. Той каза същото и на мен. Колко чудеса могат да се случат на едно място? Може би стотици, мисля си и осъзнавам, че сигурно има още много лекари. Не съм се осмелявала да стигна по-далеч от собствената си стая и нямам цялостна представа за болницата.
	— Дам, испанецът. Гласът му ме приспива за секунди. — Отново се обляга на бастуна си, опитвайки се да премести тежестта си от единия крак на другия.
	— Колко странно. Имаме един и същ лекар. — Усмихвам се и си мисля колко приятно е чувството да установиш контакт, макар и малък, с друг човек. Бях започнала да се чувствам егоистично, самовглъбено, потънала в собствената си мъка и тотално забравила, че има и други хора на този свят. Карол и докторът влагат цялата си енергия да се грижат за мен, а аз не знам почти нищо за тях. Такова самовглъбяване е нетипично за мен. Или пък е? Вече не съм сигурна какъв човек съм. Чувствам се, все едно съм оставила части от себе си в яркия мрак.
	— Чух, че скоро ще напуска. Връща се в Испания. Смятам, че трябва да опитат да го задържат. Досега да съм се предала напълно, ако не беше той — казва тя и отново премества бастуна от едната в другата ръка.
	— О, съжалявам — отговарям и забелязвам, че изпитва дискомфорт.
	— Да, много жалко, нали?
	— Не, нямах предвид професор Ернандес. Въпреки че наистина е много жалко. Съжалявам, че те карам да стоиш тук и да говориш. Не трябва ли да си почиваш? Или се беше запътила нанякъде? — Слагам ръката си внимателно върху нейната, като се надявам да не е онази, която е станала на сол.
	— Ммм не, обикновено вечерно шляене, обиколка по забележителностите — казва примигвайки.
	— Живописна гледка — казвам иронично, оглеждайки пустия коридор, в който няма дори прозорец.
	— Името ми е Сташ, между другото. — Тя подава малката си ръка.
	— Интересно име. Аз съм Мади, радвам се да се запознаем, Сташ. — Усмихвам й се, ръкуваме се, но изпитвам желание просто да отида в стаята си и да проверя дали Карол случайно не говори по телефона с Дом.
	— Всъщност Наташа, но малката ми сестра можеше да произнесе само Сташ. Мама казва, че ми отива. Разбирай го както искаш. Имаш ли деца?
	Стените се приближават към мен, подът се разклаща дълбоко под краката ми. Трябваше да се подготвя за този въпрос, да имам готов отговор. Бях толкова потънала в собствената си болка, че не помислих за любопитството на другите. И това е нещо ново, мисля си и се питам какво още се е променило в мен. Сякаш съм била един човек, когато съм изпаднала в безсъзнание, и съм се събудила като друг.
	_Но все още съм майката на Ейдън._
	Нищо не може да промени това.
	Сещам се, че вероятно ще ме питат за близнаците, когато се прибера у дома. Надали има много хора в Западен Лондон, които не са чули историята ми. Но тук, в болницата, на мили от Хамптън, се чувствах анонимна. Просто поредният пациент, възстановяващ се след травма. Никой тук не знае нищо за Анабел. Не мога да събера кураж да говоря за нея — болката и срамът от загубата й са твърде тежки.
	Когато сестрата заговори за трите си деца, аз споменах само Ейдън. Но родих _близнаци_. В главата ми те са неделими. Чувала съм, че когато хора загубят крайник, понякога продължават да чувстват, че ги сърби или боли, сякаш още е на тях. _Аз още чувствам Анабел._ Още чувствам тройния възел от любов и нужда, който ме свърза с близнаците от секундата, в която се родиха. Възела, който разкъсах, но продължава да се увива около мен. Никога не искам да ме пуска.
	Не мога да се сдържа. Десет години говорех за децата си почти непрестанно. Искам да върна времето назад. Искам ги обратно, мисля си с болка и опитвам да преглътна буцата в гърлото си.
	— Две, имам две. Момче и момиче. И двете на десет — изпускам се, неспособна в този момент да се въздържа от неискреност. Не мога да събера кураж да кажа, че дъщеря ми е мъртва. Не желая да го признавам пред света, да трябва да давам обяснения и да видя как лицето на това младо момиче се сбръчква от шок и ужас. Нещо у нея ми напомня малко на Анабел — хубавото й лице като на фея и жизнеността, която излъчва, въпреки ужасните си травми. Искам още малко да почувствам това напомняне. Искам да изпитам само още веднъж удоволствието от това да изрека имената им. — Анабел и Ейдън — казвам тихо, а гласът ми прозвучава плътно и неразпознаваемо.
	— Близнаци! Ехе, супер!
	Сташ не забелязва нищо нередно. Актьорските ми умения явно са по-добри, отколкото съм си мислела. Пред околните трябва да правя впечатление на напълно нормална. Мисля си колко измамен може да бъде външният вид.
	— И техните приятели мислят така. Близнаците винаги изпъкват, нали? — казвам аз.
	— Бас ловя, че им харесва да те посещават тук, да играят с всичките машинарии и да дразнят сестрите. Палави са, нали? — казва тя, без да осъзнава как емоциите ме помитат като ударна вълна. Примигва, бърка в пухкавия джоб на халата си и ми показва скришом златиста кутия.
	— Действително много живописен път. Значи си тръгнала да се помотаеш с тайните пушачи. Не бери грижа, няма да те поучавам — казвам шеговито, но сърцето ми още бие в гърдите ми, откакто изрекох на глас името на дъщеря си.
	— О, не, не се сдържай заради мен. Поучавай на воля. Всеки го прави. Запомнила съм наизуст цял списък с неща, които не са полезни за мен. Макар че щеше да е добре на първо място да поставят „возене на мотора на пияно гадже“. Той също ми опяваше за пушенето. Но след това го премаза камион, след като излязъл в насрещното на кръговото в Чизуик. Имам чувството, че пушенето ми остана единствената връзка с него. Така че няма да ги откажа скоро. — Тя навежда раменете си напред и дългата коса пада върху лицето й.
	— О, Сташ. Това е просто… Толкова много съжалявам. — Оттласквам се от стената и правя рязка крачка към нея. — Каква ужасна трагедия.
	— Да, но тук е пълно с такива. Сигурна съм, че и ти си имаш история за разказване — казва тя и избърсва сълзите от очите си.
	Докосвам дясната страна на главата си, покрита с лека превръзка. Чувствам се такава късметлийка, че не съм пострадала колкото Сташ. Професор Ернандес с право го нарича „чудо“. Мислите ми сега идват по-бавно, още имам бели петна в паметта си. Не мога да си спомня дали предпочитам препечени филийки или зърнена закуска. Дали обикновено съм толкова начумерена сутрин, или тези промени в настроението са нещо напълно ново, или са породени от обстоятелствата. Но не мога да отрека, че постоянните грижи, които полагат за мен тук, правят чудеса. Повече никога няма да вземам живота си за даденост. _Или този на сина ми._
	— Искаш ли една? — Сташ вади златистата кутия от джоба си и ми предлага.
	— Не, благодаря. — Оглеждам се предпазливо и се питам дали някой няма да й се скара. Навсякъде има табели „Пушенето забранено“.
	— Мъдра жена. Надявам се и децата ти да са така. Започнах, когато бях на десет. Майка ми постоянно беше толкова надрусана с кокаин, че дори не забелязваше, а когато разбра, вече бях пристрастена. Да не говорим, че бях и бременна. — Прибира кутията обратно в джоба си, но продължава да си играе с нея.
	— Бременна? — питам откровено шокирано.
	— Да. Малката сестра, за която споменах, всъщност е мое дете. Само че не казваме на съседите в квартала. Мама я отглежда. Бързо се взе в ръце, като разбра, че ще запазя бебето. — Тя издава напред малката си остра брадичка и поглежда към мен в очакване да види каква ще бъде реакцията ми.
	— Браво на нея. И на теб — казвам веднага. — Наистина го мисля. От една майка към друга. — Слагам ръка на рамото й, тя опитва да гледа сериозно, но виждам, че изпитва задоволство. Не се съмнявам, че е било трудно и за Сташ, и за майка й. Кара ме да оценя собствения си дом още повече. Знам, че Дом винаги е имал амбиции за нещо по-голямо, по-добро и винаги е искал ние четиримата да бъдем здрави, щастливи и… в безопасност.
	— Запознай ме с децата си следващия път, когато дойдат — казва Сташ и очите й заблестяват при мисълта. — Ще им обясня всичко, което не трябва да правят като тийнейджъри. Една среща с мен и цял живот ще вървят по правия път. Ще си ми благодарна.
	— Разбира се — едва успявам да отговоря и се радвам, че се отдалечава от мен по коридора. Така няма да се наложи да обяснявам, че дъщеря ми никога няма да може да ме посети. Както и че съпругът ми, по някакви необясними причини, изглежда е изчезнал от лицето на земята заедно с най-добрата ми приятелка и сина ми.


>>	26

	— Моля ви, не изпадайте в паника, г-жо Касъл. Всичко е наред. Аз съм професор Ернандес.
	Усещам нежна ръка на рамото си и се стряскам в съня си.
	— Колко е часът? — Отварям очи и поглеждам зашеметено към него. Дори не съм усетила, че съм заспала.
	— Още е рано. Малко след седем. Съжалявам, че ви събуждам. Сигурно много сте се уморили от снощната разходка. Справили сте се много добре, между другото. Отличен прогрес. — Усмихва се.
	— Семейството ми? — Лекарят винаги ми казва да си почивам, навярно има важна причина, за да ме събуди. Докато си мисля това, сърцето ми се ускорява и аз с мъка сядам в леглото, вече напълно събудена.
	— Успяхме да се свържем със съпруга ви. Помислих, че ще искате да разберете веднага — казва ми той и ми помага да се облегна на възглавниците. — Тъкмо разговарях с него и той потегля от Лондон сега.
	— Благодаря ти, Господи. А синът ми? Той дали…
	— Каза, че ще дойде сам. За да избегне драми и излишен стрес.
	— А, добре. Предполагам, че така е разумно. Благодаря ви. — Изгарящата болка от разочарованието стяга гърдите ми. Полагам сили да вдишам и да издишам, после пак. Виждам колко е доволен професор Ернандес, че е успял да ми съобщи добри новини, така че опитвам да не съсипя момента, като позволя настроението ми да се развали.
	— Ще бъде тук до няколко часа в зависимост от трафика.
	— Няколко часа? Толкова скоро? След цялото това време изглежда малко странно — казвам. Старая се да не дам израз на нервния изблик, който ме обхваща, когато лекарят повдига насърчително вежди.
	Заради инстинктивната обичайна лоялност към Дом отказвам да призная, че всъщност отчаяно искам да видя Ейдън, а не съпруга си. На мозъка ми му трябваше известно време да си спомни проблемите в брака ми, но сега тези образи изникват отново и не изчезват. Искам да видя Дом, но също така съм уплашена заради това, което си спомням, и това, което той знае — или не знае…
	— Един добър съпруг ще разбере това — е целият коментар, който професор Ернандес предлага.
	— Един добър съпруг щеше да дойде да ме види по-рано — отсичам. — Съжалявам, просто не мога да повярвам, че все пак няма да видя Ейдън. — Изпитвам отчаяна нужда да се разплача, но не желая да давам обяснения за сълзите си.
	— И дъщеря ви също, предполагам.
	— Моля? — Чувам оглушителното биене на сърцето си, кръвта пулсира парещо в мен и усещам как шурти във вените ми.
	— Имате близнаци, нали? Тъкмо бях при моя пациентка, която спомена, че ви е засякла по време на разходката вчера. Тя е доста приказлива и беше много превъзбудена от идеята за близнаци. Упрекна ме, че не знам нищо за тях. — Засмива се. — Въпреки че, като се замисля, си спомням, че споменахте един път дъщеря, или може би се бъркам? — Пробожда ме чувство за вина заради загрижения израз на лицето му, докато ме гледа как пребледнявам.
	— Не, да, просто…
	— Съжалявам. Непрофесионално е да споделям лична информация на мой пациент с друг. Моля, приемете извиненията ми. И не се безпокойте. Знам, че отношенията майка-дъщеря могат да бъдат много трудни. Самият аз не съм женен, но Карол ми казва, че — как да се изразя — с дъщеря й винаги са на различни мнения. И на нея й е трудно да говори за отношенията им — казва приветливо.
	— Де да беше толкова просто — въздъхвам тежко и се упреквам, че споменах близнаците пред Сташ.
	— Е, какво ще кажете да направим така… — Придърпва стол. — Когато съпругът ви пристигне, мога да предложа да осъществим разговор по скайп. Така ще видите децата си и те ще говорят с вас, без да стъпват на това противно място — казва той с усмивка и на мен ми се приисква да се пресегна и да го прегърна заради неговата гениалност. — Ето това вече е щастливо изражение — посочва към усмихнатото ми лице с химикалката си.
	Трябва да му обясня по-нататък за Анабел. Поне това му дължа, да бъда честна с него, колкото и болезнено да е това. Но сега мисълта, че ще мога скоро да разговарям с Ейдън, ме изпълва с въодушевление. Знам, че няма да е лесен разговор. Знам, че Ейдън е измъчен и тревожен. Подсъзнателно си представях именно как може би се чувства, но сега има две големи разлики: _будна съм и отново говоря_.
	— Мисля, че за пръв път ви виждам да се усмихвате, г-жо Касъл.
	— Моля, направете ми услуга и ме наричайте Мадлин — казвам, обзета от внезапна радост. — Или още по-добре Мади. Просто за да знам, че не сте ми сърдит.
	— Мади. — Отново на лицето му се изписва усмивка. — Единствената причина, поради която мога да ви се разсърдя, е, ако не си почивате и не се грижите добре за себе си — казва като строг родител и това ме развеселява. — Стига да правите това и ако така ще се чувствате по-комфортно, с радост ще наруша някои правила и ще си говорим на малки имена. Аз съм Себастиан. Приятно ми е да се запознаем, Мади.
	Ръкува се с мен официално и след това щраква химикалката си, взема листовете и надрасква нещо. Питам се дали си написва бележка да му напомни да си говорим на малки имена. Никога не съм срещала толкова добросъвестен и методичен човек. Никога не спира да си води бележки. Иска ми се да ги взема и да си изясня какво се случва със собствения ми живот, който все още е мистерия за мен.
	— О, не, не може така. Не мога да ви наричам по малко име — вие сте доктор. — Ченето ми увисва и се питам дали изглеждам толкова втрещена, колкото се чувствам.
	— Всъщност професор.
	— Носите бяла престилка и стетоскоп — посочвам.
	— Вярно е.
	— Значи, ако ви наричам Себастиан, ще е все едно сме равни. А аз се нуждая да сте много повече от това, повече от мен. По-добър от мен. За да ме направите по-добра, имам предвид.
	Сещам се, че в нормалния живот щях да ръкомахам и да жестикулирам, докато обяснявам. Но все още съм възстановила само части от себе си — гласа, физическите усещания, някои движения и шепа откъслечни спомени. Не съм сигурна дали изобщо нещо ще ме направи отново цяла. Без Анабел това е просто невъзможно. Но един разговор с Ейдън би ми дал поне някаква надежда.
	— Разбирам. — Той накланя глава на една страна.
	— Наистина ли? — Умен е, вероятно разбира. Не добавям, че имам нужда от някого, на когото да се възхищавам — на когото мога да разчитам — и че е страшно човек да се чувства толкова безсилен и уязвим. Както и че искам някой да ми казва, че всичко ще бъде наред. Родителите ми винаги са били уклончиви. Когато умряха, Дом стана моята опора, докато доверието не се срина заради неговата агресия и моя страх. Изненадах се, че съм способна да гласувам доверие на друг мъж. Не съм сигурна дали се дължи на бащинския маниер на професор Ернандес, или е просто заради официално изглеждащия му лекарски бадж.
	— Да. Разбирам, че като ме наричате „докторе“ и ме виждате да нося бяла престилка и лекарска слушалка, това засилва доверието ви в медицинските ми способности — подхилва се той. — Иска ми се да знаех, че грижата за пациентите ще бъде толкова проста, преди родителите ми да инвестират в дванайсетгодишно образование в най-добрите медицински университети в Европа. Можеше просто да посетя някой луксозен магазин за медицинско облекло и оборудване и да спестя цяло състояние.
	— Ха, доста сте забавен за професор — правя кисела гримаса.
	— Добър опит, но можете и по-добре. Видях ви — казва той и посочва собствената си широка усмивка.
	В първия момент не успявам да го разбера.
	— О, имате предвид… — Става ми ясно, че неговите шеги са още един начин да прецени умствените ми способности. Усмивката е демонстрация на напълно функциониращ нервен процес. Той не се опитва да бъде забавен, а проверява как се възстановявам. — Не мисля, че имам за какво да се усмихна сега, но ще ви дам сигнал, когато съм в настроение — казвам и отново усещам умора и тревога. — Иначе си го отбележете на бялата дъска, обичам похвалите.
	— В този случай получавате златна звезда, г-жо Касъл… Мади — поправя се след дълга пауза. — Простете, забравих.
	— Мислех си, че аз съм тази с амнезията — казвам с усмивка.
	— Аха, така е по-добре. Сега опитайте да изядете малко от вкусната закуска, която Карол ви е оставила. — Той поглежда към нощното ми шкафче, след това обратно към мен и надига закачливо дебелата си кафява вежда. — Колкото до амнезията ви, може да е временна. Намираме се едва в началото на дълъг и лъкатушещ път. Опитайте да не се тревожите за мостовете, които тепърва трябва да бъдат прекосени. Не си давайте зор, Мади. _Малки стъпки._


>>	27

	— Госпожо Касъл? Мади? — Карол подава глава през вратата и макар да знам, че сега трябва да си почивам, се чувствам неловко, че не съм мръднала, откакто лекарят излезе.
	Излежаването е рядък лукс, откакто близнаците се родиха. Изпитвам странно чувство за вина, че тази мила и търпелива жена трябва да прави толкова неща за мен. Гледам с благодарност как сестрата дърпа завесите и ярките сутрешни лъчи озаряват стаята. Благодаря й, когато ми помага да се надигна и да седна в леглото. Нагласява възглавниците, за да ми е удобно. Приглажда разрошения ми бретон, след което натъпква кичур от посивялата си коса обратно в прилежно направения кок. Изсумтява неодобрително, когато вижда закуската ми да седи непокътната на нощното шкафче.
	— Съжалявам, Карол — извинявам се с мрачна усмивка.
	— Не се безпокой. След малко ще ти донеса препечени филийки и чай. Но първо имаш посетител — казва тя, взема пластмасовата табла и прави гримаса към купата с пихтиестата мокра зърнена закуска.
	Сърцето ми бие трепетно, преди да осъзная, че Дом не може да е пристигнал толкова скоро. Все още е рано, а докторът каза, че пътят от Лондон с кола трае няколко часа.
	— Главен инспектор детектив Уоткинс е тук да ви види. Нали може да го поканя да влезе? — пита тя колебливо, докато подпира подноса на облия си хълбок, а с другата ръка хваща дръжката на вратата. Отваря широко кафявите си очи и иначе гладкото й високо чело се набраздява.
	— Да, благодаря ви. — Обзема ме необяснимо чувство за вина, последвано от въодушевление, че поне ще успея да науча повече факти, някаква истинска информация. Със сигурност този детектив ще ми помогне да запълня липсващите парчета, последните озадачаващи дупки в паметта ми. Поемам въздух бавно и дълбоко и опитвам да остана спокойна.
	Карол оставя вратата отворена, за да пусне вътре мъж, облечен с дълго черно вълнено палто.
	Автоматично посягам да затегна разпуснатата си опашка и отмахвам бретона от очите си, докосвайки неуверено превръзката на главата. Сигурно изглеждам ужасно. Изведнъж ме обзема смущение. Карол ми каза, че вероятно завинаги ще ми остане белег и се радвам за това. Искам да ми напомня. Обръснатите кичури коса от дясната страна на главата ми са започнали отново да израстват, което ми напомня за подстриганите къдрици на Ейдън. Питам се дали косата му сега е по-дълга. В спомените ми понякога бе бръсната, понякога бурна и къдрава — което отначало бе озадачаващо, но го намирам за напълно логично сега, когато знам, че съм си спомняла откъслечни моменти от различни периоди.
	— Добро утро, г-жо Касъл.
	Детективът внася със себе си миризми от външния свят. Свикнали със стерилността на заобикалящата среда, сетивата ми са способни да доловят дори най-малките промени — от палтото му лъха на хладен и влажен есенен въздух. Питам се дали навън вали и поглеждам надолу към обувките му. Веднага се сещам за големи черни ботуши, които стъпват в ливадата и оставят следи в тучната зелена трева към розовите храсти. Сърцето ми започва да препуска и решавам да избия спомена от главата си. Трябва да се фокусирам и да събера солидни факти, а не да се разсейвам от непостоянните си емоции.
	Никога преди не съм срещала детектив, но винаги съм си представяла небръснати здрави мъже с кожени якета, които правят остроумни коментари. Явно съм гледала прекалено много американски криминални телевизионни програми, докато съм се грижела за близнаците, защото у детектив Уоткинс единствено ботушите отговарят на този образ. Няма нищо грубо или страховито у главен инспектор детектив Уоткинс от столичната полиция, както той се представя.
	Може и да не е здравеняк, но изведнъж усещам, че съм в неудобно положение. Блокирана съм в тясното легло с прегради, неспособна просто да избягам от стаята, ако разпитът стане много напрегнат. Дори не знам дали ще ме разпитват като жертва, свидетел или заподозрян — _виновната майка, която извърши долното престъпление да избере едното си дете пред другото_. Разглеждам гладко избръснатото му лице, но изражението му с нищо не подсказва какво ме чака. Изглежда по-скоро като добре облечен чиновник, отколкото като детектив. Под палтото си носи черен костюм и сива вратовръзка, черната му коса е посивяла по слепоочията.
	— Добре дошла отново на този свят. Радвам се да видя, че се оправяте — продължава Уоткинс. Усмихва се, но оглежда лицето и тялото ми, преценява ме.
	— Благодаря ви. Чувствам се… Справям се — казвам, без да отвърна на усмивката. Готвя се за това, което предстои да ми каже. Опитвам се да изчакам търпеливо, вместо да се впусна в задаване на въпроси.
	_Кой уби дъщеря ми?_
	Четирите думи пулсират в гърдите ми като ударите на сърце. Прекалено ме е страх да го попитам, защото отговорът може да обърне отново с краката нагоре и без това объркания ми свят.
	— Добре. Това е добре. Виждам, че добре се грижат за вас. Отлично.
	Той заснова из стаята и заоглежда всичко с одобрение. Предвид факта, че тя е продълговата, боядисана в бяло кутия с няколко стола, не му отнема дълго. Може би болниците го смущават. Екраните и апаратурата са доста плашещи, въпреки че аз вече свикнах с тях. Но предполагам, че не всеки ден се среща с жена, събудила се от кома, след като част от семейството й е било избито от полудял въоръжен мъж — може би това обяснява нервното му поведение.
	— Не бях сигурен дали изобщо ще се видим някога — казва той и продължава да крачи. — От опит знам, че раните в главата са непредсказуеми. Когато ви доведоха тук обаче, знаех, че сте в добри ръце. Професор Ернандес няма равен. Спасил е живота на мнозина, смятани за изгубена кауза. Дори такива, които не заслужават неговите първокласни грижи, бих добавил. Но смятам, че обикновено справедливостта си има начин да възтържествува.
	— Надявам се действително да е така — отговарям, но ми се иска да мине директно на въпроса.
	— Но наистина съм много щастлив, че имам шанса да говоря с вас сега — добавя учтиво. — Просто формалност, разбира се.
	— Формалност?
	— Точно така. Няколко въпроса, които бихме искали да ви зададем, преди официално да обявим случая за приключен. — Детективът поглежда бележника си и отново се дразня, че протака.
	— Да обявите случая за приключен? Не разбирам. Защо досега не сте? Хванали сте стрелеца, нали? Не сте ли? — Чак в ушите си чувам как бие сърцето ми, когато най-накрая успявам с мъка да прошепна. — _Кой е той?_
	— А, разбирам. — Спира да крачи, обръща се да ме погледне и присвива очи. — Не знаете абсолютно нищо, а?
	— Бях в кома, детектив. — Действително вече губя търпение.
	— Разбира се. Тогава ще ви информирам набързо, ако позволите — казва ми и ми прави знак с ръка да се успокоя, когато се надигам в леглото и започвам да шавам раздразнено. — Старши следовател Ник Бакстър е отвън в чакалнята. Той е детективът, който проведе първоначалното разследване на инцидента в дома ви.
	_Инцидентът._ Затварям очи и си спомням как лазя в тревата. Мократа почва, кръвта, която напояваше дрехите ми, докато опитвах отчаяно да стигна до Анабел.
	— Не искахме да правим навалица в стаята ви, но той е тук и ще можете да разговаряте с него по-късно, ако желаете. Ще обсъдите всички подробности, на които няма да се спираме сега. Той има всички следствени доклади, разбира се, наред с показанията на свидетели и анализите на експертите от всичко, намерено на местопрестъплението.
	— Чук-чук. — Млада ниска жена с тъмна коса в тъмносин костюм подава глава през вратата.
	— А, най-сетне — казва с тежка въздишка Уоткинс. Разбирам защо досега увърташе, чакал е тази жена, която и да е тя. — В „Кеймбридж“ не ви ли учат на точност?
	— Съжалявам за закъснението, шефе. Тръгнах в час пик, после изпуснах изхода за околовръстното шосе М25, а след това имаше верижна катастрофа на магистрала А41 — извинява се тя, свивайки рамене. Влиза в стаята и се запътва направо към леглото ми с резки движения като на птичка.
	Веднага разбирам, че детективът с право е накарал другия си колега да чака отвън. Чувствам малката стая пренаселена дори с _двама_ непознати полицаи. Долавям слаба миризма на цигарен дим от сакото на жената и се питам дали това не е била истинската причина да закъснее. После трябва да кажа на професор Ернандес, че с обонянието ми всичко е наред…
	— Това е Мишел Симпсън — казва детективът, кимайки рязко към колегата си, — офицерът ми за свръзка със семействата. Тя тъкмо се включи в разследването и предпочитам да присъства в случаи на домашно насилие.
	_Тъкмо се е включила в разследването — че то кога ще приключи?_
	— Здравейте. Моля, казвайте ми Мишел. Нали може да ви наричам Мади? — Тя придърпва стол и сяда толкова близо до мен, че още малко и ще е в леглото ми. — Преди да започнем, искам само да знаете, че вече няма от какво да се страхувате. Сега сте в безопасност.
	— Значи стрелецът… Казвате, че… Той е заловен, нали? — Поглеждам към инспектор Уоткинс и затаявам дъх, от което главата ми се замайва. Двамата детективи се споглеждат и се питам какво значи това.
	— Много съжалявам за това, през което сте преминали — казва съчувствено Мишел и се навежда още по-близо. — Но ще ви окажем цялата подкрепа, от която се нуждаете. Тук сме за вас по всяко време на денонощието. Искам да знаете това.
	— Г-жо Касъл, позволете да се включа. — Инспектор Уоткинс пристъпва напред и изсумтява леко. Изглежда нетърпелив. Разбирам защо Мишел трябва да върши сантименталната част. — За да отговоря на вашия въпрос. Не са повдигани обвинения и за момента не са необходими по` нататъшни действия.
	— Не са необходими по` нататъшни действия? — повтарям като папагал.
	— Като последен ключов свидетел обаче бихме искали да чуем вашата версия за случилото се. Да видим дали можете да запълните някои празноти — продължава той.
	— Празноти — пак повтарям. Мислех, че аз съм тази с празнотите. Не се нуждая от повече бели петна. Искам отговори, а не още въпроси.
	— Ще ни е полезна всякаква информация, която може да ни предоставите, независимо колко тривиални ви изглеждат тези детайли. Какво сте правили в онзи ден, какво сте си мислили — общо взето, спомените ви от онази сутрин. Може да се наложи да дойдем и да разговаряме с вас още веднъж. Не желая да ви изморяваме прекалено. Осъзнавам, че това е изключително трудно за вас. — Той отново поглежда към бележника си.
	— Да, можете по всяко време да ни потърсите за разговор — повтаря Мишел, която стрелва инспектор Уоткинс с поглед, който казва: _Остави съчувствието на мен._ — Сигурна съм, че ще отнеме известно време, докато си спомните всичко. Спомените ви от онзи ден и събитията, довели до…
	— Рождения ден на дъщеря ми. Сутринта на десетия рожден ден на близнаците — прекъсвам я нетърпеливо. Може да са дошли при мен просто да получат отговори, но аз нямам такива. Това е _тяхна_ работа, мисля си сърдито. — Но вие казвате, че не са необходими повече действия за момента. Съжалявам. Не разбирам. — Разклащам глава, сякаш това ще накара всичко да си дойде на мястото.
	— Точно така. Що се отнася до съдебния процес, за момента не е необходимо да се прави нищо повече. — Детективът още разглежда бележника си, а на мен ми идва да го дръпна от ръцете му и да го хвърля на пода.
	— Имате предвид, че нападателят… Не е ли в _затвора_? — На практика изкрещях тази дума и се чудя дали Карол и другите сестри отвън са чули всичко това и са се спогледали с шок и любопитство.
	— Затвор? Не, г-жо Касъл — казва инспектор Уоткинс, като най-сетне вдига поглед от бележника. — Вашият девер се е измъкнал по страхливия начин. Стрелял е втори път. Но този път оръжието е било насочено към него.


>>	28

	От инспектор Уоткинс действително ще излезе идеален чиновник или политик, мисля си, докато в главата ми става водовъртеж. Очевидно е усъвършенствал изкуството да съобщава лоши новини, все едно просто оповестява прогнозата за времето. Гласът му е толкова лишен от емоции, че отначало не мога да схвана какво ми казва.
	— Моят девер? _Макс?_ — едва успявам да произнеса, защото не съм на себе си.
	— Да, Макс Касъл. Според съпруга ви оръжието е принадлежало на починалия му баща. Военен револвер „Смит и Уесън“, ако трябва да сме точни — 6-заряден с двойно действие, 4-инчов барабан. — Отново проверява бележника си за потвърждение. — Първия път засечка, но е улучил право в целта с втория патрон. Чист изстрел в главата.
	— Умрял е на място, Мади — казва Мишел по-внимателно, хваща лявата ми ръка и леко я стиска.
	— Макс? — едва успявам да изрека. — Макс?
	— Съжалявам, сигурно е ужасен шок — продължава Мишел, — но се чудехме… Е, надявахме се, че ще хвърлите малко светлина по въпроса какво може да е накарало Макс да извърши това. Все още се опитваме да си доизясним напълно и какво е станало непосредствено след стрелбата. Съпругът ви ни помогна с разследването, но вече имаме всичко нужно от неговите показания, а и той бе в такова ужасно състояние…
	— Съпругът ми?
	— Да, Доминик Касъл. Вашият съпруг. — Тя продължава да държи ръката ми и да я повдига леко, сякаш за да ми покаже вдлъбнатината, където преди стоеше платинената ми брачна халка.
	Дали съм я махнала преди седмици? Или професор Ернандес я пази на сигурно място, докато се подобря достатъчно и се прибера у дома… Мисля си къде е брачната ми халка, вместо да се съсредоточа върху това, което те току-що ми казаха.
	— Мисля, че можем да предположим, че г-жа Касъл не си спомня какво е станало, след като е била простреляна в главата, Мишел — казва иронично детективът.
	— Да, разбира се, извинете. Просто исках да кажа, че ако има нещо преди това, нещо, което може да ни кажете за… — Тя млъкна и се изчерви.
	— Доминик, съпругът ви — продължава инспектор Уоткинс, — се е върнал у дома от голф клуба и се е озовал на местопрестъплението малко след като е станала стрелбата. Той е позвънил на Бърза помощ. Бил е в силен шок, а доколкото разбирам от колегите си — поглежда към Мишел, — още е в такова състояние.
	— Направо е съсипан — намесва се Мишел. — Беше обезумял от притеснение за вас и заради стореното от собствения му брат…
	— Неговият _брат_ е направил това. Макс? — повтарям смаяна.
	Очите ми се изцъклят, когато си помислям за онзи ден. Опитвам се да си спомня всякакви признаци, които могат да ме наведат на мисълта, че Макс е човекът с военната униформа и маската. Шокът е опустошителен, но един глас в мен ми напомня, че си мислех за Макс, когато бях в онова състояние на мрачни и ярки краски, преди да се събудя и да осъзная, че вероятно съм сънувала.
	— Трябва да е станала някаква грешка — казвам, макар да признавам, че е малко вероятно да става дума за сгрешена самоличност, щом са намерили Макс да лежи застрелян в задния ни двор. Тръпки ме побиват, когато в паметта ми изникват термини като „зъбни проби“ и „кръвни групи“. Усещам метален вкус в устата си и се пресягам на сляпо към чашата с вода на нощното ми шкафче. После я държа пред себе си, без дори да отпия.
	Макс. Големият шумен чичо, който говори бързо… Не че мисълта не е минавала през главата ми преди, просто потвърждаването й е толкова… катастрофално. Защото ако той е стрелял по Анабел и оръжието е засякло, както каза детективът, а вторият куршум е улучил мен, това със сигурност значи, че вината на Макс е още по-голяма, отколкото полицията знае.
	Спомням си твърдото си убеждение, че убиецът на Анабел е същият, който се е опитвал да я опипва — убил я е, за да гарантира мълчанието й. Това все още изглежда като най-логичното обяснение, но не мога да си представя Макс, когото познавам, да извършва което и да е от двете престъпления.
	Изглежда обаче детективът е сигурен. Макс е изстрелял фаталния куршум и след това е насочил оръжието към себе си. Което означава, че трябва да приема ужасната вероятност братът на Дом — човекът, за когото с широки обятия отворих вратата на дома си, за да се грижи за децата ми — е бил и… _педофил_. Тази дума предизвиква тръпки от гняв и погнуса в тялото ми, усещам как по лицето ми се стичат сълзи, когато виждам, че Мишел се пресяга към носните кърпички на нощното ми шкафче. Подава ми една, но когато забелязва колко здраво пръстите ми са стиснали чашата с вода, се навежда и сама попива внимателно сълзите от бузите ми.
	— Но ако Макс е бил стрелецът, това означава ли, че…
	Млъквам, защото мислите в главата ми са страшно объркани, докато опитвам да схвана този отблъскващ сценарий.
	Спомням си как Анабел спря да позволява на чичо Макс да я вдига във въздуха. Колко разочарована беше, когато той, а не баща й, дойде да я гледа на представлението от театралния кръжок. Спомням си как се оплакваше, че той винаги е в къщата ни и криеше картите за игра, за да не й предложи още една игра на покер. Но това бяха такива дребни, невинни, детински неща. Били ли са наистина индикатори за нещо далеч по-ужасно?
	Отварям уста да повдигна въпроса, но след това поглеждам машините до леглото ми, към бялата дъска в дъното на стаята и се разколебавам. Вече не съм сигурна доколко мога да се доверя на собствените си спомени. Мислех, че съм будна, че гледам как синът ми и мъжът ми се борят със скръбта, а всъщност през цялото време съм била тук в безсъзнание. Грешах за това — ами ако греша напълно и за това, че преследвачът и убиецът на Анабел са един и същ човек?
	Мисля си за Дом. _Съсипан човек._ Той никога няма да се възстанови от срама от такова разкритие. Брат му е педофил, а дъщеря ни е била обект на извратените му желания. Мисля си как Анабел лежи мъртва и студена, убита от чичо си… Нищо няма да я върне обратно. Ако сега злословя срещу Макс, това няма да й помогне, без значение колко го мразя и искам името му да бъде публично заклеймено заради ужасното престъпление, което е извършил. Не, не мога да спекулирам за такова ужасно нещо, без да бъда сигурна…
	Но ако Макс не е опитвал да прилъже Анабел, кой тогава? И ако намерението на Макс не е било да я накара да замълчи завинаги, защо би искал да убие дъщеря ми? Дали всичко е било, за да накаже мен — като ме застави да _избирам_? Ако е така, каква причина е имал моят девер да изпитва такава злоба към мен? Винаги съм била учтива с него. _Прекалено_ учтива в очите на Дом.
	Сметките пак не излизат. Детективите ми представиха липсващите парчета информация, на които се надявах, но все още не мога да ги поставя в смислена картина.
	— Трябва да има грешка — повтарям. — Със сигурност Макс… — Мисълта ми замръзва, гласът ми се сподавя, потъвам във възглавниците и изпадам в емоционален колапс.
	— Няма грешка. Съжалявам — добавя детективът, когато най-сетне успявам да го погледна в очите. — Но вие щяхте да кажете нещо друго. Можете ли да си спомните? — подтиква ме инспекторът, застанал в готовност с химикалка и тефтер в ръка. — Имате ли някаква идея защо може да го е направил?
	Втренченият поглед на инспектор Уоткинс среща моя. Усещам, че той очаква нещо конкретно от мен. _Но какво?_ Не съм подсъдима. Нали?
	— Както казах, не са необходими по-нататъшни действия — продължава той. — Така че на практика отговорът ви няма да промени нищо. Макс е мъртъв и оръжието бе намерено в ръката му. Съпругът ви е единственият друг свидетел и той има алиби, защото е бил в голф клуба. Никой друг не е видял нищо. — Той затваря бележника си, сякаш случаят е приключен.
	_Бягай!_
	_Скрий се!_
	_Не поглеждай назад!_
	— Не е необичайно извършителят на престъпление да е близък на семейството на жертвата, разбира се — казва инспектор Уоткинс като нещо съвсем обикновено.
	_Винаги е някой точно под носа ти…_
	— Но все пак искаме да очертаем възможно по-пълна картина. Всичко, което можете да си спомните за Макс Касъл и което да ни помогне да вникнем в неговата глава, да разберем отношението му към семейството ви, би било от полза. — Той поглежда часовника си и се изправя. Няма търпение да си тръгне, тъй като явно няма да получи никаква полезна информация от мен. — Мишел?
	— Ще оставя визитните ни картички при сестрата, в случай че се сетите за нещо — казва Мишел и ми праща една последна съчувствена усмивка, преди да се втурне след шефа, опипвайки джобовете на якето си. Питам се дали търси визитка или цигарите.
	Щом затварят вратата, усещам толкова мощен пристъп на страх, че съм убедена, че ще изгубя съзнание. Мисля си как Дом се е върнал у дома след ужасната караница онази сутрин и е открил, че целият му свят е станал на пух и прах. Синът ни травмиран, скъпата му дъщеря убита, съпругата му улучена погрешка в главата, а брат му мъртъв.
	_Убиец._
	Детективът поне ми даде име, но не каза нищо за това, че бях принудена да избирам. Не спомена Ейдън да е споделил какво е направила мама. Никой друг не е видял, никой не знае…
	Сърцето ми забива учестено и стомахът ми се свива от ужас, когато осъзнавам нещо. Ще трябва да кажа на Дом, че макар по някаква причина да не мога да проумея как брат му е дръпнал спусъка, то аз съм също толкова виновна за смъртта на Анабел. _Аз избрах нея._


>>	29

	Ръка гали челото ми нежно и успокоително. Спуска се надолу към брадичката ми. Чувам вятърните камбанки и си мисля за дома. Въздишам и обръщам лицето си към дланта, която е опряна в бузата ми. Груба и топла…
	Намръщвам се. Ръцете на доктора са меки и хладни, и миришат на дезинфектант.
	Долавям цитрусов одеколон и в следващия момент не мога да дишам. Гърлото ми се стяга и ноздрите ми започват да горят. Задавям се от ръката, която е запушила устата ми и натиска езика ми назад в гърлото, докато започвам да се задушавам. Имам чувството, че нещо тежко смазва гърдите ми. Давя се, ще припадна…
	— Спри! Помощ! Моля! — Гласът ми звучи неестествено, заглъхнало и шокиращо. Дори сега, на четвъртия ден, откакто съм будна, не мога да свикна, че мога да говоря, че другите хора ще ме чуят и ще отговорят.
	— Мади, какво има? Какво не е наред?
	Отварям очи и виждам съпруга си. Седнал е на стол до леглото ми, където сигурно само преди минути седеше Мишел. Скача на крака и застава до мен.
	— Дом — казвам с грачещ глас. Останала без дъх, поемам въздух. — Ейдън. — Оглеждам се трескаво из стаята.
	— Само аз съм, съкровище. Ейдън е добре. За теб се тревожа. Изплаши ме. Мяташе се и се въртеше, все едно си видяла самия дявол. Сигурно си сънувала кошмар, а? Последния път, като те видях, сякаш беше дълбоко замразена. Сега изглеждаш… Добре ли си? — пита тревожно, доближил лице до моето, сините му очи са широко отворени и изпълнени със страх.
	Примигвам от объркване и паника.
	— Ти действително си тук. Къде беше? — питам трескаво. — Полицията…
	— Да, знам. На идване ги видях как потеглят с колата. Значи си чула ужасната истина — казва с равен глас и потърква лицето си с ръка.
	— Не мога да повярвам, Дом. Просто не мога да повярвам, че… — Разклащам глава, чувствам се дезориентирана, просълзявам се. В гърдите си усещам напрежение, което се е събрало на топка и ми пречи да дишам. Трябва да съм заспала от изтощение веднага след като детективите си тръгнаха. Стресът ме изморява, както ме предупреди лекарят, но сънят не намали по никакъв начин шока ми и се събудих с чувството, че светът се е обърнал с главата надолу.
	— Сериозно, дори не споменавай името на този мъж пред мен. — Той се изправя и се обръща с гръб към мен. — Не мога… Съжалявам, че идвам чак сега. Беше… Аз бях…
	— Не, аз съжалявам. — Сълзите се стичат по лицето ми и чувството е, все едно никога няма да спрат. Целият ми страх от Дом, гневът, който изпитвах към него, защото не е тук, всичко бе заличено от шокиращата новина за вината на Макс.
	— Хей, недей да плачеш. Всичко е наред. Вината не е твоя — казва успокоително, обръща се отново, навежда се над леглото ми и хваща ръката ми. — Цял живот ми беше трън в очите. Но нямах представа, че е способен да бъде такова… чудовище. Винаги се е опитвал да ми отнеме всичко. Завист. Усещане, че някой все му е длъжен за нещо. Кой знае? Ти си тази с дипломата по психология, ти ми кажи. Големият брат, който си мислеше, че заслужава всичко. Включително моето семейство. И ако не може да го има, е готов да го унищожи. Да унищожи _мен_.
	Лицето му изглежда измъчено, а под очите му има сенки.
	— Знам. Трудно ми е да го повярвам. Невъзможно е да го приема — казвам, стискайки ръката му. — Но имам предвид — нямах предвид… Искам да кажа, че съжалявам за… за…
	— Тихо, скъпа, сега съм тук — прекъсва ме, навежда се над мен и ме прегръща през раменете. Притиска ме в себе си и усещам топлината на мощните му гърди и гладката кожа по прясно обръснатата му брадичка.
	Опитвам да вдишам, без да разбере, че подушвам афтършейва му, за да разбера дали това е същата непозната цитрусова миризма, която ме събуди от съня ми, но лицето ми е толкова притиснато до бузата му, че не мога да бъда сигурна. Усещам как тялото ми започва да трепери от шок, че отново е толкова близо до неговото, след всичкото това време. Осъзнавам, че това е първият път, в който съм насаме със съпруга си, не само откакто излязох от комата, но и след жестоката ни кавга сутринта на рождения ден на близнаците. Мислех, че съм до него, че го наблюдавам в продължение на три месеца, но всичко това се е случвало само в подсъзнанието ми.
	— Толкова е хубаво, че пак си тук, скъпа. Мислех, че съм те изгубил завинаги.
	Милото му държание ме озадачава и противоречи на всичко, което очаквах от него. Очаквах гняв, обвинения и тежки думи. Мислех, че първото му посещение при мен ще бъде пълно с обвинителни въпроси. Защо съм се скарала с него и съм го накарала да излезе като фурия от къщата, оставяйки семейството си незащитено? Защо съм позволила някой да убие дъщеря ни, вместо да се хвърля насреща му, да дам живота си, за да спася нейния? Вместо това той се държи помирително и загрижено.
	Нещо обаче ми е странно. Дом винаги е бил много напрегнат и емоционален. Бързо губи самообладание. Работи неуморно и е много продуктивен. Не търпи слабост и винаги е бил нетолерантен към боледувания. Аз се грижех за близнаците по време на шарката, а Дом се дразнеше на хленченето им. Няколко пъти, когато аз не се чувствах добре, той странеше и оставяше Луси да ми прави горещи напитки с лимон и да ме покрива с хладни чисти чаршафи. Не мога да разпозная този мъж, който е толкова… _мил_ с мен.
	Същото красиво лице, същите стилни дрехи, но все пак нещо не пасва. Може би защото си го спомням от всички различни етапи на връзката ни — от първия ни танц до последната ни кавга. Сега не мога да разбера къде точно се намираме между тези две крайности. Последното нещо, което си спомням, е тежкият юмрук на Дом в лицето ми, преди да излезе побеснял от къщата. След това животите ни бяха съсипани. Без значение колко се старае да се държи, сякаш всичко е нормално, аз просто не мога да се преструвам, че нищо не е станало.
	Поемам дълбоко въздух и той се обляга на стола си. Надигам се в леглото и решавам, че е време да бъда смела.
	— Дом, трябва да те помоля нещо.
	— Разбира се. Каквото кажеш.
	Учтивостта ме изненадва. Не мога да си спомня последния път, в който Дом действително ме е изслушвал. Но сега, изглежда, е наострил уши. Явно човек трябва да получи куршум в главата, за да му обърнат внимание.
	Толкова ми е объркано, че сякаш в ума ми жужи рояк пчели. В съзнанието ми постоянно изниква дневникът на Анабел и ме е яд, че не го споменах пред инспектор Уоткинс. Такъв шок бе да чуя за Макс, че мислите ми се разпиляха. Но осъзнавам, че трябваше да кажа на детектива за нещата, които дъщеря ми беше написала. Не мога да позволя смъртта й да бъде обгърната в мистерия. Тя умря насилствено, но заслужава да почива в мир. Трябва да се свържа с тях. Трябва да се сетя да поискам визитките им от Карол. Решавам, че е нужно да дам на полицията всяка информация, с която разполагам. Уморих се от тайни. Те разрушиха брака ни, семейството ни и повече няма да живея с тях.
	— Скъпа — казва Дом, докато седи търпеливо и наблюдава как опитвам да събера мислите си, неспособна да намеря правилните думи, нито откъде да започна. — Макс си отиде, ти излезе от кома… Трябва да върнем семейството си отново в правия път. Нека не се тормозим с въпроси като „Защо“. Безсмислено е. Мъртвите не говорят, нали? Остави детективите да си свършат работата. Случаят е приключен и ние трябва просто да се концентрираме върху възстановяването ти и да те приберем у дома. — Той се изправя и се навежда над мен, за да ми даде още една силна прегръдка, след което ме целува по главата. Аз трепвам и той се извинява. — Съжалявам, заболя ли те? Понякога не си знам силата.
	Не болката обаче ме накара да трепна, а… спомените. Тези ужасни последни девет месеца или повече. Всички тези седмици, в които бях в безсъзнание и си спомнях враждебното мълчание и жестоките свади… Те бяха истински спомени, знам го. Дом може да не е убиец, както се опасявах по едно време, докато пътувах из дебрите на подсъзнанието си, но се страхувах от него. И не съм сигурна, че сме способни да бъдем една от онези героични двойки, които се сплотяват в мъката си и се подкрепят в трудни времена. Вече преживяхме прекалено много трудности и те ни разединиха.
	Спомням си трите билета за влак. Спомням си опакования ми багаж. Знае ли Дом за тях? Бутам леко гърдите му, за да го накарам да се отдръпне. Той отново сяда, а аз премятам опашката си през рамо. Поглеждам го право в очите, събирайки кураж да му задам въпроса, който знам, че ще разкрие каква пропаст действително зее между нас.
	— Дом, аз щях да те напусна, нали? — казвам тихо.
	— Къде… _какво_? За какво говориш?
	Той отново става от стола и сяда рязко на ръба на леглото. Автоматично се отдръпвам, притискам се към възглавниците и слагам ръце на гърдите си като защитен рефлекс. Дом поставя голямата си тежка ръка върху тях и аз имам чувството, че сърцето ми ще изхвръкне.
	— Просто си спомних нещо. Докато спях — свивам юмруци и забивам нокти в дланите си, за да сдържа нервите си.
	— Ти не спеше, а беше с единия крак в гроба. Не съм лекар и съм сигурен, че милиони неща са минали през главата ти, но се обзалагам, че повечето от тях са били врели-некипели. Ти получи куршум в главата. Не е възможно…
	— Спомням си, че стегнах куфар, Дом. И скрих снимката си вътре — казвам, опитвайки да поддържам гласа си стабилен. Няма нужда да обяснявам коя снимка или какво значение има тя за мен. Дом знае.
	Сега ръката му натиска още по-здраво моята. Опитвам да не показвам никаква реакция, но от тежестта й гръдният ми кош започва да се свива и се чудя дали е наясно, че пак ме наранява.
	— И? Говорихме за това да заведем децата някъде за уикенда. Предполагам, че ти просто си избързала малко с приготовленията, това е всичко.
	— Кога изобщо си вземаш почивни дни? Освен за лятната ни ваканция. И ние на практика сме разорени, сам го каза. Това поне си го спомням. Спомням си, че се скарахме жестоко за рождения ден на близнаците — изскърцвам със зъби.
	— Добре, няма нужда да ми го напомняш. Честно казано, не мисля, че сега е времето и мястото да коментираме стари препирни. — Той пуска ръцете ми, завърта се рязко и се навежда напред, така че лактите му се опират на коленете.
	— Съжалявам, аз просто… — Веднага осъзнавам, че допуснах грешка. Казах нещо нередно, не биваше да повдигам въпроса за работата и парите. Това са такива конфликтни теми за нас двамата.
	— Във всеки случай прескочихме трапа. Поех нов голям клиент и си поговорих добре с банковия мениджър вчера. Беше страшно бъхтене и не мога да отрека, че ножът беше опрял о кокала, но се измъкнах. Няма да изгубим къщата, няма да бъда разорен. Всичко ще бъде _наред_.
	Изправя се и започва да крачи из малката стая, а стърженето на обувките му по дървения под ми напомня скърцането на маркера на професор Ернандес по бялата дъска. Поглеждам към нея и виждам, че е избърсана. Щом Дом е тук, това значи ли, че ще бъда изписана и изпратена у дома? Стомахът ми се свива от тази мисъл.
	— Това е добре — казвам и с изненадваща лекота се връщам към старите навици. Знам, че трябва да го успокоя, преди късият му фитил да се запали. Дом обаче остава неочаквано спокоен.
	— Да, така е. Нека спрем да тършуваме из миналото, какво ще кажеш? Сега трябва да мислим за бъдещето. Достатъчно изгубихме, нали? — Спира да се движи и се обръща към мен. Очите му са пълни с тъга и е болезнено да гледам в тях.
	Прав е. Изгубихме твърде много. Не съм сигурна дали изобщо е възможно да понесем повече. Но не можем да продължим напред с лъжи помежду си, мисля си решително. Ако изобщо има някакъв шанс да спасим брака си и да продължим напред заедно, трябва да кажа на Дом истината и да науча истината от него.
	— Намерих билети за влак в куфара — казвам този път по-твърдо. — Но само три — за две деца… и само един възрастен.
	— А, да. Мамка му! — Потъва отново в стола си, сякаш краката му внезапно се подкосяват и виждам как очите му се пълнят със сълзи.
	— Знаел си? Знаел си, че те напускам? — казвам и не мога да повярвам на видяното. Дом никога не плаче. Той наистина се е променил.
	— Знаех — признава. — Но беше изцяло по моя вина — няма защо да се чувстваш неудобно. Имах толкова гаден период на лош късмет. Знам, че бях откачил от стрес. Изгубих ориентация, сега го виждам. Просто исках да дам на всички ви най-доброто. Честно казано, не те виня, че си намери чуждо рамо, на което да поплачеш. — След това извинение закрива лицето си с длани.
	— Рамо, на което да… _какво_? — Слепоочията ми пулсират от шок. Хващам деколтето на пижамата си, дърпам меката материя към брадичката си и се плъзгам надолу по леглото. Искам да се заровя под чаршафите след казаното от Дом. Не мога да повярвам. Във всички часове, дни, седмици и месеци, в които си представях съвместния ни живот, нито веднъж не съм помисляла за друг мъж. Спомних си Шей, по когото си падах, но освен лектора ми от университета не съм мислила за никой друг мъж.
	Дом не поглежда нагоре, а действително започва да ридае и широките му рамене треперят. Сещам се за думите на Мишел, че съпругът ми е съсипан.
	— Моля те, говори ми. Съжалявам, че съм те наранила толкова много. Нищо не си спомням — оправянето на багажа, купуването на билети… Не си спомням да съм се обръщала към някого. Не помня никакъв друг мъж…
	Обзета съм от срам, който уронва все повече и повече себеуважението ми. Знам, че бях нещастна с Дом. Не мога и няма да го отрека. Сега знам, че исках да го напусна, но съм шокирана дори само от намека му, че не съм му била вярна. Може ли да стане още по-зле?
	— Не просто друг мъж, Мади. Ти се виждаше с _Макс_.


>>	30

	Неговият нисък изтерзан глас е като удар в корема ми. Сърцето ми забива толкова бързо, че ще се пръсне. Чувам пискливия звук, който по време на комата мислех, че идва от звънеца на входната врата, но всъщност се оказва, че е от машината до мен. Поглеждам в бръмчащия монитор — още едно напомняне как звуците и миризмите около мен са прониквали в ярко мрачния подсъзнателен подземен свят на моята кома.
	Паническата ми атака очевидно е забързала пулса ми. Бях забравила, че Карол ме закача за тази машина всеки ден за по няколко минути, за да следи за евентуални промени в честотата на сърдечния ми ритъм. Навярно е свързала кабела, докато съм спала. Тънката жичка изглежда като единственото нещо, което ме придържа към това болезнено земно съществуване и не ми позволява да се понеса в облаците. Усещам как последната ми надежда за спасение се изпарява от изгарящото презрение на Дом.
	Съпругът ми се оттегля в ъгъла на стаята като ранено куче, но преди да успея да му кажа каквото и да било, виждам професор Ернандес до леглото си.
	— Опитай да запазиш спокойствие, Мади! Не се спъвай крачка преди финала — казва усмихнато. Вече съм разбрала, че докторът има тази невероятна способност да изглежда спокоен, докато мозъкът му работи с двеста километра в час. Въпреки че изглежда толкова спокоен, аз знам, че преценява дори най-малката реакция на мозъка и тялото ми.
	— Тогава ще спечеля ли надпреварата? — питам изтощено.
	— Ти вече си победител, защото си жива — казва ми тихо, почти на ухо, докато нагласява възглавниците, за да ми е удобно.
	— Не съм сигурна обаче, че заслужавам каквито и да било медали — казвам тъжно. — Всъщност мисля, че трябва да бъда позорно дисквалифицирана. — Дом протяга шия, за да чуе какво си мърморим.
	— Съпругата ви трябва да остане възможно по-спокойна, г-н Касъл — обръща се той към Дом.
	— Професор Ернандес? Викат ви. — Карол открехва вратата и подава глава с разтревожено изражение.
	— Ей сега идвам — отговаря той, но не помръдва.
	— Мисля, че е спешно — настоява тя. — От психиатрията чакат на телефона.
	— Добре. Запомнете: мир и спокойствие. Без стрес. — Той не отделя поглед от Дом. Питам се защо докторът, който винаги е толкова уверен, се колебае.
	— Разбира се — отговаря Дом и подава ръка на лекаря, който на излизане пак го поглежда през рамо.
	Дом веднага сяда на леглото и хваща ръката ми. Не възразявам. Преминахме през толкова много по време на десетте ни години брак. Може би сме имали колкото лоши, толкова и добри моменти, но нямам сила за повече караници. Достатъчно тежко понесох смъртта на Анабел в дълбините на подсъзнанието си. Като се замисля, имам чувството, че тази болка разкъсва плътта ми. Остана ми само Ейдън, нейният близнак. Искам да го прегърна и никога да не го пускам, както никога не трябваше да позволявам да отнемат дъщеря ми. Но не мога да го направя сама. Трябва да оздравея, да изляза от тази болница и да отида вкъщи при сина си. Независимо от съмненията, които имах относно Дом, сега трябва да му се доверя и да се моля, че ще ми даде втори шанс.
	— Не си спомням да съм искала да бъда с Макс. Не си спомням много какво се случи. Но ако казваш, че е така, вярвам ти. И съжалявам. — Стискам пръстите на ръката му, чувствам как от очите ми потичат сълзи и не се сепвам, когато той сключва големите си ръце около моята.
	— Прощавам ти. Хиляди други на мое място не биха — добавя той с усмивка.
	— Ще ти се реванширам. Някак.
	— Сигурен съм. — Отново стиска ръката ми и забелязвам, че брачната му халка липсва.
	— Пръстенът ти?
	— Дал съм да го почистят. Не изпадай в паника.
	— Май съм загубила моя — поглеждам към нощното шкафче, сякаш очаквам изведнъж да се появи.
	— Също е даден за почистване.
	— Сериозно? Но как…
	— И може би тази година ще отпразнуваме годишнината си както подобава. Като оздравееш, разбира се. С всичките болкоуспокоителни, които ти дават, не съм сигурен, че сега шампанското е добра идея.
	Дом докарва изкривена усмивка, но на мен ми призлява, защото споменаването на думата „шампанско“ ми напомня за разговора с Макс в кухнята ни онази вечер. За поредната кавга, след като Дом действително се срещна с Луси и Джаспър в бара за шампанско на следващата сутрин, както се тревожех, че може да стане. Преглъщам трудно и изведнъж си спомням, че тази сцена, която се въртеше в главата ми, докато бях в безсъзнание, беше всъщност само половината от историята. Луси донесе бутилка „Кристал“ за неделния обяд през онзи уикенд. Даде ми я с широка усмивка и каза, че е закъснял подарък изненада за рождения ден. Тя вече ми беше дала подарък, но е почувствала, че трябва да ми подари още нещо. Просто се е нуждаела от помощ, за да избере бутилка от най-добрата реколта и знам, че Дом е бил човекът за тази работа. Чак сега си го спомням. Просто не мога да реша дали това е истина, или не е. И не съм сигурна дали Дом просто го е пазел в тайна заради приятелката ми, или е искал да предизвика у мен параноята, която е знаел, че ще изпитам.
	Паметта ми се възстановява парче по парче и се питам какви други истини ще изровя, колко още номера ще открия, че мозъкът ми е изиграл.
	_Обикновено татко е този, който прави номера._
	Спомням си как Анабел ми каза това, когато бяхме в Брайтън. Все още нямам представа какво правехме там и защо купих тези билети за влака. Може би вече няма значение. Щом се пооправя, ще си отида у дома. При сина си. И ще му дам цялата си любов, включително тази, която изпитвах към сестра му. Никога няма да забравя това. Никога няма да забравя нея.
	— Сигурна съм, че половин бутилка няма да навреди — казвам, опитвайки да се усмихна.
	— А аз съм сигурен, че мога да намеря свежи ягоди отнякъде — усмихва се Дом. — Дори ще ти разтрия гърба, ако искаш.
	— Ако може, и чаша чай след това — опитвам се да вляза в неговия тон. Дом изглежда щастлив, аз се събудих, Ейдън е в безопасност у дома.
	_Анабел, скъпа моя дъще, толкова ми липсваш._
	— Ама, разбира се, каквото поискаш.
	— Благодаря ти, че заставаш до мен, когато аз действително не го заслужавам. — Обръщам лице към възглавницата, но не мога да скрия хлипането си.
	— Хей, стига. Защо е всичко това? Всичко ще бъде наред. Тук съм — казва Дом, промъква ръката си под бузата ми и завърта лицето ми към себе си. Очите му са толкова светли, все едно от тях ще започнат да хвърчат искри.
	— Много съжалявам. За Макс. За… всичко.
	_Трябва да му кажа. Просто не мога да намеря думите. Не мога да си поема въздух…_
	— Забрави за Макс. Ти си само моя, Мади, и аз никога няма да те пусна.
	— О, Дом. Навремето ми каза същото, помниш ли?
	Той ме обича и ще ми прости, че избрах нашата дъщеря…
	— Естествено. Никога не забравям нищо. Помня дори най-малкия детайл. — На всяка дума от последното си изречение Дом целува един по един пръстите на лявата ми ръка.
	— Значи само аз имам проблеми с паметта. — Посягам колебливо да погаля бузата му с другата си ръка. — Наистина не мога да си спомня. Не мога да повярвам, че съм гледала на Макс по този начин. Все пак той беше твой брат. — От срам затварям очи.
	— Разбира се. Е, той показа _точно_ колко нищожна стойност има за него семейството. За бога, той ме накара да занеса този пистолет да го почистят и поправят. — Дом разклаща глава, сякаш да покаже, че не може да повярва.
	— Не… наистина ли е направил това? — Идеята е толкова ужасяваща, че и аз трудно мога да повярвам.
	— Когато майка ми умря, получих от нея като наследство бижутата й и още няколко неща, но този пистолет бе единствената лична вещ, която Макс наследи от баща ни. Него и старите му военни снаряжения.
	— Военната униформа, която носеше онази сутрин — възкликвам и запушвам с ръка разтрепераната си уста, като си спомням огромния му силует на входната врата.
	— Именно. Татко винаги говореше много за военната си служба. Пистолетът е имал някаква странна сантиментална стойност за Макс, предполагам. Но ако дори ми бе минало през ума, че той някога ще реши да го използва… — Дом потрива уморено лицето си. — Мислех си, че просто иска семейната реликва да бъде полирана. Страшен глупак съм.
	— Ти не си глупак. Той е… — Не мога да събера сили да изрека това, което мисля за Макс. — Очевидно не е човекът, за когото го мислех — казвам пресипнало и почти се задавям от сдържаното си изказване. — Не мога да повярвам, че някога изобщо съм обмисляла…
	— Наистина няма нужда да го коментираме сега — казва Дом и отмества твърде порасналия ми бретон от лицето. Пръстите му слизат по изпитите ми бузи и надолу към врата.
	— Каза ли на инспектор Уоткинс? За мен и… Макс? — Чудя се дали затова детективът очакваше така нетърпеливо да изкопчи нещо от мен. Може би е очаквал да си призная за изневярата. Това със сигурност щеше да предостави някакво доказателство за това какви са били мотивите на Макс да ме накаже. Може би нещата между нас не са се получили и аз съм го зарязала…
	— Не, разбира се, че не. — Големите му ръце правят кръгови движения по ключицата ми и леко ме натискат. Чувствам се некомфортно, но си казвам, че трябва да оставя мъжа ми отново да се сближи с мен. Не мога да подскачам при всяко докосване.
	— Мисля, че трябва да му кажем. И има други неща, които трябва да…
	— Шшшт. Не говори. Просто си почивай.
	— Но защо не съм изпълнила намерението си? — казвам, все още озадачена от самата идея, че някога съм планирала да избягам с моя цапнат в устата чудат девер.
	Той слага пръст на устните ми.
	— Предполагам, че просто ме обичаш повече, отколкото си предполагала.
	— Да — отговарям. В думите му имаше логика. Може би също така не съм искала да отведа близнаците от баща им, без значение колко съм нещастна. Може би въпреки всичко съм решила да дам на брака ни още един шанс, особено след прочетеното в дневника на Анабел. Може би съм се уплашила от думите й и съм се отказала да напусна дома ни. Или просто съм искала да я държа в безопасност. От ужасната ирония ми се завива свят.
	— Няма съмнение в това. Ние сме отбор. Винаги сме били отбор. Макс не можеше да се състезава с това. Той никога не е имал реален шанс да те открадне от мен.
	— И мислиш ли, че затова той… — Изведнъж ми просветва. — Мислиш ли, че той е бил гневен, защото съм се отдръпнала? — питам немощно.
	— Да, мисля. Видях го в нощта преди рождения ден на близнаците. Наливаше се с уиски в „Бел Ин“. Изслушах всичките му простотии. Той не беше радостен, това е сигурно. Всъщност беше бесен.
	Опитвам да си представя Макс бесен, голямото му тяло разпалено от ревнив гняв. Но успявам да видя само неговото умно, будно, почти дяволито изражение, докато се е опънал на пода в хола и играе видеоигри с децата. Не мога да си го представя като мой любовник, нито с маска на главата и оръжие в ръка.
	— Ти също му беше ядосана — продължава.
	Аз? Ядосана на Макс?
	— О, знаеш, той постоянно идваше у нас. Всеки път, когато отворех вратата, той беше там. Предполагам, че това обяснява как си избрала да поплачеш точно на неговото рамо. Аз постоянно работех, а Макс се е възползвал от това. Но след това е станал твърде напорист.
	— Искала съм да се отдръпне малко и той е отказал. И съм му се ядосала за това — мисля на глас. Опитвам да си спомня това усещане, чудя се защо все още нищо не се връзва. Не си спомням да съм се обръщала към Макс. Не си спомням и да съм се обръщала _срещу_ него.
	— Именно. Ти никога не си искала сериозно да ме напуснеш. Със сигурност не и заради Макс — Той изрича името му с отвращение. — Просто си искала да ми покажеш, че трябва да ти обръщам повече внимание. Разбирам го. Неуместно е, че избра брат ми, но такъв е животът. Мога да се справя с това. Имам достатъчно широки плещи.
	Също като Макс, мисля си. Висок, широкоплещест гигант, който дойде у дома сутринта на рождения ден на близнаците, решен да си отмъсти. Да ме накаже за това, че съм се отказала да напусна Дом, за да бъда с него…
	_Може да е чичо Макс. Той каза, че има много специална изненада за нас…_
	Бях го поканила да ми помогне да подготвим игрите в градината след партито на басейна, но Анабел го очакваше още сутринта. Дали не е намекнал нещо? Дали не си е седял у дома, гневът и чувството му на безсилие са ставали все по-големи, готови да бъдат отприщени в деня, в който съм планирала да избягам с него? Билетите бяха за тази дата, но аз съм размислила и той е решил да премине към действие.
	Само Анабел отвори входната врата. Скъпата ми дъщеря застана първа на огневата линия. Как е могъл да го направи? Макс винаги я е обичал безумно, гледаше я с умиление как пърха като пеперуда. Помня какво удоволствие му доставяха тя и брат й, постоянните подаръци, игри… _Купил е мълчанието й_, идва ми наум. Дали Ейдън е знаел? Анабел не споменава в дневника си да му е доверявала нещо.
	— А и това с дневника на Анабел… — казва Дом, сякаш е прочел мислите ми.
	— Лошо ми е — запушвам устата си с ръце. Очаквам Дом да ми налее вода, но той не помръдва. Притискам глава във възглавниците и затварям очи в очакване да спре да ми се вие свят.
	— Знам, че се отнесох грубо с теб онази сутрин, скъпа. Бях толкова шокиран от нещата, които ми каза, че Анабел е написала. Просто изключих. — Втрива нервно пръсти в косата си и я разрошва.
	— Просто не мога да повярвам, че Макс е могъл да го стори, чувствам се толкова ужасно, толкова засрамена, че не знаех. Че не _направих_ нищо. На всичкото отгоре съм планирала да избягам с…
	— Всички правим грешки. Ти определено използва един от деветте си живота.
	Не мога да отвърна на унилата му усмивка. Хапя устни, за да спра потока от сълзи, когато последната частица от пъзела идва на мястото си, завършвайки мрачната срамна картина…
	Когато нещата с Дом са изглеждали непоправими, аз съм потърсила пристан при брат му. Но той ме е притиснал прекалено и аз съм го помолила да ми даде малко пространство. После съм намерила дневника на Анабел и светът ми се е сринал, уплашила съм се и съм решила да не се отказвам от всичко познато, за да се гмурна в неизвестното с Макс. Той се е почувствал отхвърлен, накарала съм го да изглежда безполезен. И съм му отказала неограничения достъп до това, което е искал повече от всичко — Анабел.
	Макс е искал да си го върне. Чак сега осъзнавам, че името на Анабел е било изписано на този куршум. Той от самото начало е възнамерявал да я убие, за да не го издаде, да не разкрие мръсната му тайна. Но е искал първо да ме накара да страдам, като ме застави да направя най-ужасния избор, пред който една майка може да се изправи. Играл е хазартно, но за мой срам аз просто съм му поднесла Анабел на тепсия. Избрала съм я, защото съм се почувствала наранена и обидена, че не ми се е доверила да ми разкаже какво става. На всичкото отгоре съм й била ядосана, че е провалила наглед перфектната възможност да избягам от нещастния си брак. Ако не бях намерила дневника й, може би нямаше да загубя кураж да напусна Дом…
	Когато Макс е насочил пистолета към мен, нещо дълбоко в мен е заличило всичките ми майчински инстинкти и в момент на ужас и безсилие, в момент на непростима загуба на разум и контрол гневът е надделял и аз съм се обърнала срещу дъщеря си.
	_Една жертва, двама убийци._
	Станала съм отчаян, случаен съучастник в престъпление, разрушило цялото ми семейство. Ще се разкайвам до живот. Може би затова Макс после е отнел живота си. Действал е импулсивно и не е могъл да понесе да живее с това разкаяние. Детективът беше прав, че Макс е страхливец. Избягал е от болката да живее със спомена за стореното. Но аз още съм тук и е твърде късно да се разкайвам или да поправя нещата. Не мога да върна времето назад. Не мога да върна дъщеря си.
	_Значи това е чувството да удариш дъното._


>>	31

	— Дом, имам нужда да видя Ейдън. — Надигам се в леглото и усещам как плачът назрява в гърдите ми и притиска сърцето ми като камък. Толкова отчаяно искам да прегърна дъщеря си, че цялото ми тяло изпитва болка. Преизпълнена съм с нужда да подържа сина си.
	— По-късно. Когато се почувстваш по-силна. Засега тук е най-доброто място за теб. Далеч от стреса у дома. От съседските клюки. Никога не съм знаел, че сме толкова известно семейство. Толкова много цветя. Не спряха да пристигат седмици наред. Хората обичат да се отбиват за по приказка, когато има трагедия за обсъждане, не мислиш ли? — казва той горчиво, прекосява стаята и вперва празен поглед през прозореца.
	— Предполагам, че всеки иска да засвидетелства почитта си. Пазиш ли бележките? — питам, а мисълта за хорските послания кара сърцето ми да заподскача. — Бих се радвала да ги прочета. Хорските съболезнования. Това ще значи много за мен.
	Дълбоко съм трогната да разбера, че е имало толкова много цветя за Анабел, и ми се иска да прочета какво са написали за нея. Какъв хубав начин за отдаване на почит. Прекрасно отразява колко бе харесвана и колко липсва на всички. В училище, в клубовете й. На всеки, който я познаваше. Мисълта за куп писма с името на Анабел отгоре кара очите ми да се насълзят.
	— Разбира се. Оставих ги някъде — казва той и отново се обръща с гръб към мен. — Ще трябва да ги потърся. Но е малко болезнено. Не мислиш ли, че трябва просто да продължим напред? Да оставим всичко зад гърба си?
	_Да оставим дъщеря ни зад гърба си? Никога!_
	— Не съм готова да направя това, Дом — казвам, шокирана, че изобщо го предлага.
	— Е, както казах, просто си почивай. Тук ти е добре. Най-важното е да се оправиш. — Той прави две големи крачки към леглото и слага големите си ръце на раменете ми, бутва ме обратно върху възглавниците и се навежда над мен.
	— _Най-важното_ е, че семейството ни беше разбито и че вината е изцяло моя. Не мога просто да лежа тук. Ейдън се нуждае от мен.
	— Ейдън е добре.
	— Не е добре. Не може да е добре.
	— Виж, нека не спорим — казва той, издърпва стола до леглото и усещам как ме обхваща срам. Спомням си как ме обвиняваше, че се мисля за перфектната майка и познавам децата ни по-добре от всеки. По-добре от него.
	— Съжалявам. Прав си — казвам и поемам дълбоко въздух, за да се успокоя. — Сигурна съм, че се грижиш добре за Ейдън. Просто ми липсва толкова много. И дъщеря ни ми липсва страшно много.
	Обхваща ме чувство на поражение. Не мога да поправя по никакъв начин нещата. Дом греши. Нищо вече няма да е наред.
	— Говори чувството за вина. — Той се изправя и започва отново да крачи из стаята. — Заради това, което е написала в дневника си. Беше голям шок и за двама ни — казва той с твърд глас и мрачно изражение.
	Долавям следния подтекст: _Аз трябва да преодолея това, защо ти не можеш?_
	— Трябваше да знам. Така и не можах да й помогна. Така и не можах да поправя нещата или да й кажа, че съжалявам — избухвам в сълзи и протягам ръце към Дом. Имам нужда да ме утеши, да споделя тази разяждаща душата мъка с бащата на дъщеря ми. Но той се дърпа назад с присвити рамене.
	— Какво можеше да направиш, за да поправиш нещата?
	— Но Макс…
	— Макс е мъртъв — изкрещява Дом и лицето му става по-мрачно от всякога. — Той си плати за стореното.
	Отново се мъча да стана и се изненадвам, че този път Дом ми се притича на помощ. Издърпва завивките, вдига ме от леглото и ме пренася на мекия фотьойл край прозореца. Гърдите му са твърди като камък от напрежение, но усещам как то постепенно напуска тялото му, докато ме оставя на фотьойла, обляга брадичката си на главата ми и ме обгръща с ръце.
	— Само ако ни беше казала преди — казвам, но думите ми са заглушени от гърдите му, в които е опряно лицето ми.
	— Само ако много неща… — Дом се отдръпва за момент, взема одеяло от леглото и увива краката ми с него.
	Очите ми се насълзяват от този малък жест. Сякаш от години не е имало реална нежност помежду ни.
	— Сигурно е била толкова изплашена. Толкова нещастна. Предадох я.
	— Всичко свърши. Никой няма и с пръст да я пипне вече. Никой повече няма да припари до нея. — Той подпъхва одеялото под скута ми.
	— Понякога е облекчение, когато болката спре и те почиват в мир — казвам тихо, спомняйки си думите на лекаря и мислейки си колко болезнено мъдри са те.
	— Мир. Ти това ли целиш? — Той забива върховете на пръстите си в бедрата ми.
	— Аз искам просто… Така и не можах да си взема сбогом. — Затварям очи и си представям лицето на Анабел. Чувствам облекчение, че изображението й не е избледняло като това на снимката в куфара ми. Питам се дали Дом го е разопаковал, или все още си стои в гардероба ми.
	— Ти беше в безсъзнание, Мади. За какво говориш? — Той се навежда по-близо до лицето ми и се намръщва. Ръцете му се преместват на раменете ми и отново ме стиска силно.
	— Не, имах предвид преди това. Гледах я как умира точно пред очите ми и…
	— Мамка му. Какво? Я пак? — Изправя се, но върховете на пръстите му са още вкопчени в раменете ми. Прекалено съм шокирана от изражението му, за да заплача от болка. — Какво, по дяволите, говориш? Боже, този Макс действително ти е спретнал страшен номер.
	— Какво имаш предвид? — питам немощно и отново имам чувството, че светът се обръща с краката нагоре, а главата ми се пълни с кръв.
	— Имам предвид, че преди час оставих Ейдън и Джаспър у дома с Луси. И…
	Вперила съм безмълвно поглед в очите на Дом и чувствам, че земята се откъсва от своята орбита и се изстрелва в Космоса.
	— Анабел беше с тях. Тя не е мъртва, Мади — никога не е _била_ по-жива.


>	Трета част

>>	32

	— Визуалните и слуховите халюцинации са често срещани симптоми на посттравматичен стрес.
	Отново бялата дъска. Професор Ернандес изглежда доста въодушевен. Достойното му за уважение спокойствие е заменено от трескава възбуда, докато рисува диаграми и нахвърля бележки по белия екран в дъното на стаята ми.
	— Халюцинации. Не вярвам. Чух как Макс ме кара да _избера единия_. Видях как тялото на Анабел полита и пада в розовите храсти в задния ни двор. _Почувствах_ я. Пълзях до нея, прокарах пръсти в косата й и…
	Самото изричане на тези думи ме връща там и аз затварям очи, за да блокирам ужасните изображения. Нищо не ги спира, те продължават да се появяват и очите ми се давят в сълзи, които също не спират. Чувствам гърлото си възпалено от продължаващото с часове хлипане. Не спирам да плача, откакто Дом си тръгна — плача, смея се, плача, смея се. Не мога да овладея емоциите си.
	Броя часовете до връщането на Дом. Той каза, че не може повече така. Очевидно съм се побърквала на това място. Искаше да разбере _как е могло дори да ми мине през ума, че съболезнователните картички са за Анабел_. Те са били за мен и аз трябвало да се върна там, където принадлежа — у дома при семейството си. Обеща да действа възможно най-бързо. Просто трябвало да ми вземе чисти дрехи и да прибере близнаците от училище. Да подготви тях и Луси за голямата новина — _мама се прибира у дома_.
	Пресягам се към чашата с вода и отпивам голяма глътка, след което пак се облягам във фотьойла до прозореца, опирам пулсиращата си глава в облегалката и затварям очи.
	_Анабел е жива._
	Чувствам се еуфорична, поразена и напълно объркана. Все още изглежда прекалено невероятно, за да е истина. Не спирам да се питам как нищо и никой през цялото това време не ме е извадил от заблудата ми. Преди да си тръгне, Дом ми обясни, че Анабел е била твърде травмирана, за да ме посети след операцията в „Уест Мид“. Ейдън е бил също толкова разстроен, но му хрумнала идеята, че познатият звук на флейтата може да ми помогне да се събудя. Знаех, че съм права за това, просто не ми е идвало на ума да попитам доктора дали Анабел ме е посетила заедно с брат си.
	_Не ми е идвало на ума, защото си мислех, че тя е мъртва…_
	И понеже аз не съм говорила за нея, никой не ме е питал за Анабел. Изрекох името й, но на никого не съм казала ужасните подробности от историята ми. Сташ въобще не се усъмни, като й казах, че дъщеря ми е вкъщи, а докторът просто предположи, че не говоря за нея, защото имаме някакви караници, типични за отношенията между майка и дъщеря. Само аз знаех истината, но тъгата и срамът не ми позволиха да я кажа.
	Макар и да съм сигурна, че медиите са съобщили за стрелбата срещу мен, смъртта на Анабел щеше действително да бъде голяма новина, но реално няма пострадало дете. Смятам, че известно време местните медии са говорили за случилото се, но никой не разпозна името ми в тази болница. И защо биха го разпознали? Ние сме на километри от Лондон, седмици след стрелбата… Тук имат стотици пациенти. Професор Ернандес и неговият екип са получили медицинското ми досие, подробности за най-близките ми родственици и толкова. Той спомена за горчиво-сладката загуба, когато страдащо дете най-накрая почива в мир, но е говорил по принцип. Не е имал представа какво се е случило с Анабел.
	_Ами детективите — те казаха, че е била улучена от куршум…_
	Не, това не е вярно. Те казаха, че първия път оръжието е засякло и аз просто предположих, че куршумът някак си ме е улучил, след като е убил Анабел. Била съм толкова стресирана по време на полицейския разпит, че съм чувала само пасващото на това, което вече знам — че Анабел е умряла и аз съм била ранена при нападението. Те не споменаха нито нея, нито Ейдън, защото аз съм била жертвата.
	_И Анабел е жива._
	Затварям очи и се наслаждавам още веднъж на тази мисъл. Това е чудо, което ми спира дъха, и мистерия, която ме обърква. Всеки път, когато си мисля, че се приближавам към очертаването на ясна картина на случилото се, нещо се появява и измества перспективата, променя ъгъла и сега изображението е изцяло наопаки.
	Нуждая се да се прибера у дома при всички тях. Толкова много искам да ги видя, че от раздялата изпитвам по-голяма болка от физическата, която досега изтърпях.
	Въпреки че е едва обяд, професор Ернандес е спуснал завесите и в стаята е полумрак. Той стои на отсрещния фотьойл, коленете ни почти се докосват и продължава с обясненията си. Имам усещането, че говорим от часове. Навярно е изтощен поне колкото мен, но изглежда бодър и по-заинтригуван от всякога. Разказах му подробно всичко, което си спомням за брака ми, за Анабел, за рождения ден на близнаците, за кавгата ми с Дом и за събитията от онази ужасна сутрин. Това въобще не е типично за природната ми свенливост и желанието ми никой да не се бърка в личния ми живот, но се нуждая лекарят да ми помогне да проумея защо смятах, че дъщеря ми е мъртва.
	— Не е изключено в такава ситуация да се получи временна психоза — продължава той и се навежда напред. — Особено когато може би сте показали предразположение към подобно състояние. Предполагам, че следродилната ви депресия е била на границата със следродилна психоза, която е останала недиагностицирана.
	— Смятате, че вече съм била откачена? — сбръчквам нос. Чувствам се като идиот.
	— Не. Но мисля, че известно време у вас е назрявало безпокойство. Майчинството не е просто биологично изживяване. Нито е чисто емоционално или психологично. Дори физиологично. То е комбинация от всички тези неща. И дори повече. — Той се усмихва приветливо.
	— Значи просто не съм издържала на напрежението — казвам мрачно. Въздишам тежко и разклащам глава. — Не мога дори да го проумея.
	— Нека тогава го караме по-бавно. — Той говори ниско и лицето му има съсредоточен вид. — Дърпането на спусъка е бил екстремен шок, разбира се. Прекомерен емоционален стрес, да не говорим за физическата рана и невробиологичната травма, предизвикана от самата стрелба. Всичко това са фактори, които бих определил като допринасящи за вашата заблуда. — Той поставя ръка на коляното ми да ме успокои, но аз я отблъсквам.
	— Смъртта на дъщеря ми е била заблуда. _Заблуда._ Не мога да приема това обяснение, просто не мога!
	— Съжалявам. Това беше… Нека се изразя по друг начин. — Той се обляга и разтрива уморено очи. Първи признак, че разговорът е труден не само за мен. — Вашето убеждение, че Анабел е умряла, е проекция на най-големите ви страхове, Мади. — Той изговаря думите бавно. — Чувствали сте се извънредно виновна, че сте я предали, и тази вина е била изострена до голяма степен от страха ви за живота й, когато оръжието е било насочено към нея.
	— Съжалявам, продължавам да не разбирам. — Кръстосвам ръце и се прегръщам, за да сдържа раздразнението си.
	— Няма нужда да се извинявате. Мозъкът е най-сложната част от нашите тела. Дори аз не мога да разбера всичките му тънкости, а съм специалист по неврология от близо 30 години. Но ще се опитам да го обясня възможно най-просто. — Той отново се навежда напред, обляга лакти на коленете си, сключва леко пръстите си и продължава да обяснява. — Почувствали сте се толкова отговорна, че не сте могли да защитите Анабел от нежеланото внимание на един прелъстител, че в момента, в който сте изпаднали в безсъзнание заради куршума, мозъкът ви внезапно е изопачил тези чувства в убеждението, че тя е мъртва. Проектирали сте тревогите си в изкривена реалност.
	— Имате предвид, че в общи линии съм сбъднала най-лошите си страхове — казвам бавно.
	— Във въображението си — в подсъзнанието си — да. Точно така — потвърждава той.
	— Но всичко беше толкова реално. Ако затворя очи, още мога да си представя всичко толкова ясно, сякаш беше вчера. — Разтривам очи, все едно мога да изтрия тези образи, но знам, че никога няма да ме напуснат.
	— Всичко? Или само как Анабел полита назад и се пресягате да я спасите — казва той, като подбира думите си толкова внимателно, че знам, че обръща внимание на нещо важно.
	— Мислите, че е било символично. Мозъкът ми е измислил целия този сценарий като визуално изображение на това, което съм чувствала, че съм сторила на Анабел. Предала съм я, оставила съм я да се изплъзне от ръцете ми. — Поглеждам рязко към умното му лице, убедена, че този път съм схванала. Очаквах потвърждение.
	— Дори аз не мога да се изразя по-добре — казва той, обляга се на фотьойла и се усмихва приветливо.
	Отпускам облекчено рамене. Това поне е нещо, дори да не е целият отговор.
	— Чудех се… Досега така и не успях да визуализирам изстрела. Не си спомням да съм посочвала към Анабел, нито прострелна рана по нея. Просто пълзях към нея, знаейки, че отново съм я предала. Отдадох го на факта, че тези спомени са твърде непоносими, за да ги извикам в съзнанието си, а всъщност през цялото време те просто не са били напълно реални. — Покривам лицето си, натискам силно клепачите си с пръсти. Чувствам се, сякаш мозъкът ми е извъртял номер, предал ме е.
	— Точно така. Съзнанието ви е било изпълнено с чувство за вина и тази вина се е изродила в параноично убеждение. Но вече сте била простреляна, Мади. Вече сте била в безсъзнание. Мозъкът ви просто е запълнил белите петна в спомените ви от станалото. След това ви го е прожектирал като филм отново и отново, докато най-сетне е започнало да изглежда достоверно. Мозъкът не обича мистерии. Когато усети черна дупка, я запълва с информация, основаваща се на всичко, което знае.
	— Някога ще си възстановя ли точно случилото се? Имам предвид истината, а не опитите на мозъка ми да свърже всички неизвестни. — Гледам го в очите, за да съм сигурна, че ми дава директен отговор, но от сълзи не успявам да видя хубаво лицето му.
	— Може би. Времето ще покаже. — Той се усмихва отново.
	Питам се как ще оцелея без неговата благородна откровеност. Чудя се дали някога ще го видя отново, след като напусна това място. Сташ каза, че ще се върне в Испания, а и Дом скоро ще дойде и аз също ще се прибера у дома.
	Някой чука на вратата и сърцето ми подскача. Оказва се, че е Карол, която вика лекаря за друг спешен случай. Той не бърза да тръгне и не се държи припряно, докато споделям още една мисъл с него.
	— Спомням си розовите храсти, бодлите. Спомням си косата на Анабел… Нещо важно. Има нещо важно, свързано с розовите храсти… — Отново притискам клепачите си с кокалчетата на пръстите, опитвайки се да мисля, да си спомня.
	— Предполагам, че има, защото мозъкът ви непрекъснато се връща към тях. Но не можем да знаем дали загадката някога ще бъде разгадана. Може би никога няма да си спомните. — Той кима рязко на чакащата сестра, след което се накланя към мен и взема ръцете ми в своите. Пръстите му са хладни и меки, а в тъмните му очи се чете съчувствие.
	— Но дъщеря ми се върна. Анабел е жива. Тя се върна при мен и това е достатъчно.


>>	33

	Намирам за любопитно, че в ярко мрачния свят на моето безсъзнание аз постоянно сънувах. А сега, когато се върнах в пълно съзнание, не сънувам нищо, когато спя. Уморена след разговора с лекаря, реших да се върна в леглото и да си почина, докато Дом се върне, без никакви очаквания да заспя. Осъзнавам, че не съм сънувала Анабел, но лежа тук в приглушената светлина на стаята, мислейки си само за нея.
	_Дъщеря ми е жива._
	Сега разбирам как чувството ми за вина, че съм изоставила Анабел, е било изкривено от травмирания мозък и превърнато в убеждение, че тя е застреляна. Разбирам, че Макс е искал да ме накаже и същевременно да погребе истината за интереса си към Анабел. Това, което още не разбирам, е, как стана така, че Анабел е жива, а аз за малко не умрях…
	Чудя се дали не означава, че в края на краищата Макс е бил ръководен повече от гняв срещу _мен_, отколкото от нуждата да скрие, че е преследвал дъщеря ми. В крайна сметка той е отнел собствения си живот. Знаел е, че никога няма да бъде съден за това, че я е съблазнявал. Нямало е значение дали тя ще живее. Важното е било аз да умра. Може би просто не му е стискало да нарани племенницата си, защото съвестта му се е обадила или защото я е обожавал твърде много. Може би е насочил оръжието към Анабел, но е променил решението си в последния момент.
	_Или може би това означава, че в края на краищата не съм избрала Анабел…_
	Няма как да знам. Мъртвите не говорят, както каза Дом. И сега полицията приключва случая, защото, доколкото им е известно, жертвата е оцеляла, а извършителят е мъртъв. Не могат да арестуват Макс. Не може да има дело за убийство. Само че мен ме тормози не вината на Макс, а моята. Когато бях заставена да избирам между децата си с насочен срещу мен пистолет, чие име съм изрекла?
	_Нямам любимец. Обичам децата си еднакво._
	Дом винаги е твърдял, че обичам повече Ейдън. Още от онзи кошмар в Корнуол той не спира да ми го натяква до пълно вманиачаване. Въпреки че Анабел е жива — а може би _защото_ е жива и ме чака у дома, имам чувството, че е по-важно откогато и да било да узная отговора. Все още не си спомням напълно какво действително се случи сутринта на рождения им ден. Дом не може да ми помогне, нито полицията.
	Имаше само двама свидетели.
	Знам, че последната ми надежда да намеря отново мир е в децата ми. Да ги държа в скута си, да ги обичам — и да им задам въпроса, който не ми дава мира: _Какво направи мама?_


>>	34

	— Ето ти якето, прибираме се у дома.
	Не мога да спра да се усмихвам, докато Дом ми подава връхната дреха и ми помага внимателно да вкарам ръцете си в ръкавите. След това ме крепи, докато стъпвам тромаво към инвалидната количка. Поглеждам за последно стаята си, прошепвам наум „довиждане“ на машините, очакващи в готовност следващия пациент. След това благодаря и се сбогувам на глас с Карол и с всички в кабинета на сестрите.
	— Забравих вятърните камбанки, а и исках да си взема довиждане със Сташ. — Поглеждам назад през рамото си, но Дом вече ме бута с количката по дългия коридор. Извежда ме от болницата и за пръв път от цяла вечност се озовавам в реалния свят.
	Това е невероятно място. Досега не можех да се отдалечавам много от стаята си заради крехкото си здравословно състояние и не го бях осъзнала. Гледам възхитено наоколо и мигам, за да не се разплача, докато оглеждам дърветата, красивата градина и огромното синьо небе, озарено от есенното слънце. Вдишвам дълбоко хладния свеж въздух, поглъщам жадно с пълни дробове, затварям очи и се оставям да усетя чувството на свобода с всичките си сетива. Усещането, че съм жива, е толкова хубаво. Знанието, че децата ми са живи и ме чакат в безопасност у дома под грижите на Луси.
	Най-добрата ми приятелка. Изпитвам угризения, че я подозирах. Дом ми каза, че през цялото това време тя е живяла у дома, за да се грижи за децата ми. Макар и да знаеше за трудностите, които имах с Дом, въпреки че сигурно я е накарал да се чувства некомфортно, тя е оставила настрани чувствата си, за да се грижи за близнаците. Да ги пази, докато се върна вкъщи. Напуснала е апартамента си, заради което навярно телефонът й е спрян. Но това не обяснява защо не можах да се свържа с нея по мобилния. Мислено си напомням да я попитам, когато я видя.
	Нямам търпение да видя отново приятелката си, но най-вече отчаяно искам да видя близнаците. Копнея да ги прегърна, да ги успокоя, че съм добре, че всичко ще бъде наред. Сигурно са били съкрушени да видят майка си простреляна. Затварям очи при тази болезнена мисъл и се надявам да не са видели как чичо им насочва оръжието към себе си. По думите на Дом те не желаят да кажат каквото и да било за този ден и той не ги пришпорва, надявайки се, че когато се върна, ще можем да обсъдим всичко като семейство. Сега мога да мисля само за този момент.
	_У дома._
	Тази болница е била мой дом в продължение на повече от три месеца и макар да не ми е тъжно, че си тръгвам, има един човек, който със сигурност ще ми липсва. Не можах да видя професор Ернандес, преди Дом да ме отведе. Карол ми каза, че лекарят още не се е върнал, след като го повикаха по спешност при друг пациент. Исках да го изчакам, но Дом не спря да ме пришпорва. Карал е като луд, за да стигне до мен възможно най-бързо. Каза, че просто иска да ме отведе оттук и да ме откара у дома, където ми е мястото.
	Не спря да снове напред-назад и демонстративно да поглежда часовника си, докато друг лекар ме преглеждаше, и някак си с неохота се съгласи да даде становище, че мога да бъда изписана, при условие че личният ми лекар идва да ме вижда сутрин. Дом хвърли бегъл поглед върху листовките със съвети как да продължи упражненията ми и за важността на правилното хранене, след което бързо ги напъха в джоба на якето си. Усетих как настръхва от нетърпение, докато лекарят прилежно попълни цялата документация, преди да обясни, че ще се свърже директно с личния ми лекар, за да го повика утре на домашно посещение. Лекарят не се оставяше да бъде притиснат от Дом да бърза, но накрая той го прекъсна.
	— Добре. Имате контактите ни. Сега, ако нямате нищо против, чака ни път.
	Бях изненадана от рязкото му изказване. Грубото му отношение изглеждаше нехарактерно, защото обикновено е очарователен и говори спокойно. Тези доктори ме извадиха от гроба, дължах им всичко и очаквах поне малко благодарност от страна на Дом. Видях озадачения поглед на лицето на лекаря и се усмихнах извинително. Отдавах сопнатото държание на Дом с желанието му да се върнем час по-скоро при децата. Аз също очаквах с нетърпение да ги видя, само че ми се искаше професор Ернандес да се беше върнал да ни изпрати. Не смятах за редно да си тръгна, без да му благодаря лично.
	— Моля, кажете на професор Ернандес, че ще му пиша имейл веднага след като се прибера. Просто за да му благодаря. И да го уведомя как съм. — Не, това звучи нахално, мисля си. Може би докторът изобщо няма да се интересува как съм, щом вече не съм под неговите грижи. — Ако се интересува, имам предвид. Но основно, за да му благодаря, наистина. Той направи толкова много за мен. Страшно съм му благодарна. За всичко. Искам да го знае. Няма да забравите, нали?
	— Ще се постарая да получи съобщението — увери ме лекарят и се ръкува с мен. — Знам, че Себастиан бе особено загрижен за вас и ще иска да говори с личната ви лекарка, след като тя ви види утре. Доста ви е рано да напускате болницата и ще трябва да продължите физиотерапията с джипито си. Но разбирам, че предпочитате да продължите рехабилитацията в комфорта на собствения си дом. Трябва обаче да подчертая, че лечението ви трябва да продължи и…
	— И си тръгваме — прекъсна го Дом. Наклони количката ми на задни колела, изведе ме от кабинета за прегледи и ме добута до стаята ми, за да си взема якето и да се приготвя за тръгване.
	Засмях се. Наистина нямаше причина да го отлагаме повече и аз самата с нетърпение очаквах да се прибера. Помахах с ръка, отново благодарих и се хванах за количката, защото ме беше страх, че с тази скорост Дом ще ме обърне. Усмихнах се на ентусиазма му, обхвана ме чувство на радост и надежда заради неговия приповдигнат дух.
	Колата му е паркирана на алеята точно до входните врати, готова за тръгване. Докато отваря багажника да прибере сгъваемата количка, аз поглеждам със страхопочитание внушителната сграда от червени тухли. За пръв път я виждам отвън и си мисля за деня, в който съм била пренесена на носилка по тези стълби. Сигурно не е имало мигащи светлини и сирени. Вече съм била оперирана и са ме докарали тук за възстановяване след операцията в „Уест Мид“. Трябва да науча името на този доктор, за да му се отблагодаря, че ми е спасил живота.
	Толкова е странно, като си помисля за всичко, което се е случвало около мен, докато съм била в безсъзнание. Нищо несъзнаваща, вече заключена в дебрите на мозъка си, връщайки се в миналото и изреждайки спомен след спомен. И как Ейд, скъпото ми момче, изпълнява с флейтата всяка мелодия, която знае, и дава всичко от себе си, за да ме събуди. И се получи — аз я _чух_.
	Чудя се дали щях да се събудя по-рано, ако Анабел ме беше посетила. Тя не беше жива в сънищата ми. Мозъкът ми напълно бе възприел смъртта й като факт. Не я виня, че не е искала да ме види в това ужасно състояние. Но също така съм горда със сина си, че поне веднъж се е престрашил да направи крачка пред сестра си, вместо да се влачи с две зад нея. Гордея се и с _двете_ си деца. Чувствам се късметлийка, че ги имам и че се прибирам у дома при тях. Моите хубави близнаци. Не мога да спра да мисля за тях.
	Дом ми помага да вляза в колата. Движим се по алеята, а аз се обръщам да погледна за последен път болницата. След което отново поглеждам пътя напред и се моля за безаварийно пътуване, за да мога да се прибера по-бързо при Анабел и Ейдън. _Изгарям_ от желание да ги видя. Дом спомена годишнината от сватбата ни, но първо трябва да отпразнуваме десетия рожден ден на близнаците. Така и не опитахме тортата, която направих, преминавайки през толкова неприятности…
	Монотонното движение на колата и мечтанието ме унасят. Главата ми клюмва и заспивам, но не и преди да си обещая никога повече да не вземам живота си — и този на децата си — за даденост. Познавам Дом и все още има много неща, които да обсъдим. Ще трябва да направим някои значителни промени, но отсега нататък ще спра да гледам към миналото и ще се фокусирам твърдо върху бъдещето.


>>	35

	— Взел си твърде ранен изход — казвам сънливо, когато се събуждам и виждам, че сме слезли от магистралата, движейки се към Сайън Лейн. — Нямаше ли да е по-добре да караме още малко по нея и да отидем директно до Хамптън? Движението в Туикънхам ще бъде натоварено в петък следобед. — Разтърквам уморените си очи, ръцете и гърбът ми са схванати от дългото седене в колата. Леко завъртам глава, за да раздвижа врата си.
	— Просто първо трябва да се отбием на едно място — казва Дом и слага ръка на коляното ми. — Поспи още малко.
	Сложил си е слънчевите очила „Рей Бан“ и аз се усмихвам, спомняйки си как Луси винаги го подкача, че ги носи дори когато не е слънчево. Облягам глава на страничното стъкло и гледам навън. Забелязвам как следобедът вече отстъпва място на вечерта. Появили са се облаци, небето се смрачава и изглежда тягостно като преди буря. На фона на къщите, изглеждащи като безкрайни редици, имам чувството, че минаваме през сив тунел. Далеч сме от отворените зелени пространства на Бъкингамшърската провинция.
	— Мисля, че може да започне да гърми — казвам и се загръщам с якето си. Потрепервам, но защото изведнъж осъзнавам нещо. Знам, че с Дом ще трябва да проведем сериозен разговор, когато се приберем. Колкото повече се приближаваме, толкова повече започвам да се тревожа от предстоящата дискусия. Засега опитвам да не мисля за това. Казвам си, че трябва да се фокусирам върху прибирането си, да напрегръщам близнаците и да изпием по един горещ шоколад. Погледът ми се премрежва при тази мисъл. Разтривам мишниците си с длани, за да се успокоя.
	— Студено ли ти е? Не се тревожи. Още малко остана.
	— Страхотно. Надявам се Луси да е задържала близнаците будни. Как реагираха, като им каза, че се прибирам? Обзалагам се, че Анабел е танцувала из стаята, а Ейдън просто си е седял с широка усмивка на лице. Но са радостни и развълнувани, нали?
	— Знаеш ги близнаците — казва Дом и гледа съсредоточено пътя.
	— Просто нямам търпение да ги видя — казвам и се усмихвам, докато не виждам табелата за болница „Уест Мидълсекс“. Гърбът и вратът ми настръхват, докато минаваме покрай нея. Протягам глава да видя опашката от линейки, наредили се пред спешното отделение.
	— Надявам се никога повече да не ми се налага да стъпвам на това място — казва мрачно Дом.
	— Аз също. Не че си спомням нещо от престоя ми тук де. Не трябваше ли направо? — добавям, когато той завива надясно по „Могдън Лейн“. Той обикновено не бърка посоките. Когато пътуваме някъде с колата, Ейдън винаги опитва да надхитри баща си, уж знаейки по-бърз и по-пряк път, но Дом никога не греши. Мозъкът му е като електронна таблица.
	— Не — отговаря кратко.
	— Но това е пътят за… — не довършвам изречението, защото изведнъж започва да ми се гади. Навеждам се напред, опирам лакти на коленете си и се хващам за главата, за да спра внезапния горещ и противен пристъп на тревога, който ме обзема.
	— Облегни се, скъпа. Не виждам страничното огледало.
	— Защо отиваме към квартал Айвибридж? — едва успявам да попитам и послушно се облягам, макар че още ми се гади. Опитвам да поддържам гласа си спокоен. Не искам да се види, че краката ми треперят от мисълта, че се приближаваме към квартала, където той и брат му са отраснали.
	— Просто трябва да проверя нещо. Да, съжалявам, това нещо е в дома на Макс. — Той ме поглежда извинително, след което отново се фокусира върху пътя. — Изслушай ме, преди да започнеш да изпадаш в паника.
	— Но аз _съм_ в паника. Надявам се да не очакваш от мен да вляза в дома на…
	— Ще отнеме само секунда.
	Той дава ляв мигач и прави остър завой по „Самърууд Роуд“. Воланът издава леко стържещ звук, триейки се в дланите му, докато се връща в изходна позиция. Колата поема по лъкатушещия път, минаващ покрай високи сиви блокове. Гледам тревожно към тях, докато навлизаме все по-навътре в квартала, все по-дълбоко в миналото на Дом. Тук е роден. От това място отчаяно е искал да избяга. Успял е и знам, че винаги избягва да идва тук. Затова не мога да повярвам, че ме връща тук след стореното от Макс.
	Мълча в потрес. Гледам през предното стъкло и се чудя дали ще разпозная къщата на Макс. Дали ще бъде отцепена със синьо-бяла полицейска лента, която обозначава дома на убиец и показва, че е необитаема и готова за плячкосване. Забелязвам група от седем или осем момчета, не много по-големи от Ейдън, да се шляят под улична лампа на кръстовището. Пушат и наблюдават как колата на Дом минава покрай тях, сочат ни и се блъскат един друг. Поглеждам нервно в страничното огледало, гледайки как изчезват в далечината зад нас. Едно от момчетата прави знак с два пръста във формата на V без очевидна причина, но не му обръщам сериозно внимание.
	Очите ми следят накъде се отклоняваме. Опитвам се да запомня как влязохме, в случай че Дом не успее да намери как да се измъкнем.
	Когато отбива до тротоара пред къща в стил 70-те с тъмни тухли, виждам, че няма полицейска лента, но прозорците й са заковани с дървени дъски.
	— Ще те изчакам тук — казвам почти без дъх.
	— Ами…
	— _Какво?_ — казвам нетърпеливо.
	— Ами, истината е, че има нещо, което искам да ти покажа. _Трябва_ да ти покажа. — Той сваля очилата си, обръща се към мен и ми хвърля пронизващ поглед.
	— Да ми покажеш? — Адреналинът ми веднага скача. Ядосвам се, че Дом не осъзнава колко ужасно е за мен да дойда тук.
	— Снимки. Семейни снимки. Съвсем наскоро ги открих у тях и мисля, че може да хвърлят малко светлина върху стореното от него. Те принадлежаха на… — Той не довършва изречението си и разтрива лицето си с ръце.
	— Добре — казвам бавно. Явно му беше трудно да овладее емоциите си. — Но все пак бих предпочела да остана тук. Не можеш ли просто да ги донесеш…
	— Те са в рамка на стената му. Във всеки случай, ако те занеса, няма да отнеме дълго. Няма нужда да вземаме количката. — Без да чака отговора ми, той изскача от колата и секунди по-късно аз съм в ръцете му пред входната врата на Макс.
	Изпадам в паника и бутам рамото му.
	— Моля те, не искам да влизам вътре.
	— Липсва само бяла рокля и воал, а? И букет рози.
	— Моля? Рози? Какво? — Чувам колко силно бие сърцето ми, докато го гледам как отключва бялата PVC врата, и не мога да схвана какво ми казва.
	Надничам през рамото му да видя дали наоколо има съседи. Дали някой ни вижда как влизаме в къщата. Изведнъж ме обзема неприятно усещане. Ако никой не ни види, че влизаме, никой няма да разбере, ако не излезем. Опитвам се да си внуша, че няма причина за тревога. Но нещо категорично се промени в настроението на Дом. Спомням си признаците много добре. Обратно в ярко тъмното съм преживявала всички тях и те отново изникват в съзнанието ми.
	— Нещо старо, нещо ново. Навява ти спомени, нали? Как те пренасям през прага на входната врата — казва той, крачейки в малкия тъмен коридор. Блъска с крак входната врата зад нас. Тя се опира в резето и не се затваря добре, след което той я затръшва с втори ритник. Звукът отеква в празното помещение.
	— Ох. — Чувството на гадене в стомаха ми се засилва. Къщата е леденостудена, мирише на влага и мухъл, но не от това ми призлява и ми се гади, а от изражението на лицето на Дом. Изведнъж ме обзема голям страх.


>>	36

	— Булката пристига. Може би трябва да проверим първо голямата спалня. Представи си, че наистина сме младоженци и това е ново начало за нас. — Той ме хваща по-здраво през гърдите и започва да се катери по стръмните стълби с бавни крачки.
	— Не! Спри! Не искам да ходя там — казвам и сериозно започвам да изпадам в паника, докато ме носи по тясното стълбище и стигаме до мръсна площадка.
	Той не отговаря, а отваря с рамо първата врата пред нас, щрака ключ и една-единствена електрическа крушка светва. Навярно е четиридесетватова, защото едва осветява изненадващо широката квадратна спалня, но светлината е достатъчна да различа двойното легло с метална рамка в средата. Легло с бял матрак и нищо друго. Няма завивки, няма други мебели, нито пердета или мокет на голото дюшеме.
	_Няма и помен от снимки на стената._
	— Сигурна ли си, Мади? Мислех си, че ще ти хареса да се повъргаляш на леглото на брат ми като за последно.
	— Дом…
	— Караше те да се чувстваш добре, нали? Отнасяше се с теб по-добре от мен? Добрият стар Макс. Винаги го сърбяха ръцете да вземе моето. Все се въртеше наоколо, готов да заеме мястото на брат си. — Той ме пуска на голия матрак и бърка дълбоко в десния джоб на панталоните си. — Винаги готов да легне на леглото ми и да изчука жена ми. — Той рови още няколко секунди, след което изважда ключ и закрачва обратно към вратата. Скърцащото щракване на ключалката отеква злокобно в празната стая. Усещам го в корема си.
	Дом се обръща към мен с усмивка на лице, а аз се накланям накрая на леглото и повръщам.


	— Защо, Дом? Защо ме държиш тук? — Знам, че не бива да му се моля. Това не е начинът да се справя с него. Но не мога повече да играя психоигрите му.
	— За да ти дам време за размисъл, разбира се. — Той се изправя до леглото с разкрачени крака и ръце на хълбоците.
	— За _какво_?
	— За всичко, което направи. И за това, което предстои да направиш.
	— Не разбирам.
	— Това ни прави двама. Просто не мога да разбера защо си мислеше, че Анабел е мъртва. Откъде ти дойде на ума? — пита ме това за трети път. Свалил е якето си, нагънал е ръкавите на бялата си риза. Застава над мен. Аз се свивам от страх на леглото, гърбът ми е притиснат към студената олющена бяла стена.
	— _Казах_ ти. Не знам. — Разтърквам лицето си, опитвайки се да не обръщам внимание на миризмата на повръщано в и без това задушната стая. Това, изглежда, по никакъв начин не прави впечатление на Дом. Застанал е изправен като бодигард, с изпъчени рамене, и ме наблюдава арогантно със същата лека усмивка.
	Няма начин да му обясня как умът ми ме е заблудил. Не че си мисля, че няма да ме разбере. Той е умен. _Прекалено_ умен. Очевидно ми е заложил капан и ще обърне всичко възможно срещу мен. Само да намекна за вината, която изпитвах онази сутрин — вината, която мозъкът ми превърна в невероятно могъща, невероятно реална картина от смъртта на Анабел — и той ще ме притисне в ъгъла. Не мога да призная избора, който направих, защото знам, че ще използва всичко възможно срещу мен. Да призная най-големия си срам, ще е все едно да му дам зареден пистолет.
	Той обаче няма да приеме „не“ за отговор. Мислех, че трагедията е променила и двама ни, но той си е същият. Прави отлично впечатление на загрижен и отдаден съпруг. Заблуди и мен, и всички останали, мисля си безнадеждно.
	— Трябва да си имала причина. Какво ти каза Макс, преди да дръпне спусъка? — настоява той и се навежда над мен.
	Аз се притискам в стената, защото отчаяно искам да запазя дистанция между нас.
	— Не каза нищо. Близнаците трябва да са ти казали. — Това е премерен риск. Искам да знам какво са видели Анабел и Ейдън, какво са чули. Надявам се да успея да го подлъжа да ми каже.
	— Вярно? Макс не е казал нищо. Просто се е разходил в задния ни двор с пистолет в ръка и маска на главата и те е прострелял, защото не си избягала с него, а след това от агонистично чувство за вина и отчаяние се е самоубил? — Смехът му звучи като гневен лай. — Значи е бил по-глупав, отколкото си мислех. Аз се сещам за няколко начина да те накажа, без да се налага да си пръскам мозъка насред розовите храсти.
	— Но защо искаш да ме накажеш? Аз не те изоставих. Все още съм тук. Все още искам да дадем втори шанс на брака си въпреки…
	— Въпреки кое? — доближава лицето си на сантиметри от моето и ме поглежда укорително.
	— Нищо — отговарям, защото не искам да го провокирам още повече, като спомена физическата и емоционалната жестокост, белязали последната година от брака ни.
	— Обаче това е любопитна заблуда, не си ли съгласна? Питам се дали… Не знам точно как да се изразя. — Гласът му омеква, но без да показва милост. Подиграва ми се — дали не си си изгубила ума? — челото му се набръчква, докато преценява тази вероятност.
	— Не! Аз просто… — Толкова много думи изникват в главата ми, че ми се завива свят. Не знам откъде да започна с обяснението си какво ми е имало. Знам само как се чувствам сега — уплашена, отчаяна и копнееща за децата си. Ако Дом ме държи тук, ако ме заключи и се върне у дома при близнаците, това означава, че те ще останат сами с него, а в неговото състояние…
	Луси също е там, напомням си в опит да овладея паниката от мисълта, че близнаците са в опасност. Тя няма да позволи някой да нарани Анабел и Ейдън. Знам, че няма. Но ще може ли наистина да ги защити? Ако изобщо е там и Дом не ме лъже. Това не би ме изненадало. Досега правеше такива мили очи, но стана ясно, че всичко е било преструвка. Нямам никаква представа колко лъжи е казал на мен и на всички останали. Какви лъжи продължава да изрича и какво цели да постигне с тях? Очевидно има план, но нямам представа как да отгатна целта му.
	Изведнъж се питам дали няма друга, по-страшна причина за това, че номерът на Луси не бе разпознат от мрежата. Дори да е било грешка в системата, сега нямам телефон да й се обадя. Нямам нищо с изключение на меките ботуши, черния клин и сивата блуза с качулка, които Дом ми донесе да облека. Най-старите ми домашни дрехи. Изглежда някак символично. Все едно ми напомня какво е мястото ми в живота.
	— Знам, че претърпя травма. Разбирам това. — Той снове из стаята, дървеният под скърца под тежките му стъпки.
	— Не съм луда, Дом — казвам отчаяно и се свивам към коленете си. Досещам се накъде бие с това. — Няма нужда да ме държиш заключена тук. Не съм откачалка, опасност за обществото или за децата ми. Професор Ернандес ми обясни…
	— А, красивият испански лекар — прекъсва ме той. — Какво ще правя с теб? От един мъж на друг.
	— Не си честен. Той е достатъчно възрастен да ми бъде баща и във всеки случай ми _помагаше_. — Гласът ми наподобява сухо грачене.
	Как ми се искаше да не си бях тръгвала от болницата, преди да разговарям с професор Ернандес. Но толкова неистово желаех да се прибера при близнаците… Напълно се подведох от мнимата загриженост на Дом. Преди три месеца той изхвърча гневен от стаята. Мислех, че се е върнал с маслинова клонка в ръка, но се оказа, че за пореден път държи в нея прът, с който да ме налага.
	— Не е честно това, че ти щеше да ме напуснеш. — Застанал разкрачен до леглото, той ме сочи с пръст, докато изброява престъпленията ми. — Опакова големия си куфар, скри вътре малката си снимка, купи си билети… Кроеше планове да избягаш с Макс под носа ми. Тайно и подло…
	— _Съжалявам._ Не си спомням нищо такова. — Протягам ръка към него, но той не й обръща внимание.
	— Твърде удобно, нали, загуба на паметта? И все пак бях склонен да ти простя. Знам, че мога да бъда обвинен, че не съм перфектният съпруг — мъжът, за когото си фантазирала. Но добрият стар Макс беше, нали? Тайнственият фаворит. Никога не съм го виждал със собствена жена. И какво се оказва — че той през цялото време е хвърлял око на моята.
	— Нямам представа какво се е въртяло в главата на брат ти, но съм сигурна, че никога не съм мислила за него по този начин. Никога не съм те сравнявала с него. Ако е имало нещо между мен и Макс… — клатя невярващо глава. — Дори не мога да си го представя.
	— Не можеш? Работата е там, че аз мога. И то много лесно. Отегчената съпруга, която все си стои вкъщи. Макс постоянно идва на гости, винаги е насреща да помогне, докато аз съм в срещи или работя до късно. Той, разбира се, нямаше моя нюх. Имаше много трески за дялане — казва безцеремонно, — но някои жени харесват това, нали?
	— Той беше чичо на близнаците. Никога не съм помисляла…
	— Това ти е проблемът. Ти не _мислиш_. Обзалагам се, че никога не си си правила труда да помислиш как се чувствам аз от цялата тази работа. — Той отново се стрелва от другата страна на леглото и аз инстинктивно се дърпам от него и падам по гръб на тънкия матрак. Навежда се над мен, опрял ръце от двете страни на главата ми.
	— Разбира се, че съм — казвам му в опит да запазя спокойствие. — Знам колко ужасно е било за теб и за децата. За мен беше същото. Същински кошмар. Престоят в болницата през цялото това време. Това да бъда далеч от децата си… — Гласът ми става дрезгав и аз замлъквам.
	Големите му ръце стискат раменете ми, изпитвам болка. Толкова много съм отслабнала, че направо съм се стопила — почти няма плът, която да предпази все още крехките ми кости.
	— Надявам се не очакваш съчувствие от мен? Ха! И таз добра. Ти кроиш планове да изчезнеш от живота ми, да разбиеш семейството, за което съм направил толкова много, след което имаш куража да ме караш да те _съжалявам_?
	Повишава тон. Надявам се да започне да крещи. Надявам се някой съсед да чуе и да дойде да провери какво става. За миг се изпълвам с надежда, след което си спомням, че никой никога не е идвал да почука на входната ми врата в Хамптън. Единственото внимание, което получаваха безкрайните ни скандали, бяха няколко съчувствени погледа от съседа г-н Купър, когато ходех да му занеса топло ядене. И ако никой на нашата озеленена уютна улица, на която живеят хора от средната класа, не си правеше труда да провери какво става между четирите стени на нашата къща, какъв шанс има някой да го направи тук. На това недолюбвано място, където хората идват и си заминават, където всеки си гледа работата и не задава много въпроси.
	Не искам състрадание. Просто искам да си ида вкъщи. Можем да излезем от тази ситуация. Знам, че можем — опитвам се да звуча възможно най-откровено и убедено, но се отдръпвам от него, когато виждам, че изражението му става още по-грубо.
	— Не мога да ти позволя да направиш това, Мади. Още не. — Гласът му е мек, но очите му са леденостудени. — Ти ме напускаше. _Напускаше_ ме и щеше да вземеш близнаците със себе си. Да се измъкнеш след партито за рождения им ден, а аз — нищо неподозиращ, да изглеждам като пълен глупак, оставен на хорските клюки и съжаление.
	Той ме гледа свирепо, но същевременно на лицето му се изписва лека усмивка. Спомням си този Дом. Сега ми изглежда познат. Най-сетне изостави всички преструвки. Сега нещата ще загрубеят.
	_Усмивка, удар, усмивка, удар…_
	— Аз отгледах близнаците — продължава той и запушва устата ми с ръка, когато я отварям да отговоря. — Трябва да ми _докажеш_, че това няма да се повтори, преди да ти позволя да се върнеш. Ако можеш да го направиш, ако си послушно момиче и изпълняваш всичко, което те накарам, тогава — може би — ще съм готов да ти позволя да видиш Анабел и Ейдън отново.
	Аз се гърча и се задавям, защото не мога да си поема въздух от натиска на ръката му. Надушвам цигарен дим. Не знаех, че е започнал да пуши. От тази воня отново ми прилошава, повдига ми се и ми причернява пред очите.
	— Не се тревожи — смекчава тона, усещайки, че съм спряла да се съпротивлявам и тялото ми е отпуснато. — Луси полага отлични грижи за децата. Те я обичат и тя ги обича. Сега са в безопасност с _нас_ и точно там ще останат.
	Той сграбчва опашката ми и рязко дърпа главата ми назад, докато не започвам да се давя с бълвоча, който пълни гърлото ми. Изчаква да спра да кашлям. Почти в безсъзнание чувам стържещ глас в ухото си:
	— Те дори не знаят, че си будна.


>>	37

	Все още съм невидима.
	Първата мисъл, която минава през главата ми, щом се събуждам, е, че може и да съм се върнала на този свят от комата, но моят свят са близнаците. А те смятат, че още съм в безсъзнание, в онова състояние между живота и смъртта. Нещата с Луси несъмнено стоят по същия начин. И ако те не знаят, че съм будна, значи не очакват да се прибера у дома. Няма да забележат разликата, ако никога не се върна вкъщи. Никой няма да знае. На никого няма да му пука.
	Ами Луси? По едно време я подозирах. Дребнавата ревност излезе извън контрол в подсъзнанието ми. Но сега просто не вярвам на намека на Дом, че са двойка. Грешах за приятелката си — сега се боя за нея. Не знам къде е и дали е добре… Не знам дали с _децата ми_ всичко е наред…
	Започвам да изпадам в паника. Сърцето ми бие учестено в гърдите, докато викам безпомощно в тъмното, молейки се някой да ми се притече на помощ. Тук обаче няма кой да ме чуе. Няма кой да забележи отсъствието ми и да се зачуди какво ми се е случило.
	Професор Ернандес. Дали ще му липсвам и ще се пита къде съм? Ще ми се да го мисля, но вероятно се заблуждавам. Никога не съм била близка със собствения си баща, но имам чувството, че съм изградила някакви отношения с лекаря и те значат много за мен. Спомням си как Сташ ми каза, че досега сто пъти е щяла да се предаде, ако не е бил той. Аз се чувствам по същия начин. Той ме спаси. По повече от един начин. Може би за него съм била просто поредният пациент. Бях изписана и ще бъда забравена. Сега в моята стая ще настанят друг. Друга бедна душа, нуждаеща се от помощ. В крайна сметка той е експерт в областта си.
	_Няма втори като него._
	Така се изрази инспектор Уоткинс. Мисля си за детективите и се чудя дали ще опитат пак да ме посетят. Дали ще искат пак да им дам показания, да проверят дали не съм си спомнила още нещо. Ще се изненадат ли, като разберат, че съм напуснала болницата? Ще дойдат ли да ме търсят у дома? Случаят обаче е приключен, няма какво повече да се каже по него. Как точно се изразиха детективите? _Не са необходими по-нататъшни действия…_
	Никой не ме търси, няма начин да се измъкна. Аз съм изцяло на произвола на Дом. Никой не знае, че съм тук. Нямам телефон, нито храна… Още съм твърде слаба физически, за да правя каквито и да било опити за бягство, дори да имах някакъв шанс да надвия Дом. Даже не знам дали мога да се замъкна до тоалетната, а спешно трябва да го направя. Не знам колко дълго съм лежала тук, но пикочният мехур ме боли. Лицето ми сякаш е залепено за твърдия матрак със слюнка, пот и сълзи. В устата и гърлото си имам толкова ужасно усещане, все едно съм глътнала шкурка. Явно съм спала, но не се чувствам отпочинала — чувствам се смазана, слаба, жадна, гладна, ужасена, отчаяна и всичко ме боли.
	Опитвам се да вдигна поне единия си крак, но тялото ми е вдървено и тежко. Не довършихме физиотерапията в болницата и все още ми е много трудно да движа свободно крайниците си. След дългото пътуване, липсата на храна и спането в неудобна поза, прекъсвано от кошмари, не съм сигурна дали мога да ходя без чужда помощ.
	— Стига си се мъчила. Никъде няма да ходиш.
	Не мога да скрия пристъпа на шок, който ме кара да подскоча, а Дом се разсмива. От колко време стои там и ме наблюдава? Докато обръщам главата си да видя къде е застанал, си спомням за нощта, в която се запознахме. Дом ме зяпаше между лавиците с книги. Потръпвам. Необходими са ми няколко секунди очите ми да свикнат с тъмното, за да мога да различа големия му силует в една ниша, където може би някога е имало гардероб. Убедена съм, че никога не съм била в тази стая — в тази къща — преди, но мога да кажа, че всичко е било изнесено, всяка следа от Макс — заличена.
	— Имам нужда да… — правя неловка гримаса.
	— А, малката стаичка за момичета. Не съм сигурен дали брат ми си е падал по луксозните тоалетни принадлежности, но все пак ти познаваш по-добре вкусовете му от мен. Хайде да проверим. — Той излиза от мрака на нишата и бързо се приближава към мен. Промушва едната ръка под краката ми, а другата под гърба ми и ме вдига във въздуха с такава лекота, сякаш съм дете.
	Моментално си спомням за нещата, които говореше на влизане, и за дните, в които си мислех, че няма по-голяма безопасност от това да бъда сгушена в обятията му. Когато ме пренесе през прага на нашия първи общ дом, когато ме бе прегърнал и двамата плачехме от радост при раждането на близнаците. Той беше мой закрилник. А сега ми е враг. Бях права за него в сънищата си по време на комата и нищо не се е променило. Всъщност нещата са станали далеч по-зле. Макс е мъртъв, Дом не може да го накаже. Но иска да накаже мен, защото ми е минало през ума да го напусна и да избягам с големия му брат… Тази идея все още ми изглежда напълно чужда, но знам, че той няма да пожелае да ме чуе, колкото и да отричам. Каза, че иска да ми прости. Знам, че лъже.
	— Моля те, нека опитам сама. Мога да се справя. — Не мога да понеса мисълта той да стане свидетел на унижението ми.
	— Както пожелаеш. — Отпуска ръцете си внезапно, пуска ме небрежно на леглото и ми изкарва въздуха. Усещам падането с всеки прешлен на гръбнака си. Изревавам от болка, а той стои надвесен над мен, без да се трогне от страданието ми. Въпреки полумрака мога да видя как ме гледа със студен, твърд и предизвикателен поглед.
	Ръцете и краката ми не са вързани и предполагам, че мога да бъда благодарна за това. Не съм вързана, но може и да бъда. С огромни усилия се замъквам до вратата на спалнята, залитам, блъскам се в нея, опитвам да я отворя, но осъзнавам, че още е заключена. Завъртам топката още няколко пъти енергично отляво надясно, но нищо не става.
	Дом се смее.
	— Ама че съм глупав. Забравих ключа. Къде ли го сложих? — прави се, че проверява във всичките си джобове. Най-сетне хваща малкия златист ключ и го задържа високо. — Сега как ще ме убедиш да ти го дам?
	Той се ухилва и пристъпва към мен. Опира ме във вратата, хваща здраво раменете ми и впива дълбоко пръстите си в кожата ми. Побиват ме тръпки, когато започва да гали кухината над ключицата ми с върха на показалеца си.
	— Станала си кожа и кости, жено. Не съм сигурен дали дори Макс би те намерил за привлекателна в този вид.
	— Пусни ме — прошепвам, извръщайки глава, когато доближава лицето си на сантиметри от мен.
	— Никога.
	Лявата му ръка се промушва зад гърба ми и ме притиска към гърдите му. Не мога да дишам. Дясната му ръка опипва наоколо и се забива в задната част на хълбока ми. Налагам си да не крещя и да не давам никакви признаци на слабост.
	— Хайде. Отивай.
	Той се изкикотва и ме пуска. Прави крачка назад и прибира ключа обратно в джоба си. Не чакам и секунда повече. Веднага се обръщам и отново опитвам да отворя вратата. Непохватно завъртам топката с треперещи пръсти. Този път се получава.
	— Не ме карай да чакам! Цели три месеца… Чаках достатъчно! — Дом се провиква след мен, докато аз се лутам на стълбищната площадка и мигам в опит да се ориентирам.
	Тук няма лампи. Ръцете ми опипват стената, намирам ключ, щракам, но нищо не става. Натискам го неколкократно, но щракането просто отеква в тъмнината. Правя крачка напред на сляпо, обувката ми стъпва на нещо остро, което изхрущява. Счупена крушка, мисля си, докато гледам нагоре, забелязвам как нещо виси от тавана. Протягам ръце и вървя опипом покрай стената. Опитвам се да се сетя къде са стълбите от страх, че може да се катурна и да се пребия по тях в тъмното.
	След няколко секунди очите ми започват да се нагаждат и забелязвам малки снопове светлина да се прокрадват през дупки между панелите, с които е закован всеки прозорец. Успявам да видя, че спалнята, от която дойдох, е точно срещу стълбището. Има още три отворени врати, до които се стига по тясната площадка. Виждам, че съм застанала от долната страна на друго стълбище, което, предполагам, води към друг етаж или таванско помещение. Отново ме обзема неистов страх. Стискам палци Дом да не ме качи там. Страхът ми е ирационален, а не конкретен. Нямам идея какво има там горе, но не искам да приключа живота си, заключена на изоставен таван.
	_Ще умра ли?_
	Не мога да овладея страха си, но също така не мога да повярвам, че Дом действително ще ме нарани физически. Не и сериозно. Той е гневен, иска да страдам, но не е убиец. Макс беше този, който позволяваше гневът да замъглява съзнанието му. Обезсърчен и напрегнат, чичо Макс винаги е искал това, което има брат му, а ако не може да го получи, никой друг няма да го има. Дом обаче е умният амбициозен брат, който действително е постигнал нещо в живота си. Няма да провали всичко сега, има прекалено много за губене. Не мога да повярвам, че ще захвърли кариерата си, целия си живот — семейството си — само за да ме накаже за изневяра, която дори не си спомням.
	_Наранявал ме е преди…_
	Тази мисъл ме подтиква към колебание какво да правя. Застанала в горната част на стълбището, се заигравам с идеята да се замъкна надолу и да опитам да се освободя. Може би, въпреки съмненията ми по-рано, някой съсед все пак ще ми помогне — най-малкото ще ми даде да използвам телефон и да се обадя в полицията… Спомням си как Мишел каза, че ще остави визитки при сестрата. Проклинам се, че забравих да ги взема, преди да напусна болницата. Бях толкова въодушевена, че се прибирам при децата. Сега разбирам защо Дом беше толкова припрян. Не е могъл да продължи да се преструва на загрижен съпруг. Със сигурност го изигра убедително. Може би от него Анабел е наследила театралния талант, мисля си горчиво.
	Мисълта за дъщеря ми отново насочва погледа ми към стълбището. Всеки мускул, всяко нервно окончание се свива от страх за децата ми. Но знам, че Дом ще ме настигне пред входната врата и ще каже на съседите, че просто се е скарал с жена си и тя му е бясна. Домашна разправия. Кой ще пожелае да се бърка? На кого ще му пука? Може би дори съседите ще разпознаят Дом като брата на Макс. А ако живеят на това място от по-отдавна, могат също така да си спомнят как е отраснал тук като момче. Трудно ми е да се самоубедя, че някой ще приеме моята дума срещу неговата. Любезният добре облечен бизнесмен с хубав изказ, който очарова всички, включително и мен на времето.
	Съзнавайки, че трябва да побързам или Дом ще дойде да ме търси, започвам да куцам по-бързо по Г-образната площадка. Хвърлям поглед във всяко от тъмните помещения и мигам бързо, докато очите ми най-сетне фиксират нещо, наподобяващо баня. Едва съм успяла да използвам тоалетната, да си вдигна гащите и да намеря с опипване мивката, когато чувам блъскане по вратата.
	— Само още минута — провиквам се и бързо слагам ръце под течащата ледена вода. Навеждам се, извъртам глава и изпивам жадно няколко глътки. Оставям водата да потече по лицето ми и да освежи бузите ми, лепнещи от сълзи.
	— Вече имаше минута. Времето изтече.
	Вратата се отваря. Усещам как ръката на Дом се протяга, дългите му пръсти сграбчват моята, стискат и аз изпищявам. Извлича ме от банята, но аз не преценявам къде е вратата и удрям дясната си скула в рамката. Дезориентирана от неочаквания удар, размахвам ръце, за да запазя равновесие. Ноктите ми одраскват стената, спъвам се в неравните дъски на пода, но Дом продължава да ме влачи след себе си. Твърде шокирана съм дори да изрева, но скулата ми пулсира и краката ми са като желе. Страх и изтощение заличиха и малкото сила, която успях да си възстановя през краткото време, откакто се събудих в болницата. Почти усещам облекчение, когато Дом ме блъска обратно в стаята и колабирам върху матрака. Дишам тежко и хлипам, докато се просвам отгоре.
	— Настани се удобно. Само трябва да отскоча до вкъщи за малко. Имам да се погрижа за няколко дребни неща. Но не се тревожи, ще се върна скоро.
	— Не, чакай, не отивай! — Не желая да бъда с Дом, но съм ужасена от мисълта да остана сама, заключена в тази къща, в тази стая, където Макс е живял. Приклещена съм между дявола и неговия брат и ще кажа или направя всичко, за да не позволя на Дом да отиде вкъщи при близнаците.
	— Сладко е, че искаш да остана. Не се безпокой. Няма да те изоставя. Аз не бягам от ангажиментите си. Твой съпруг съм и това още значи нещо, поне за мен.
	— Какво значи за теб? — Опитвам да спечеля време и да измисля нещо, което да го накара да не се връща в къщата. Нещо, което да го убеди да остане тук, далеч от децата ми.
	— О, ами не знам. Означава например, че като се оженя за някого, не спя с негов роднина. Не кроя заговор с този роднина да открадна всичко, на което брачният ми партньор държи. Или не готвим заедно налудничав план да го застреляме.


	Отново сама в тъмното, аз не спирам да си повтарям думите на Дом. Кръвта във вените ми се смразява от ужас, карайки ме да потреперя с отвращение.
	Да не би да загатва, че съм _знаела_ за оръжието?
	Заговор с Макс. Не си спомням такова нещо. Не си спомням да съм била тайно влюбена в него или да съм се обръщала към него за утеха, когато бракът ми започна да се разпада. Така че, предполагам, е възможно и да съм забравила как съм крояла планове с Макс да накажем демонстриращия неуважение по-малък брат, който очевидно ненавиждаше присъствието му вкъщи. Със сигурност ми беше дошъл до гуша тормозът от Дом и съм слушала по новините истории как малтретирани съпруги понякога събират смелост да раздадат правосъдие със собствените си ръце…
	В съзнанието ми изниква спомен за пистолет. Старо военно оръжие, което се е нуждаело от почистване, защото е стояло на тавана през всички тези години. Опитвам се да си представя Макс там — опитвам се да си спомня как съм лежала в това легло с него и сме обсъждали плана. Ще го направим да изглежда като ужасен инцидент — може би самоубийство — и ще избягаме заедно с децата на някое спокойно място на брега на морето, в Брайтън… Аз ще отида там първа, за да не будя подозрение, а той ще се присъедини после. След това съм прочела дневника на Анабел и всичко се е променило. Почувствала съм се виновна, уязвима и на ръба. Била съм твърде уплашена, за да поема риска да напусна нашия дом.
	Спомням си усещането, че инспектор Уоткинс искаше от мен повече. Може би моята изневяра не е била единственият въпрос, който се е надявал да изчисти, а фактът, че съм била съучастник в престъпление, в което нещата са се объркали — опит за убийство, който съвсем буквално е дал засечка. Трудно ми е да повярвам, но не мога и да отхвърля възможността, след като Дом вкара тази идея в главата ми. Може би наистина съм виновна съпруга и лоша майка, а това е наказанието ми. Макс е опитал да ме убие и не е успял. Дом ще довърши започнатото от брат си. Опитвам се да не бъда изцяло погълната от страх. Поне вече не съм уплашена от тъмното — прекарах достатъчно време, хваната в капан в собствената си глава — но се ужасявам от Дом. Толкова време съм живяла с него, но сега ми звучи едва разпознаваемо. Не мога да позволя на паниката да ме завладее, защото ако това стане, има голям шанс напълно да си изгубя ума. Тогава Дом ще се е оказал прав и ще излезе победител. Но няма какво да ме разсее, когато съм сама в тази студена и тъмна стая. Не мога да погледна през прозореца и да отклоня вниманието си от тъмнината на ужаса.
	Може би ако си внуша, че просто съм посветила уикенда си на излежаване, че всичко това е напълно нормално… Спомням си как се шегувах с Дом, че бих дала всичко просто да съм сама една нощ в хотел. Една вечер, в която да мога да си взема дълга релаксираща вана, пълна с пяна, без някой да чука на вратата. Да спя, без да се налага да ставам през нощта да оправям завивките на близнаците или да ходя да налея чаша вода. Да се събудя, когато собственият ми биологичен часовник реши, че е време. Спомням си как Дом се търкаля в леглото, дава ми мързелива шеговита усмивка, а близнаците подскачат по целия креват и ми казват: _Събуди се, сънливке, неделя е — време за забавление._ Спомням си как Дом придърпва Анабел в леглото за прегръдка, а Ейдън предлага да ми донесе чаша сок… Спомням си тихото ми обикновено щастливо семейство, което сякаш съм имала в друг свят и в друг живот.
	Горещи сълзи се стичат от очите ми. Всичко е такава бъркотия и аз съм обхваната от непреодолимото чувство, че съм предала не само Анабел, а и двете си деца. Знам, че тази вина ще ме преследва до края на живота ми.
	Който, боя се, може да настъпи съвсем скоро.


>>	38

	Усещам мириса на цигарен дим. И уиски. Усещам парене, когато комбинацията от остри миризми преминава през ноздрите ми и засяда в гърлото ми. Отварям очи, за да се огледам, но наоколо цари мрак. Лежа неподвижно и чувствам как някой гали косата ми. Опитвам се да не мърдам и да не дишам.
	_Дали няма да се събудя и всичко това да се окаже само сън?_
	Спомням си първия път, когато Дом ме посети в болницата. Сънувах, че някой ме души — груба длан, която притискаше устата ми. Дали отново сънувам същия кошмар? Или Дом наистина е опитал да го направи…
	— Добро утро, сънливке. Прекрасен ден е. Много жалко, че няма да го видиш.
	Лампата над главата ми светва и аз примижавам от слабата мъглява светлина. Спомените започват да изникват в съзнанието ми. Къщата на Макс. Дом, който ме заключва в тази стая, преди да се върне вкъщи при близнаците… Децата ми, които все още мислят, че спя в болницата.
	— Анабел…
	— Децата ти липсват, нали? — чувам бавното тежко дишане на Дом близо до ухото ми.
	Току-що е пристигнал — останал е без дъх, защото е тичал по стъпалата. Била съм тук цяла нощ — още една нощ далеч от децата ми… Той е близо до мен, мога да усетя топлината на присъствието му. Има дребни капчици кръв по яката на бялата му риза, надушвам миризмата от цитрусовия афтършейв. Слива се с изпаренията на уиски, които кожата му излъчва. Искам да извърна глава. Но не мога да помръдна. _Защо_ не мога да се помръдна?
	— Знаеш, че ми липсват. — Думите режат гърлото ми като бръсначи.
	— Толкова жалко. Ти пък изобщо не им липсваш. Луси ги заведе на плуване, а след това всички ще отидат на пица с Джаспър. В късния следобед може да отидем и на кино. Един чудесно прекаран уикенд заедно, докато мързеливото мамче продължава да спи.
	Мятам глава наляво и надясно. Защо останалата част от тялото ми е като хваната в капан? Да не би да имам физически рецидив?
	Дом изпуфтява силно и в мрака това прозвучава сякаш някой излива студена вода върху силно нагорещен тиган.
	— Наистина трябва да спреш да се бориш. Не можеш да спечелиш. — По гласа му мога да разбера, че на лицето му е изписана самодоволна усмивка.
	Предавам се. Той е прав, няма смисъл да продължавам да се боря. Ясно е, че Дом все още не е приключил с мен. Няма да ме освободи, докато не направи това, което е планирал. Просто се надявам да приключи бързо. Ще лежа неподвижно и ще се преструвам, че изпълнявам каквото ми казва, за да спечеля време.
	— Кога стана толкова жесток? Защо ме мразиш толкова? Все още имахме шанс. Можехме да поправим всичко — казвам убедително. — Имахме хубави моменти, нали? Не помниш ли? Със сигурност не всички са се заличили от едно глупаво решение, което дори не успях да доведа докрай.
	— Затова ли мислиш, че е всичко? Планирала си да избягаш с Макс? Това ли _действително_ е единственото ти провинение? — Гласът му звучеше насечено.
	— Нямам представа какво имаш предвид — казвам. Умът ми се лута, докато Дом се опитва да ме обърка и да ме извади от релси. Трябва да остана непоколебима. Ако му подам пръст, ще отхапе цялата ми ръка.
	— О, престани. _Помисли._ Всички тези години заедно — как ги определяш? _Като хубави моменти?_ Аз постоянно бях навън, работейки здраво, за да изградя бизнеса си, а ти си седеше с децата вкъщи. Макс се появяваше за чай и кекс и всички си прекарвахте чудесно без мен. Наслаждавахте се на дома, за който аз платих. — Той ходи напред-назад из стаята и чете конско.
	— Така ли виждаше нещата, Дом? — наистина съм шокирана. — Значи за теб съм била някаква _използвачка_? Смяташ, че не съм се опитвала да направя семейния ни дом щастлив, като те подкрепям и се грижа за теб, и отглеждам децата ти…
	— Нашите деца. — Той набляга на думите, а от сините му очи хвърчат искри.
	— Да, нашите дечица, Дом — казвам дрезгаво. Опитвам се да овладея гласа си, да призова силния бащински инстинкт, който знам, че притежава. — Те не биха искали да се държиш с мен по този начин, Дом. Обичат те, знам го, но също така обичат и мен. Ние ги доведохме на този свят и…
	— Ти ги доведе на този свят, Мадлин. — Той се навежда над леглото, изричайки името ми злобно и опръсквайки лицето ми с дребни капчици слюнка.
	— Технически погледнато, да — казвам в опит да схвана накъде бие. Стари навици да предвиждам какво има предвид, за да съм подготвена за обвиненията му предварително и да имам план как да го укротя. — Но ние ги създадохме. И двамата. Моля те, не ги дръж далеч от мен повече. — Решителността ми се пропуква и аз се обръщам към него, умолявам го, дори да знам, че веднъж започнала да му се моля, жестокостта му ще нарасне, разпалена от чувството му за власт над мен. — Те се нуждаят и от мен.
	— Така ли?
	_Дори не знаят, че съм будна…_
	У мен нахлува вълна от безпомощен гняв. Гърча се и се мятам още по-упорито. Отчаяно опитвам да се надигна, да се движа, да направя нещо друго, освен да лежа тук като агне пред касапина си, докато той ме изтезава.
	— Не можеш да държиш децата ми далеч от мен. Няма да ти позволя — казвам яростно, но без значение колко се въртя и гърча, не мога да се изправя.
	_Завързал ме е, докато съм спяла._
	Студена пот избива по кожата ми, когато осъзнавам, че ръцете и краката ми са вързани. Заплахите ми са напразни и Дом го знае.
	— О, няма ли? Това е много интересно. Така, разкажи какво точно планираш да направиш? — Пресяга се, за да погали косата ми. Пръстите му се спускат по бузата ми, по устните ми и нахлуват в устата ми, за да усетят меката плът вътре. Гади ми се от докосването му и от миризмата на цигари по пръстите му.
	Извивам главата си на една страна, а той се подсмихва, като издърпва ръката си от устата ми и се изправя.
	— Мразя те за това, Дом. Ако си ги наранил, ще те _убия_. Стой далеч от тях. Те са мои.
	Значи това е усещането да искаш да убиеш някого. Стискам юмруците си толкова здраво, сякаш така ще разкъсам въжетата, които сега мога да усетя около китките си. Не знаех, че съм способна на такава ярост. Може би все пак съм знаела за оръжието на Макс. Може би.
	— Ти си абсолютно права. — Сега гласът му е безгрижен, почти игрив. Той поглежда към мен, ръцете му стоят спокойно на хълбоците.
	— Моля? — Спирам да се въртя, шокирана от капитулацията му и потиснатите неизказани думи в гласа му.
	— О, не се извинявай. Всичко е наред — казва вежливо, долазва в леглото и ляга до вцепененото ми тяло. Лежим един до друг в леглото на Макс, пародия на щастливо женена двойка, която си приказва безгрижно преди сън. Не се докосваме, но той е достатъчно близо, така че всеки нерв в тялото ми да крещи от близостта му. — В края на краищата е вярно.
	— Кое?
	Той се обръща и претъркулва голямото си тежко тяло върху мен, устата му е толкова близо до ухото ми, дъхът му почти ме проглушава, заради което се напрягам да чуя хапливите му думи.
	— Децата са твои, Мади. Но не са _мои_, нали?


>>	39

	Очите ми изгарят от взирането в слабата светлина. Стискам зъби и опитвам да се притисна максимално в матрака, за да олекотя тежестта на просналия се върху мен Дом. Да се отдръпна, за да не усещам допира на кожата му и горещия му дъх на лицето си. Сещам се колко много пъти е заставал така отгоре ми, опрял мощните си ръце от двете страни на главата ми. Бедрата му обхващат краката ми — като тигър, надвесил се над плячката си, който чака идеалния момент да захапе.
	Смазана под него, едва успявам да си поема въздух, за да кажа нещо. Но когато най-сетне събирам сили, осъзнавам, че съм останала без думи. Изобщо не мога да се сетя какво да кажа.
	_Близнаците не са негови деца?_
	В следващия момент си мисля дали това не е някой от неговите трикове?
	— Имам съмнения още от самото начало, разбира се — продължава той. — Винаги съм внимателен. Може да поемам рискове в бизнеса, но никога не оставям нещата на случайността, когато някой се ебава с мен. — Той забива пръстите си в таза ми, хили се насреща ми, а от ъгълчетата на очите ми потичат сълзи от болка и страх.
	— Какви съмнения? Защо никога не си ми казвал? — Спомням си гневното признание на Дом, когато каза, че сме почти разорени, и се питам как е възможно да съм била омъжена за някого десет години и въпреки това да знам толкова малко за случващото се в живота му и за това какво се върти в главата му.
	Внезапно се вдига от мен и чувството на облекчение е толкова силно, че се задавям, когато поемам дълбоко въздух. Крехкото ми тяло още изпитва болка от тежестта му. Толкова силно ме боли отстрани, че се чудя дали не ми е спукал някое ребро. Искам да пипна, за да разбера, но съм просната по гръб, а китките и глезените ми са вързани. Мога единствено да лежа тук и да слушам как дълбокият му глас сипе омраза.
	— Косите на близнаците малко ме шокираха още от самото начало. Не съм сляп и не съм идиот. Видях как подозрително ни гледаше акушерката. Ти си по-скоро блондинка, отколкото червенокоса, но същевременно го отдадох на генетиката — може би майка ти или баба ти са имали червена коса, помислих си. Оправдах те поради липса на доказателства. Искаше ми се да е така. Изглеждаше добро, любезно момиче от средната класа. Достатъчно се бях нагледал на лайняни истории. Исках и аз парче от пая.
	— Караш го да звучи толкова романтично — казвам със сподавен глас, все още в шок.
	— Романтика? _Това_ ли си искала? — Той се завърта, за да ме погледне. — Аз пък си мислех, че ти давам всичко, за което си мечтала, работейки 24/7, за да издържам съпруга и две деца, които дори не са мои.
	Спомням си как ми предложи в ресторанта, след като бяхме разбрали, че очаквам близнаците. Помня изненадата си от желанието му да се оженим веднага. А той просто е искал подходяща съпруга и семейство на момента. Може би действително е смятал, че близнаците са негови или пък е имал съмнения. Това надали вече има значение. Както си призна, той просто е _искал парче от пая_.
	И въпреки това през годините той никога не ми е споделял подозренията си. Живеехме добре и имахме щастлив брак през първите години след раждането на близнаците. Знам, че беше така. Може би чак когато бракът ни започна да буксува, съмненията му са изплували на повърхността. Може би когато бизнесът му е започнал да изпитва затруднения, той се е почувствал скопен и тревогите за бащинството на близнаците са започнали да го изяждат отвътре.
	— Но, Дом… не е имало друг освен теб, кълна се. Какво те кара да мислиш така? — питам с пресипнал глас. Иска ми се да видя лицето му, но той се е извърнал.
	— Интересното е, че Макс бе човекът, който насочи вниманието ми към това. Любимият ми брат. — Той гледа право напред, гърбът и раменете му стоят неподвижно. — Вечерта преди рождения ден на близнаците. През по-голямата част от живота ни едва се понасяхме, но съм му длъжник, че ми отвори очите, за да разбера какво се случва под носа ми.
	— _Макс?_ Нали не твърдиш, че Макс е бащата на близнаците. Аз дори не го познавах преди сватбата. Какво…
	— Досетил се е. Казах ти, че е умен. Много по-умен от мен. Дори не се бях замислил. „Хайде да се срещнем в «Бел Ин» за по питие“, каза той. „Трябва да говоря с теб.“ Наложи се да го черпя дузина питиета, за да хвърли бомбата за вас двамата. И какъвто съм идиот, аз те защитих. Казах, че ти _никога не би разбила семейството ни_. И му заявих в прав текст, че никога няма да те оставя да ми отнемеш децата. И знаеш ли какво направи? Изсмя ми се в лицето. „О, близнаците не са твоя собственост, братленце. Досега не си ли се досетил сам?“
	— Говорил е глупости, Дом. Абсолютни глупости — казвам развълнувано. — Никога не си се вслушвал в нищо, което ти казва. Защо му вярваш сега?
	— Не му повярвах. Поне не веднага. Отхвърлих казаното от него и му казах да върви по дяволите. Но след това, видиш ли, се прибрах вкъщи, намерих куфара ти и осъзнах, че е казвал истината. Ти планираше да ме напуснеш. Изневери ми със собствения ми брат. След това не ми беше трудно да повярвам, че Макс е бил прав и за близнаците. Че не аз съм биологичният им баща.
	За момент слухът ми се изостря в мрачната стая и чувам стария Дом. Разбирам болката му. Навярно е бил жестоко наранен, когато Макс му се е присмял, че Анабел и Ейдън не са негови деца. _Принцесата на татко._ Той винаги е обичал безумно малкото си момиче. Сигурно е било унищожителен удар да повярва, че между тях няма кръвна връзка.
	— Това не е вярно. Искал е да те разстрои. Нямам представа защо, нито какво е опитвал да постигне. Но те е излъгал. Действително щях да те напусна, признавам. Също така не си спомням дали това е имало нещо общо с Макс. Но децата са твои — казвам категорично. — Кой друг би могъл да им бъде баща?
	Дори не желая да опитвам да спекулирам. Дом просто не е разбрал брат си. Сигурна съм. _Близнаците не са твоя собственост._ Макс може просто да е имал предвид, че Анабел и Ейдън не са вещи, че да му принадлежат, или че Дом е загубил лоялността на семейството си заради агресията си. Макс просто го е разигравал. Може би е целял да отмъсти на Дом за начина, по който постоянно му се присмиваше и го отхвърляше. Искал е да издразни малкия си брат и е избрал ахилесовата му пета — мъжката гордост. Може би щях да изпитам съжаление към Дом, ако не ме беше отвлякъл и не ме беше вързал за леглото на брат си.
	— Предполагам онзи лектор, по когото постоянно въздишаше — обръща се и ме поглежда с вдигнати вежди.
	— Шей? — едва успявам да произнеса името му, докато в главата ми бушуват всякакви мисли.
	— Шотландец. Къдрава кестенява коса — казва той многозначително. — Аз бях момчето ти за утеха, нали? Преструваше се на стеснителна и срамежлива, но твоят лектор вече те беше научил на това-онова. Нали?
	— Не беше така. Не съм си търсила някой, с когото да се хвана за утеха. Аз се _влюбих_ в теб — протестирам разгорещено.
	— Но след това те е зарязал. И ти си се примирила с мен. Трудолюбив, добре облечен, но не достатъчно _умен_, а? Бизнесмен, не интелектуалец. И то не особено успешен. Не е като да бях създал някаква сензация.
	— Винаги съм се гордеела с теб — настоявам тихо. — Ти си този, който искаше да завладее света, не аз.
	— Но Макс не беше искрен. Знаеше как да получи това, което желаеше. Винаги е знаел. Видя, че нещата между нас не вървят, и понеже винаги е бил жаден за внимание, използва това, за да нахълта в семейството ми. И нямаше търпение да ми го обяви тържествено.
	— Нощта преди рождения ден на близнаците. Когато беше излязъл да пиеш — спомням си с неприятно чувство. Значи това е търсил Дом, когато залиташе и се блъскаше из стаята след полунощ. Доказателство, че казаното от Макс за изневярата ми е вярно. Бил е убеден, че го е намерил, когато е видял _куфара ми_.
	— Да удавя мъката си, ако трябва да сме точни.
	Част от мен отчаяно иска да пледирам, че съм невинна и че той греши, но друга част от съзнанието ми вече се връща към онази опияняваща седмица с Шей след лятната ваканция и преди началото на новата академична година. Мислех, че никога повече няма да го видя. Нямах представа, че може да съм гледала красивите лица на неговите деца всеки ден в продължение на десет години. И двамата са червенокоси, но пък моята коса е ягодоворуса. Има колкото прилики, толкова и разлики. Няма как да бъда сигурна…
	Интересно ми е дали това е причината за всички тези спомени, които ме осениха, докато бях в кома, които ме преследваха на подсъзнателно ниво. Дали не съм подозирала винаги, че съм забременяла, след като спах с него. Това би било съвсем логично обяснение на сгрешения ми термин. Дали съм подозирала, когато Дом ми предложи брак? Той със сигурност смята, че съм способна да извърша и най-ужасната измама, но вече и аз започвам да се съмнявам в себе си.
	Изведнъж се сещам нещо — _Шей се премести да живее в Брайтън… Да не би да съм смятала да избягам при Шей, а не при Макс?_
	Спомням си, че заведох близнаците там. Спомням си усещането, че имах среща с някого там. Дали в крайна сметка не съм решила, че Шей е бащата на близнаците? Дали не съм установила контакт с него? Чакам да се появят още спомени, но нищо не се случва. Мога да си представя лицето му, спомням си театралния му чар. Но не мога да си представя, че съм подновила старата си връзка със Сиймъс Джаксън, както не мога да си представя, че съм започнала нова с Макс.
	— Но ти нямаш никакво доказателство. — Не мога да повярвам, че това наистина се случва.
	— Откъде си сигурна? ДНК тестовете в днешно време са лесни. Тампон със слюнка и хоп, Боб ти е чичо. Или пък не, както може да се окаже.
	— Значи си направил тест? — питам, останала без дъх. — Те все още са твои деца, Дом — казвам, когато той не отговаря. — Ти си техен баща по всеки начин, който има значение.
	— О, не. Да не вземеш да изръсиш някоя глупост като „това е просто биология“. Не на мен тия. Аз не съм техен истински баща и не ми пука за тях или за теб. — Той стъпва на земята и се изправя.
	— Не ти вярвам.
	— Толкова по-зле за теб, глупачка такава.
	_Да, аз съм глупачка._ Повярвах на всяка мила дума, на всяко нежно докосване, когато той дойде да ме посети в болницата. Толкова бях заета с това да се бичувам заради вината си, че изобщо не помислих да поставя под въпрос неговата. Но осъзнавам, че той е знаел всичко това още от тази първа визита. Професор Ернандес ми каза, че сестрата е извикала някой да й помогне да издърпат Дом от мен, защото ме е тресял, опитвайки да ме събуди. Сега ми става ясно, че не е опитвал да ме събуди, а да ме накара да заспя завинаги. Животът ми ще приключи на това мрачно място. Усещам го с всяка трепереща част от тялото си. Надеждата ме напуска, но след това се сещам за Анабел и Ейдън, моите дечица. Те винаги ще бъдат моите дечица, макар и вече да са пораснали деца. Трябва да се върна при тях.
	— Та какво става сега? Не може да ме държиш заключена тук завинаги. Можем да започнем отначало, можем да оправим нещата. — Обзема ме паника, че разговорът ни върви към своя край. Имам чувството, че Дом най-сетне е казал каквото има да казва. Каза какво го мъчи и ако близнаците наистина не са негови деца, тогава няма защо да го е грижа повече за мен… _или_ за тях.
	Децата ми са в сериозна опасност. Това е сигурно след всичко, което ми каза. Цялата се треса, мятам глава насам-натам, за да видя дали мога да развържа въжетата, с които съм захваната.
	— Това е добре — казва той провлачено и аз усещам как стоварва голямата си ръка върху гръдния ми кош и ме залепва за матрака. — Радвам се, че се чувстваш по-силна. Така ще бъдеш в състояние да разбереш точно какво е чувството да изгубиш всичко, на което си държала.
	— Не, моля те. Моля те, не наранявай децата ми. Да, щях да те напусна, Дом. Това, мисля си, е вярно. Но трябва да разбереш, бях изплашена. От скандалите, от синините. Имах нужда да се махна. Исках отново да се почувствам в безопасност. Исках да знам, че _децата_ са в безопасност.
	— Децата? Или само Ейдън? — казва с леденостуден глас.
	— Какво имаш предвид?
	— Винаги съм се чудил нещо. Винаги си казвала, че нямаш любимци. Винаги перфектна майка, но толкова калпава съпруга. Заслужаваш да бъдеш наказана дори само за това, че не ми беше вярна, че ме правеше на глупак през всички тези години. Но това не беше достатъчно. За мен не е достатъчно да спечеля. Ти трябва да загубиш. _Всичко._
	— _Никога_ не съм казвала, че съм перфектна. И нямам любимец. Обичам ги и двамата… — Той забива ножа дълбоко в най-срамната ми рана. Връща ме към сърцевината на моята вина, на причината, заради която се мразя — за избора, който направих. Винаги ме е обвинявал, че предпочитам сина ни. Никога няма да се откаже от това, дори сега, когато смята, че нито едно от децата не е негово.
	— Знаех си. Ти спаси Ейдън веднъж и бях убеден, че ще го направиш пак. Ти си ужасна майка. Най-ужасната. Знаех го и исках да умреш с тази мисъл. Исках да отидеш в гроба, знаейки, че можеш да спасиш едното дете и да пожертваш другото. Исках най-сетне да избереш едното. _Кучко._


>>	40

	Всяко вдишване и издишване стърже гърлото ми. Обзема ме тягостно чувство на страх, когато чувам тези думи. Думите, които никога няма да забравя. Осъзнавам, че съм чувала мъжа си да ги изрича неведнъж. В едно слънчево утро в края на май — идеален ден за парти на басейна. Десетият рожден ден на близнаците.
	_Избирай едното, кучко!_
	И най-накрая си спомням…
	Спомням си, че бе денят преди рождения ден на близнаците. Бях нервна като котка, на която й предстои да роди котенца. Куфарът ми беше приготвен и прибран на скришно място в гардероба. Дом щеше да работи до късно, така поне беше казал. Знаех, че беше излязъл да пие, както правеше повечето нощи. Знаех, че ще се прибере късно с очакване да изпълня съпружеските си задължения, а след това ще ме удари, ако не е напълно задоволен.
	Спомням си, че Макс се отби у нас с ново дивиди. Бях го поканила да остане и да го гледа с нас, но той изглеждаше нервен и каза, че има среща с някого на по питие. Така че оставих близнаците да гледат филма и обикалях нервно къщата, проверявайки всеки долап и рафт, за да съм сигурна, че не съм забравила нещо, от което те ще имат нужда. Аз самата можех да си тръгна и с дрехите на гърба. Напусках Дом, отвеждах децата със себе си на безопасно място и не ме беше грижа дали ще сме разорени до края на живота си, стига да бъдем свободни.
	Не бях казала на Анабел и Ейдън, че ще тръгнем след тяхното тържество. Не исках да им развалям рождения ден, а освен това знаех, че няма начин да не издадат нещо. Дом щеше да забележи трепетното им очакване и всичко щеше да бъде изгубено. Той щеше да се отправи към гарата веднага след партито, за да замине за среща в Манчестър. След което на мен ми оставаше само да измъкна децата и куфара през задната врата, където щяхме да минем по пътеката и да хванем таксито, което бях поръчала да ни чака в края на улицата.
	Проверих чантата си за стотен път. Ключът за вилата на Луси в Брайтън беше у мен. Бе невероятно щедро от нейна страна да ни разреши да останем там известно време, макар да твърдеше, че не е никакъв проблем. Луси беше купила вилата преди няколко години, след като наследи пари от пралеля си, и я даваше под наем на туристи. Това беше мястото, където планираше да се премести след пенсия. Каза, че след като е напуснала Девън, не е спирала да мечтае отново да живее край морето. Но тъй като за целта първо трябваше да изкара повече пари от магазина за деликатеси, с радост ни предостави къщата като убежище.
	Вече няколко пъти се бях срещала с агент на недвижими имоти в Брайтън под претекст, че водя близнаците на разходка до морския бряг. Всичко беше уредено. Билетите за влака бяха резервирани, жилището осигурено, а таксито щеше да дойде половин час след като са си тръгнали и последните гости…
	Обаче Анабел и Ейдън щяха да бъдат разочаровани. Тревожех се за това. Винаги с мъка прикривах синините по тялото си и макар да знаех, че те бяха много по-кротки около баща си, отколкото около мен, го отдавах на това, че той е много по-гръмогласен. Повечето хора се сливат със заобикалящата среда, когато са около Дом. Това не означаваше, че близнаците ги беше страх от него. Или пък се бояха? Не можех да бъда напълно сигурна и това до голяма степен обосноваваше решението ми да го напусна… Никога не бих позволила нещо лошо да се случи на децата ми. Аз ги доведох на този свят и те бяха _моят_ живот.
	Помня как търсех нещо, което да скрия в куфара, за да утеша Анабел през първата ни нощ далеч от вкъщи. Промъкнах се в спалнята й и бързо се огледах за нещо, което би върнало усмивката на лицето й. Напоследък тя растеше много бързо и сменяше плюшените мечета със списания за тийнейджъри, но беше предана на пандата си. Само че нямаше как да я прибера в куфара. Анабел всяка вечер спеше с нея и със сигурност щеше да я търси преди лягане. Трябваше да е нещо друго — играчка, за която може би е забравила и която ще се зарадва да види отново. Толкова ще се зарадва, че вниманието й да се разсее от факта, че бягаме…
	Спомням си как бръкнах под леглото, ръката ми опипваше на сляпо в търсене на нещо, каквото и да е. Помня силната изненада, когато дланта ми докосна острите ръбове на книга с твърди корици. Сещам се как извадих книгата изпод леглото и се усмихнах на белите рози на подвързията. Бях забравила, че бях купила дневника на Анабел, за да си записва истории от своя живот. Вероятно тя също го бе забравила, помислих си, но реших да хвърля бърз поглед из страниците.
	Шок. Унищожение… Помня тези чувства и как тялото ми се парализира от тях. Спомням си как бях коленичила на пода с треперещи ръце и силно чувство на гадене в стомаха. Пресегнах се към пандата, опрях лице в корема й и плаках, докато не ме заболя гърлото. Гърдите ми изгаряха от усилието да не издам звук, за да не ме чуе някой. Спомням си, че опитах да говоря с Анабел в стаята й, пробвах да я придумам да бъде откровена с мен и се почувствах отчаяна и безсилна, когато тя не пожела.
	Обзе ме чувство за вина. Не знаех. Не я предпазих. Разочаровах я. Но който и да й бе сторил това, щях да разбера. Щях да направя всичко по силите си да го накарам да си плати. Трябваше да се придържам към плана да отведа децата далеч и всичко щеше да бъде наред…
	Прекарах вечерта зашеметена. Събрах подаръците за рождения ден на купчина в хола, след като близнаците си легнаха. С помощта на панделки закачих балони с надпис „Честит 10-и рожден ден“ за кутиите — лилави за Анабел и червени за Ейдън. Дом беше пиян, когато се прибра, а аз се направих на заспала. Спомням си как се спъваше из стаята, тряскаше вратите на шкафовете и се блъскаше в стените. Как горещата груба ръка опипа гърдите ми и ги стисна толкова силно, че едва не извиках от болка. Как ме обърна по корем и се просна върху мен. Спомням си болката от дърпането на косата ми. Подобното на изгаряне чувство между краката ми, когато разкъса клина и проникна с грубо движение — един, два, три пъти. Как изпръхтя, когато слезе от мен.
	Спомням си, че лежах будна цяла нощ и просто чаках светлината на утрото и началото на последния ден, в който трябваше да се примирявам с цялото това нещастие. След това в полумрака, когато нощта отстъпваше място на утринта, си спомням кавгата и гнева на Дом, преди да изхвърчи навън. И всичко след това като на забързан кадър. Как украсявам тортата, разговарям с близнаците, усмихвам се, но наум трескаво си повтарям всичко, което трябва да направя след партито — куфар, снимка, билети… Всичко, което ми е скъпо.
	Грабвай близнаците и _тръгвай_!
	Затварям очи, мрачната и влажна спалня на Макс изчезва и аз се връщам там, в собствения си дом, на сутринта на 10-ия рожден ден на близнаците…


>>	41

	— Не мога да повярвам, че си направила тази торта сама. — Ейдън вдигна очи от конзолата си и ме погледна, докато съсредоточено слагах свещичките в меката глазура.
	— Не се обиждам от коментара ти, любов моя — пошегувах се. — Но Луси ми помогна. Това е една от рецептите й.
	— О, тогава може да я опитам. — Анабел се облегна на дивана като принцеса и ме погледна, подавайки главата си над списанието, което прелистваше. — Нали и тя ще дойде да плува? Или всички големи ще седнат в кафенето и ще клюкарстват?
	— Ах ти, нахалство такова! — казах, докато отварях втори пакет свещички.
	— Ще дойдеш с нас на басейна, нали, мамо?
	Бях благодарна, че Ейдън все още не го беше срам да ходи някъде с майка си. Колко още рождени дни щяха да минат, преди близнаците да поискат самостоятелно парти?
	— Разбира се, любов моя. Няма да пропусна шанса да ви хвърля в басейна. Майките си отмъщават все някак за всичките бели, които са направили децата!
	— Ти обаче ни обичаш — каза Анабел уверено. — Какво щеше да правиш, ако ни нямаше тук? Нямаше да имаш кого да командваш.
	— Какво ли наистина? — С Ейдън се спогледахме и се усмихнахме заговорнически един на друг. И двамата с радост подхранвахме убеждението на сестра му, че е център на Вселената. В края на краищата това беше вярно. — _Звезда._ И да, обичам много и двама ви. Вие сте най-хубавото нещо, което някога ми се е случвало.
	— О, мамо! Не бъди мекушава — каза Анабел, въртейки очи.
	Звънецът звънна и смехът спря. Близнаците се спогледаха и по израженията им разбрах, че действително са чули скандала тази сутрин. _Мамка му._ Видях въпроси по меките луничави лица, които имаха толкова сходни черти, но толкова различни изражения. Анабел — непокорна, с вирната брадичка, твърдо отказваше да покаже каквато и да било тревога, а Ейдън — озадачен, с широко отворени сини очи, в които се четеше безпокойство.
	Дали татко се връща да се извини, че излетя така гневен от вкъщи? Ще бъде ли в добро настроение? Или е бил в бара след играта на голф, както правеше напоследък? Дали ще се скара заради някоя разхвърляна играчка или неизгладена риза?
	За момент се натъжих, че не беше с нас в тази прекрасна сутрин. Той беше добър баща, признах с въздишка. През по-голямата част от тези десет години бяхме щастливо семейство. Но днес за пръв — и последен — път той пропусна любимата закуска на близнаците — палачинки с лимон и захар. Изпусна и чудесния звук от разкъсването на хартията, с която бях опаковала подаръците в единия ъгъл на хола.
	— Аз ще отворя, мамо. Ти продължавай, справяш се чудесно — каза сериозно Ейдън. Остави видеоиграта си внимателно на масичката за кафе и се запъти към входната врата.
	— Почакай секунда, любов моя. Знаеш, че не обичам да отваряш вратата на непознати. — Внезапно притаих дъх от страх. Не беше предчувствие. Не вярвах в такива неща. Просто моят майчински радар, както все казваше Луси. Или може би наследство от времето, когато двамата бяха бебета и аз се държах като майка орлица от панически страх да не им се случи нещо.
	— Кой е казал, че е някой непознат? — Анабел хвърли списанието и скочи на крака. — Може да е чичо Макс. Той каза, че има много специална изненада за нас.
	— Ух — извъртях раздразнено очи, надявайки се, че не е още някое неуместно дивиди.
	Трябваше да кажа на Макс да спре да се появява с тези пиратски дискове, които вземаше от приятелите си от квартала. Може би трябваше също така да проведа тактичен разговор с него да не идва толкова често.
	Погледнах часовника си. Не беше Макс. Щеше да дойде най-рано след половин час. Нямаше как вече да е отишъл и да е взел повече ракети за играта на тенис в градината по-късно.
	— Ох, просто ми дайте секунда — казах. Най-вероятно Дом се опитваше да ме подразни, като ме накара да му отворя вратата. Да ме принуди да му слугувам след кавгата ни сутринта. Е, можеше да почака. И да се извини за злобното си поведение тази сутрин. Извадих последните свещички от пакета и внимателно ги забодох в меката глазура. Облегнах се и облизах пръсти, когато и последната застана върху тортата. _Перфектно._
	— Ей сега идвам — провикнах се от притеснение, че ще предизвикам съдбата, ако накарам Дом да чака твърде дълго.
	Тръгнах с бърза крачка след близнаците в преддверието. Намръщих се, като видях огромния силует през матираното стъкло на входната врата. Не приличаше на Дом. Неговите дрехи бяха със стилен силует, а и той беше широкоплещест, но не и едър.
	Анабел като че ли прочете мислите ми.
	— Това е пощальонът, сигурна съм — виж грамадната сянка през стъклото. Трябва да е донесъл куп подаръци!
	— Дано единият от тях да е нов „Ексбокс“ — каза Ейдън, надничайки над рамото на Анабел, която се пресегна към бравата.
	Усмихнах се на себе си, като си помислих за чисто новия „Плейстейшън“ сред подаръците му. Намерих го на сезонна разпродажба и знаех, че той ще бъде толкова развълнуван, колкото се надявах да бъде и Анабел от билетите, които купих за първия й балет в Кралската опера. Вече бях помолила Луси да докара в Брайтън всички подаръци, които не можех да пренеса, когато идва да ни види. Бях скрила и няколко малки подаръчета в куфара, за да изненадам близнаците по-късно, след като Дом тръгне за Манчестър, а ние се озовем в безопасност във вилата на Луси.
	— Знаеш, че баща ви не си пада по видеоигрите — казах, опитвайки се да сдържа разочарованието си. А и Дом рядко беше вкъщи да играе с децата. Предпочиташе да си прекарва времето в компанията на телефона и лаптопа.
	— Това е, защото иска винаги да печели и мрази, когато го застреляш — каза Ейдън в защита на баща си, но аз чух как гласът му трепери, въпреки че гледаше закачливо и се смееше. И аз се засмях с него. Още едни заговорнически усмивки. Никой от нас не искаше да признае, че се притеснява от прибирането на Дом.
	За секунда слънцето напълно ме заслепи, когато Анабел отвори широко входната врата и ярката сутрешна светлина изпълни вестибюла ни с лятна топлина. Денят беше идеален за рожден ден. Перфектен за ходене на басейн с група добри приятели, за разтуха в задния двор след това и за разговори на по парче торта. Чувствах се добре, че ужасните последни девет месеца бяха зад нас. Завинаги. Скоро щяха да са минало. Когато Дом се върнеше от Манчестър, ние щяхме да сме в безопасност в новия си дом. Нямаше да може да ни намери и всички бъдещи срещи щяха да бъдат уреждани с адвокати и провеждани под надзор…
	Все още си представях крайбрежната вила на Луси, когато очите ми най-сетне успяха да фокусират през ярката светлина. Не можех да повярвам. Груби, старомодни военни дрехи, ръкавици… маска на главата. Ръка, която посяга към близнаците.
	— „МАМО!“
	Краката ми се подкосиха и сърцето ми сякаш спря да бие, когато той сграбчи Анабел и започна да я влачи около къщата. Спънах се на прага и тръгнах със залитане след тях. Опитах се да изкрещя, но гласът ми сякаш бе заседнал дълбоко в гърлото. Пръстите на Анабел се ожулиха в грубата мазилка и се разкървавиха, докато тя всячески опитваше да се хване за нещо, за да избяга от огромната фигура. Тежките му ботуши оставяха следи в тревата, докато дърпаше дъщеря ми към розовите храсти. Ейдън вървеше зад нея, очите му бяха изпълнени със страх, а ръцете му — пресегнати към сестра му. Свитите му юмруци не го защитиха от мощната ръка, която го сграбчи здраво за яката и го вдигна като перце, докато той махаше безпомощно с ръце и крака.
	Трябваше ми оръжие — нещо тежко, с което да го ударя. Някой от плувните трофеи на близнаците или някой от тези на Дом, които той така старателно излъскваше. Огледах се за лопата или вила, каквото и да е. Но нямаше нищо. Нямаше как да ги предпазя. Писъците на Анабел бяха като земетресение в гърдите ми. Опитах да се затичам, но усещах краката си като олово — сякаш трябваше да си проправя път с ръце през гъстия летен въздух към децата си.
	_Да не си посмял и с пръст да докоснеш дъщеря ми!_
	Насочваше оръжието си последователно към всеки от трима ни. От страх ми се зави свят. Добрах се до децата си, но от ужас ми причерня. Светът се сриваше върху мен. Все едно бях попаднала в тунел и виждах близнаците като през калейдоскоп. Болезнено уязвими малки човечета, които в празничните си дрехи изглеждаха нищожни пред убийствената мощ на насилието.
	— _Бягайте! Скрийте се, не поглеждайте назад!_ — едва успях да изрека от ужас и се хвърлих пред тях.
	— _Избирай едното, кучко._
	— _Избери мен!_
	Не се поколеба и стреля.
	Ушите ми бяха проглушени от гърмежа. Усетих как Анабел се пресегна за ръката ми в последния момент, преди да хване Ейдън и да го издърпа след себе си през градината към френските прозорци в задната част на къщата. Искаше ми се да им се извиня, но не можех да говоря. _Съжалявам, че ви напускам, любими мои._ Падам в розовите храсти. Ръцете ми се пресягат да хванат с пълни шепи цветчетата, докато бодли драскат кожата ми. Те ми напомнят за дневника на Анабел и как никога няма да успея да поправя нещата. Главата ми е върху меката трева и за част от секундата виждам ходила. Маратонки. Чанта с ракети и тенис топки, готови за игри и забави. Дълги крака, обути в анцуг, а до тях раница.
	_Макс._
	Пръстите ми стискат коприненомеките бели рози.
	И след това настава мрак.


>>	42

	Макс пристигна, след като бях простреляна.
	Когато осъзнавам това, тялото ми се разтреперва и кожата ми започва да пари, все едно имам треска. В следващата секунда вълна от облекчение отмива болката.
	Казах: „_Избери мен_“.
	Борих се и за двете си деца. Направих всичко по силите си да ги защитя. _Поравно._
	— Мислех си, че майките не би трябвало да си имат любимци. Винаги така си ми казвала. — В язвителното му обвинение се усеща болезнена горчивина.
	— И действително съм го мислела. Аз нямам — възразявам, усещайки как силата се завръща в тялото ми, когато най-накрая си спомням събитията от онази сутрин. След всичките разговори с доктора за това как звуците и миризмите събуждат спомени, на мен ми бяха необходими само две думи да отключат моите. _Избирай едното._ Те ми помагат да си изясня какво означава за мен да бъда майка. _Аз не избрах._
	Но изведнъж разбирам защо Дом изпитва потребност да вярва, че съм го направила.
	Защото ако _аз_ съм способна да избера едното дете пред другото, това значи, че всички родители са. Означава, че макар и Макс да е бил боготвореният брат, Дом също е бил ценен. Той не е бил недостоен за любов, провал и родителски пристрастия са нормални. За момент се натъжавам, когато осъзнавам, че Дом проектира върху мен негодуванието и несигурността от детството си. Чувства, които никога не са го напускали. Моят предполагаем фатален недостатък — че предпочитам Ейдън пред Анабел — държи ключа към изкуплението на Дом. За да повярва отново в себе си, той се нуждае да му потвърдя, че действително съм направила този избор.
	Спомням си упоритата пламенност, с която ми говореше за семейството си, когато се срещнахме за пръв път. _Не искам да се гордеят с мен, а да им натрия носовете._ Той най-сетне успя да измами големия си брат и ме наказва, за да оправдае действията си. Страхотен начин е избрал да докаже правотата си, няма що…
	Но аз отказвам да му помогна да се почувства по-добре, да съдействам за натриването на носове, за което мечтае, откакто родителите му са умрели, без да признаят, че Дом е силният и успелият син.
	Миризмата на пушек е толкова силна, че ме изважда от унеса ми. Поглеждам нагоре и виждам яркия огнен връх на цигара в мрака. До стената има висока тъмна сянка. Тя се движи като призрак в мрака, приближава се към леглото. Тънък сноп светлина се прокрадва през пролуката между дървените дъски, с които е закован прозорецът, и очертава грамадната фигура в зловещата тъмнина. Силуетът се завърта и застава до мен, навежда се и снопът светлина осветява сините му очи.
	— Сигурна ли си? Изглеждаше напълно убедена, че Анабел е мъртва. — Той ми се подиграва и трябва да се напрегна, за да чуя думите му. Ако не виждах и не надушвах пушека от цигарата, щях да го помисля за гласа на моето съзнание, приело образа на зъл дух, който ме преследва с най-голямата ми тайна — факта, че дори за миг повярвах, че може би съм предала дъщеря си. Това предизвиква у мен чувство на срам, макар и да съм наясно с истината — вината е изцяло _негова_. Трябва да се заловя за това. Не мога да го оставя да продължи да си играе със съзнанието ми. Всичко свърши. Или съвсем скоро щеше да свърши.
	— Замисълът беше ли да умра? — питам с равен глас, но вътрешно изпитвам вълнение при мисълта как това, че Анабел протегна ръка да ме хване в последния момент, е нещото, попречило на куршума да мине право през мозъка ми, вместо само да го одраска.
	— Радвам се, че не умря, защото ще страдаш много повече от това да живееш без децата си. Смъртта щеше да е проява на милост — казва той. — Но аз не съм неразумен човек. Дори съм жалостив. Ако ме помолиш достатъчно любезно, може да те пусна на свобода. Наречи го последно отдаване на почит към нашия брак, ако щеш. Закъснял подарък за десетата ни годишнина — поглежда ме иронично. — Странно, а? Винаги съм казвал, че никога няма да те пусна да си тръгнеш, но изведнъж разбирам, че мога. И то толкова лесно.
	— Стига си ме разигравал, Дом — казвам тихо, решена да не му позволявам да ме сплашва повече. — Доказа гледната си точка и ме накара да премина през деветте кръга на ада. Трябва да спреш тук. Няма да ти се размине — добавям с пресипнал глас, опитвайки се да не обръщам внимание на побилите ме тръпки.
	— Да, но вече ми се размина веднъж. Макс опра пешкира заради мен, което в края на краищата си е справедливо. _Имам чувства към една специална дама в твоя живот_, каза ми той. _И съм сигурен, че и тя изпитва същото към мен._ Той седна срещу мен в тази кръчма и имаше наглостта да ми каже, че се тревожел как това ме кара да се чувствам. Колко опитвал да загърби чувствата си, да се отдръпне, но не можел да устои на тези сини очи, тази красива коса, на меката кожа… Погледна ме в очите и каза, че бил пристрастен към своето _сладурче_.
	— Но каза ли всъщност, че е влюбен в мен? Че ние сме…
	— Да не мислиш, че му дадох възможност да ми се подиграва, като ми разкаже подробности? Самодоволното изражение на лицето му казваше всичко. Той щеше да открадне съпругата ми и искаше да го знам. Да знам, че ще те изгубя, и най-вече, че децата не са мои. Той искаше да ми отнеме всичко. Така че му го дадох. Цялата вина и половината наказание. Другата половина беше за теб, скъпа. Ти просто не можеше да изкараш и ден, без да го видиш, нали? Дори на рождения ден на децата си.
	— Макс е излъгал. Или си си направил погрешно заключение. Трябваше да говориш с мен за това. Но ти не го направи. Винаги правиш най-лошите изводи за мен. Не си играл голф онази сутрин, нали? — казвам и наум отново си изреждам ужасната поредица от събития.
	— Естествено, че не. Вече ми беше казала, че Макс ще пристигне в десет. За мен оставаше само да се преоблека и да изчакам. Вече бях скатал старата войнишка раница на баща ми, готов да почистя оръжието. Точно както Макс ме бе помолил — казва Дом със самодоволно изражение.
	— Старите войнишки дрехи на баща ти. Застанал си там в ужасяващата си дегизировка. Държал си оръжие. Чакал си да настъпи моментът… — повишавам истерично глас, докато си представям всичко това.
	— Макс подрани. Всичко стана много по-бързо, отколкото планирах. Бързах, иначе нямаше да пропусна целта си — самодоволната му усмивка се изтрива и той се намръщва.
	— Видях краката му. Под розовите храсти. — Няма нужда Дом да го потвърждава. Тези храсти постоянно се появяваха в съзнанието ми седмици наред и аз знаех, че има причина да са се закрепили толкова здраво в него. — Простреля ме и след това си убил собствения си брат.
	— Би се мъжки, признавам му го. Трябваше да видиш погледа на лицето му. Той започна тази битка, но последната дума беше моя. И заслужаваше да умре. Изчука жена ми и ми се присмя за това. Не беше много умно от негова страна. Той наистина мислеше, че като ми каже за долното си увлечение, ще ме постави на място. Но ме подцени — изскърцва той със зъби.
	Трябвало е да бъде двойна екзекуция — невярната съпруга и нелоялният брат. Предчувствието ми, че мотивът е бил отмъщение, се оказва правилно. Просто съм сбъркала човека. Дом е бил извършителят и е нагласил нещата така, че да изглежда като дело на Макс. Смъртта на Макс е била отчасти отмъщение, отчасти опортюнизъм — средство за прикриване на престъплението на Дом. Много добре мога да си представя изражението на Макс. Каквото и да е казал на Дом в кръчмата, независимо дали нарочно е излъгал брат си, за да го провокира, или просто го е дразнел, за да му го върне, той е дошъл тази сутрин, готов да помогне на близнаците да изкарат един щастлив рожден ден. Вместо това е получил рана в ръката и дуло, насочено към главата. Знам точно какво е чувството.
	— И сега е твой ред.
	Той се навежда по-близо, от тънкия сноп светлина нещо проблясва в тъмнината. Нож. Още по-близо. Острието блещука, докато се движи. Сякаш пори мрака. Стискам зъби и затварям очи, представяйки си лицата на Анабел и Ейдън. Спомням си колко е приятно да галя косите им и да ги целувам за лека нощ. Сещам се колко меки и топли бяха телата им, когато бяха бебета и ги държах в ръце. Представям си ги като току-що проходили любопитни малки деца, които си играят с есенните листа. Спомням си пикниците и игрите, дните за спорт и плувните турнири… Как приветствах близнаците, когато печелеха, и ги утешавах, когато губеха. Моите хубави близнаци, толкова еднакви на външен вид и въпреки това толкова уникални като личности. Анабел — дръзка, Ейдън — толкова срамежлив, и двамата на прага на юношеството. Малки човеци в процес на развитие — _моите_ малки човеци.
	Чувала съм, че животът ти минава като на лента пред очите, когато си на път да умреш. Но скъпите ми деца са единственото, което си представям, докато се взирам в лицето на Дом. И тогава признавам студената, сурова и неизбежна истина — съпругът ми е убиец.
	Ръката му минава през устата ми, инстинктивно завъртам глава и зъбите ми потъват в кожата на дланта му.
	— Ах, ти, кучко. Ти, шибана кучко. — Той залита назад. — Не трябваше да викам онази линейка. Трябваше да те оставя да кървиш, докато не пукнеш.
	Той се качва на леглото, възсяда ме и тежестта му ме пристиска към леглото. Хваната съм в капан. Напълно безпомощна. Искам да се боря, но нямам останали сили. Чувствам, че тялото ми се предава и чувам вътрешния ми глас да се обръща към Анабел и Ейдън с молба да ми простят, че отново ги изоставям.
	_Кой ще ги гледа, когато ме няма?_
	Съзнанието ми е замъглено. Бедрата му смачкват гръдния ми кош, коленете му са стиснали главата ми като в менгеме и почти не мога да си поема въздух. Трябва да продължа да се боря. Не мога да се предам… но чувствам как силите ме напускат. Скоро отново ще се озова в света на ярко тъмното. Само че този път няма да има светлина, само бездънен, безкраен мрак.
	_Хайде, мамо, не бъди мекушава, можеш да го направиш!_
	Опитвам да окажа съпротива, когато хваща вързаните ми китки с една ръка и ги натиска над главата ми, но съм безсилна. Грубото му движение изкълчва всяко сухожилие в раменете ми, а натискът от пръстите му върху костите ми ми причинява болка. Извиквам, но той заглушава крясъка ми с гърди. Държи ножа нагоре, замахва, чува се звук от скъсване.
	Той прерязва въжетата около китките ми. Ръцете ми падат и аз издавам нещо средно между стенание и ридание.
	— Не мога повече — прошепвам, мятам глава настрани, докато той реже въжетата, с които са вързани глезените ми. — Моля те, достатъчно.
	— Права си. Но не се тревожи. Остава да направиш само още един избор, Мади. Да видим дали ще го сториш.
	— Какъв е той? — едва ми достига въздух да изрека думите.
	— Сделка.
	— Каква сделка? — Не вярвам, че Дом ще спази договореното, без значение за какво се споразумеем.
	— Оказа се, че няма нужда да бия път до Манчестър, за да ми предложат онази работа. Репутацията ми ме е изпреварила — хвали се той. — Но си помислих, че може да оставя ти да вземеш решението. Трябва само да кажеш на полицията, че си си спомнила станалото. Че Макс те е прострелял. След това ще те оставя да си тръгнеш. Никога повече няма да ме видиш. Или — сега трябва да си помислиш добре, поне веднъж можеш да го направиш — мога да те оставя да умреш тук. Никой не знае, че си тук, а когато те намерят, ще бъде твърде късно.
	— Значи затова си ме довел тук. Да си играеш с мен на твоите психоигрички, да ме пречупиш, за да ти осигуря път за бягство. Но това няма да ти се размине. Луси…
	— … е щастлива у дома с децата и съм сигурен, че с радост ще продължи да се грижи за тях след трагедията с твоето изчезване — когато полицията открие, че просто не си могла да превъзмогнеш смъртта на любовника си и си се хвърлила в Темза.
	— Не би го направил… Луси не би… Не ти вярвам! — Напрягам гласа си, за да изкрещя думите, както и да се самоубедя да издам какъв лъжец е Дом.
	Сега снове из стаята, но внезапно закрачва към леглото и застава над мен с вдигната ръка.
	— Не гледай така изплашено — казва той и погалва с ръка косата ми.
	— Ти беше, нали? — сепвам се, когато осъзнавам. — Галеше косата ми, опита се да ме удушиш, докато спя, а после ми каза, че просто съм сънувала кошмари, когато се събудих, давейки се.
	— Два пъти почти те удуших — казва той със задоволство. — Първия път, когато подписах формулярите да те поставят в изкуствена кома, и след това, когато пак те посетих. Но после се сетих, че ще бъде много по-забавно да те оставя жива и да те гледам как страдаш. Да ни гледаш двамата с Луси. Много ни е добре заедно, ако ме питаш. Винаги ни е било — намигва наперено.
	Казвам си, че блъфира. Сгреших за Луси, но няма да повторя същата грешка. Надявам се, че се грижи за близнаците, но вече не вярвам, че опитва да ги открадне от мен. Не бих пожелала съпруга си и на най-големия си враг и просто не вярвам, че Луси е такава.
	Тя е в също толкова голяма опасност, колкото са и децата. Не знае, че съм излязла от комата. Не знае, че Дом е стрелецът. Може би й е наговорил същите лъжи за Макс. Колко безполезен е бил и колко срамно е било моето поведение. Луси не осъзнава, че живее под един покрив с убиец. Затаявам дъх от ужаса при тази мисъл.
	Или може би знае. Може би Дом до такава степен я е ужасил, че тя си налага да си държи езика зад зъбите и му играе по свирката, за да не подпали късия му фитил. Също както правех аз през всичките тези години. Държи я като заложник.
	_Близнаците също._
	— Не си ги наранил, нали — питам аз и погледът ми се спира на малките капчици кръв по яката на ризата му, вероятно дължащи се на порязване при бръснене. — Само да си докоснал децата ми…
	Юмрукът, който се забива в лицето ми, ме преобръща. Падам от леглото и се приземявам тежко на твърдия дървен под. За секунда ми причернява и аз оставам с лице, опряно в дъските, опитвайки се да потисна повика за повръщане. Скулата, която вече пострада при удара в касата на вратата, вероятно вече е счупена и боли ужасяващо. Усещам болка в слепоочията, главата ми пулсира.
	— Нямаш право да ме разпитваш! Не ти влиза в работата какво правя! Ти изгуби това право в деня, в който спа с брат ми и ме излъга, че близнаците са мои.
	— Аз не съм… Аз никога… — Усещам вкуса на кръв в устата си, но не съм сигурна откъде идва. Лявата ми ръка, контузена от падането, сякаш вече не е част от тялото ми. С мъка успявам да вдигна другата, за да докосна лицето си. Пръстите ми усещат нещо мокро, но не знам дали идва от носа ми или сцепената ми устна. Поглеждам към Дом и осъзнавам, че раната най-вероятно е от сватбената му халка. Не мога да повярвам, че я носи. Не е върнал моята, за което се радвам. Преди я носех с гордост, докато не стана символ на раболепие… а после и на страх.
	Чувствам се, сякаш се понасям нависоко и гледам двама ни отгоре. Виждам себе си — потрошено тяло, полуразнебитен ум. Спомням си изненадващата радост, когато Дом сложи сапфирения годежен пръстен на ръката ми. Как в корема ми пърхаха пеперуди, когато казах „да“. Гордостта и радостта, които изпитах, когато разменихме брачните си обети.
	— Имаш време да си помислиш до утре. Ще се върна да чуя решението ти.
	За мен няма съмнение. Ще направя всичко, за да защитя децата си и да се върна при тях.
	_Обикновено татко е този, който прави номера._
	Поглеждам лицето на съпруга си — мъжа, когото едно време обичах толкова много. Ужасна мисъл натежава като воденичен камък в гърдите ми, когато той се обръща и тръгва към вратата, завърта ключа и я затваря зад себе си с леко тупване. _Може би остава само аз да умра. Може би те вече са мъртви._


>>	43

	Не биваше да го оставям да си тръгне. Трябваше да го задържа тук, да се съглася веднага с налудничавото му предложение, само и само да не се връща вкъщи при близнаците. Ами ако отново лъже? Ако не се върне? Ще умра тук сама, едва успявайки да помръдна. Ще умра от глад и никой няма да може да помогне нито на мен, нито на децата ми. Моя е вината, че не го спрях. Сигурно няма да го направи. Да накаже мен, добре, но децата… Не мога да _повярвам_, че е способен да нарани дете…
	След това си спомням дневника на Анабел. Някой се е опитвал да я нарани и все още не знам кой. Искам пак да прочета думите на дъщеря си за улики, които може да съм пропуснала. Но къде е той? Спомням си, че рових из куфара като обезумяла, докато бях в ярко тъмното. Подсъзнанието ми възпроизвеждаше отчаяното ми търсене преди тържеството за рождения ден. Една последна проверка дали всички е готово и опаковано. Но намерих само билетите, снимката и нищо друго. Дневника го нямаше.
	_Да не би някой да го е взел?_
	Спомням си убеждението, че мъжът, който е дръпнал спусъка, е имал двоен мотив — да накаже мен и да накара дъщеря ми да замълчи завинаги. Полицията ми каза, че Макс е стрелецът. Дом беше нагласил нещата така, че да изпадна в същата заблуда. Всичко това беше лъжа, прах в очите, прикритие. Сега осъзнавам, че Дом е изстрелял онзи куршум и аз съм била единствената мишена за него. Аз и Макс. И това променя всичко…
	Това значи, че и Макс е жертва. Виновен, че е вбесил брат си, но не е задължително той да е подмамвал Анабел. Може би някой друг я е тормозел — учител, съсед, родител на някое приятелче. Беше нарисувала всички тях в дневника си и аз се вцепенявам от ужас при мисълта, че това чудовище може още да е някъде там и да я тормози до ден-днешен.
	Искаше ми се дневникът на Анабел да е у мен, за да разбера кой й е причинявал това. Макс или някой чужд човек. Или някой близък до семейството ни… Невъзможно е да знам. Все още не мога да проумея колко логично беше стрелецът и този, който е искал да се гаври с дъщеря ми, да са един и същ човек. Само дето правилата на логиката не се прилагат тук. Всичко става по правилата на Дом. Какво беше първото правило на това да излизаш с Доминик Касъл?
	_Очаквай неочакваното…_
	Блъф и двоен блъф.
	Изведнъж сърцето ми започва да подскача, когато се замислям дали все пак първоначалният ми инстинкт не е бил верен. Дали чудовището е виновно и за двете престъпления? Това може да значи единствено, че мъжът, който е карал Анабел да го пипа, се прибира у дома точно в този момент, за да убие време, докато чака да направя своя избор, да реша по какъв начин да падне гилотината.
	Все още не е паднала…
	И сега нищо и никой не стои между съпруга ми и дъщеря ми.
	Минават минути, след това часове. Нервите ми се късат. Опитвам да запазя спокойствие. Трябва да мисля логично. Дом, Макс или някой чужд човек — кой е тормозил дъщеря ми?
	Мисля за думите, които си спомням, че беше използвала в дневника — _противното докосване_ на мъжа, който я е преследвал, очите му я следят из стаята… не класната стая.
	_Из стаята._
	Под нашия собствен покрив. Най-вероятно Макс или Дом. Трябва да е някой от тях… Но нищо от спомените ми не подсказва кой от двамата е и отново изпитвам отчаяние, че не съм могла да опазя дъщеря си. Не съм доловила признаците. _Имаше_ ли такива?
	Спомням си все по-голямата стеснителност на Анабел. Но тя порастваше и със сигурност срамът да показва тялото си беше нормален за развитието й. Сещам се, че й беше писнало от шегите на Макс и започна да моли майките на приятелки да я возят до вкъщи. Правеше неодобрителни погледи, когато Макс идваше на гости. Помня, че й направих забележка да не бъде невъзпитана, когато веднъж го попита колко дълго ще остане веднага щом седнахме за неделния обяд. Но децата се отегчават от родителите. Със сигурност нямаше нищо необичайно в тези неща.
	И Дом. Гъделичкащото чудовище. Все дърпаше малката си принцеса за бърза прегръдка, щом минеше покрай него, или за мързеливо гушкане в леглото през уикендите. Но аз бях там през цялото време. Обичта към децата е нещо хубаво. Или просто съм била наивна?
	Анабел отказа да ми отговори, когато я попитах. Не пожела да ми даде име. Аз не бях склонна да я притискам, за да науча подробности, защото усещах страданието и объркаността й. Планирах да я попитам отново, когато отидем на безопасното ни място. Само че така и не стигнахме дотам и аз искам да знам дали току-що позволих на чудовището да се върне в дома ми. Човек, който смята, че децата не са негови и вече не го е грижа за тях.
	Затварям очи и прочиствам съзнанието си. Опитвам да поровя в паметта си, за да разбера отговора на най-наболелия въпрос. _Кой искаше да нарани дъщеря ми?_


	— Всичко е наред, Дом. Няма значение. Честно. Беше дълъг ден след тежка седмица. И двамата сме уморени. — Знаех си, че трябва да изпитвам разочарование, но усетих облекчение, когато Дом слезе от мен и се изправи. Притиснах главата си във възглавниците, опитвайки се да не се движа, докато просто го изчакам да си тръгне.
	— Ще се видим долу. Казах, че ще заведа децата на плуване. — Той нахлузи безцеремонно боксерките си и посегна за панталоните си.
	Беше неделя следобед и близнаците гледаха куп американски комедийни сериали, които Макс беше донесъл предния ден. Когато видя колко погълнати бяха, Дом ми направи знак. Отне ми няколко минути да разбера какво иска да ми каже с това повдигане на вежди. От доста време не бяхме правили нещо толкова спонтанно романтично, като да се промъкнем в спалнята посред бял ден. В края на краищата разбрах съобщението и се насочихме нагоре.
	Но се чувствах неловко и бях на тръни, знаейки, че децата са долу. Дом изглеждаше нетърпелив, почти гневен. Не го биваше със съблазняването. Той просто искаше да легне на леглото и да приключи с това. Но след кратък, груб и недодялан опит стана ясно, че нещата няма да се случат. Прикри срама си, но се боях дори да си помисля как може да ми го върне по-късно.
	— Звучи добре — казах му. — Отдавна не сме ходили да плуваме всички заедно.
	— Казах, че аз ще ги заведа. Нека поне веднъж за разнообразие отидат на басейн с баща си вместо с добрия стар чичо Макс. Ще ги заведа в Ричмънд. Много по-хубаво е и там не се мотаят толкова много дърти перверзници. Може да ги почерпя с пица след това.
	— Разбира се. Звучи страхотно — отвърнах. Чувствах се изолирана, но Дом беше прав. Той наистина имаше нужда да прекара повече време с децата.
	Анабел не гореше от желание.
	— Искам да гледам това. — Легнала на пода по корем, тя не отделяше погледа си от екрана.
	— Басейнът ще затвори скоро. — Дом вече беше преметнал чантите през рамо.
	— Хайде, Бел — каза Ейдън, поставяйки филма на пауза. — Можеш да покажеш новото гмуркане, на което чичо Макс те научи миналата седмица.
	— След това може и да се топнем в джакузито — добави Дом. Близнаците винаги са обичали горещите мехури. Представят си, че са в кратера на вулкан.
	— Наистина ли? Супер. Стига да не трябва да ходим в сауната. Чичо Макс винаги ни кара да ходим там след плуване, нали, Бел?
	— Пълно е с потни стари мъже — каза Анабел през рамо.
	— Никога не си го споменавала — намръщих се. — Ще поговоря с чичо Макс. Не ми харесва как звучи това. Те не са голи там, нали?
	— Не ставай смешна — каза Дом.
	— Ами не знам. Ти се преобличаш в отделна кабинка, нали, Бел? — продължих да разпитвам с мисълта, че трябва все пак да понастоявам и аз да отида. — Не се събличаш в общото помещение. — Тя растеше много бързо и понякога имах чувството, че не го осъзнава съвсем. Исках да я предпазя, без да я карам да става параноична. Обществените басейни бяха такава причина за безпокойство на родителите, помислих си.
	— Разбира се, мамо — каза тя, гледайки към мен, сякаш съм загубила ума си. — Повечето пъти. Ако не всички са заети.
	— Тя може да влезе в кабинката с мен. Всичко ще е наред. Спри да се безпокоиш — каза Дом. — А сега, деца, без повече мотаене. Последният в колата ще отговаря пред Гъделичкащото чудовище.
	Близнаците скочиха на крака, оставяйки на мен да изключа видеото и да подредя бъркотията от книги, игри и списания, разхвърляни по пода на хола. Намерих си работа за останалата част от следобеда, за да не се тревожа за децата. В крайна сметка те бяха в безопасност с баща си. Опитвах се да не мисля и за вечерта, когато децата щяха да са по леглата и двамата с Дом отново щяхме да останем насаме. Беше необичайно да бъде у дома. Обикновено прекарваше повечето вечери навън. Дори през уикендите ходеше по срещи със стари или с потенциални клиенти. Надявах се да не очаква да повторим онова от следобеда.
	Може би трябваше да звънна на Луси да видя дали Джаспър не иска да отскочи за импровизирано гости с вечеря и преспиване… _Ако сме повече, ще сме в по-голяма безопасност._


	Нищо особено подозрително не ми идва наум. Мисля си, че би било лесно да анализирам прекалено задълбочено и да интерпретирам нещата погрешно в опитите си да не позволявам страхът за децата ми да прати съзнанието ми в мрачни и параноични места. Да знам, че не съм могла да предпазя децата си във външния свят, е едно, но да знам, че са били уязвими в собствения си дом, е смазващо. Ако бях видяла нещо, което ме кара да се чувствам некомфортно, било то между Макс и децата или с Дом, нямаше да позволя да се размине току-така. Но думите на Анабел бяха ясни.
	Освен ако дневникът й не е бил още един плод на въображението ми заедно със „спомена“ ми как куршумът я запраща назад в градината.
	Обаче не мога да си представя, че съм си измислила съществуването на цял дневник. Споменът ми за него е твърде жив. Ако затворя очи, мога да усетя острите му ръбове и вдлъбнатините, които химикалката й е направила по гладките бели страници. Спомням си, че казах на Дом какво съм прочела в ранните часове на рождения ден на близнаците. Както и шока и гнева му. И съм сигурна, че той спомена дневника, докато още бях в болницата, но това изглежда толкова отдавна.
	Отново губя линията между действителното и въображаемото. Само един човек може да ми даде отговори и това е дъщеря ми.
	Но ще мога ли да я видя някога?


>>	44

	Събужда ме звукът от смях. Детски смях. Въображението ми отново ми прави номера, мисля си. В стаята е тъмно. Сама съм. От колко време? Дом сигурно скоро ще се върне, за да получи отговор, и аз трябва да съм готова.
	Питам се дали всичко това е просто още един тест. Той каза, че изборът е мой, но опитът ме е научил, че вероятно вече е взел решение. Накара ме да направя избор между децата си, но той не беше действителен. Просто е искал да умра с убеждението, че съм го направила.
	_Власт._
	Осъзнавам колко безвластен се е чувствал. Както самият той призна, бизнесът му пропадаше, връзката ни беше разбита и е бил все по-обезпокоен от постоянното присъствие и многозначителните подигравки на Макс. Трябва да е достигнал точката на кипене, когато Макс му е намекнал, че между нас се случва нещо. После Дом е открил куфара ми, което със сигурност е потвърдило най-големите му страхове. Бил е на път да изгуби всичко и затова си е изпуснал нервите. Той не е психопат или убиец по природа, а е обикновен човек, който се е отчаял до степен на безумна отмъстителна злоба.
	И сега съм паднала в ръцете му. Трябваше да отвърна на удара преди много време. Съжалявам най-вече за това. Обичах Дом и ни беше добре заедно, но това беше до време. Всъщност още след първия шамар трябваше да осъзная, че нито един от опитите ми да го усмиря или да оправим отношенията си нямаше да сработи. В този момент трябваше да си тръгна, но надеждата ме крепеше твърде дълго. Луси беше права, а аз го разбрах твърде късно. Какво чаках? Дом да се промени? Животът да стане по-добър — или по-лош? Да не би да съм чакала някой буквално да опре пистолет в главата ми?
	Чувам нов изблик на веселие, последван от групов смях. За секунда се чудя дали още спя и сънувам, или мозъкът ми отново ме спасява от ужаса, като насочва мислите ми към по-щастливи места — парка, детската площадка, игрите на гоненица с близнаците. След това чувам викане и осъзнавам, че идва отвън, от улицата. Разговори. Разпалени крясъци и бурен смях.
	Осъзнавам, че е понеделник сутрин. Не че има особено значение. _Само на няколко метра от мен има хора._ Просто мога някак да сигнализирам присъствието си. Да тропам по дъските, с които са заковани прозорците, или да събера сила да изкрещя. Мъча се да стана от леглото, но съм толкова изнемощяла, че просто се стоварвам обратно на матрака. От очите ми рукват сълзи на отчаяние. Представям си как родители и ученици минават покрай входната врата на Макс, без да забележат нищо необичайно в закованите прозорци на поредната празна къща. Мислите им са насочени към предстоящия ден.
	В главата ми се въртят спомени как водехме децата на училище. Как Анабел и Ейдън се качват на училищния автобус с раниците и спортните си екипи. Как Ейдън се мъчи да носи и калъфа с цигулката си. Спомням си как ги изпращах чак до входа, когато тръгнаха в новото училище. Държах ги за ръце и се опитвах да ги окуража, че всичко ще бъде наред, че ще си намерят нови приятели и че може да виждат старите си всеки път когато пожелаят. Гледах ги как минават по пътеката през ливадата и влизат в основната сграда. Не ги изпусках от поглед, макар и да се разсейвах, разговаряйки с някой друг родител. Искаше ми се да е Луси и ми се искаше тези разговори да бяха на входа на старото училище.
	Анабел първа предложи да започнат да вземат автобуса. Много от момичетата в класа им ходели така на училище, твърдеше наперено тя, и не искала да изглежда като бебе.
	— Нали няма да си сложиш тъмните очила и да ни последваш дотам, мамо? — погледна ме тя, докато мажеше фъстъчено масло на препечената си филия. Тя сама приготвяше храната си след тренировката по плуване и го правеше толкова педантично, че винаги ме караше да се усмихна.
	— Имаш предвид като твой личен бодигард? Трябва да си голяма късметлийка. — Стиснах зъби при коментара й за тъмните очила, защото ми напомни за синините, които опитвах да скрия. Сложих още две филии хляб в тостера, в случай че Ейдън поиска.
	— По-скоро като преследвач — засмя се тя.
	— Не можеш ли да дойдеш с нас с автобуса, мамо? — попита Ейдън на влизане в кухнята. Той остави раницата си в ъгъла, но после се сети да я сложи на шкафа под стълбите. Дом не обичаше в къщата да е _кочина_, както се изразяваше. Увещавах децата да са възможно най-чисти и подредени на долния етаж с обещанието, че може да разхвърлят колкото си искат в собствените си стаи.
	— Разбира се, любов моя, стига да искаш — отговорих му, доволна, че имам извинение да го направя. Изобщо не бях готова да им се доверя да пътуват сами с градския транспорт и възнамерявах тайно да ги проследя от разстояние. Прегърнах Ейдън през рамо и го притиснах към себе си, докато влизаше в стаята с бавна походка.
	— Ще бъдем в безопасност, мамо — настоя Анабел и погледна с досада, когато брат й се пресегна да вземе една от филиите й. — Спирката е точно в края на улицата, а Джеймс и Сали се качват на ъгъла. Ако се притесняваш, просто попитай майка им, за да си сигурна, че се качват в същия автобус и че ще седнем с тях. Те са две години по-големи от нас. На практика са възрастни.
	— За всичко си помислила, нали, хитрушо? — казах, докато ровех в хладилника, за да приготвя нещо за вечеря на Дом. Въпреки че знаех, че вероятно няма да се прибере да я изяде.
	— Ами ако ни беше купила мобилен, нямаше да има нужда да се тревожиш изобщо, нали? — беше отговорът й, придружен с нахална усмивка.
	— Нека тогава направим едно пробно ходене, какво ще кажете? — погледнах я. Не ми се водеше повече този разговор. Вече ясно бях изразила мнението си. — Ще говоря с майката на Джеймс и Сали и ще видя дали може да седнете с тях. Не се изненадвайте, ако ме видите да се спотайвам на задната седалка. Поне отначало. Знам, че училището е само направо по главната улица, но не искам на двете ми маймунчета да им се случи някоя беля.
	— Беля? Тук никога не става нищо драматично, мамо — каза Анабел и Ейдън кимна, за да подкрепи думите й.
	На следващата сутрин, докато Дом се бръснеше, поисках мнението му по въпроса. Единственият му коментар беше, че е започнал да ходи сам на училище, откакто се е научил да си връзва връзките на обувките, и че не знае защо вдигам толкова врява. Близнаците вече се социализирали с деца от по-добри семейства, а не с онази утайка от предишното училище, така че нямало повод за притеснения.
	_Лоши неща се случват и на богатите_, помислих си, но бях научила, че няма смисъл да споделям подобни тревоги с Дом.
	Луси беше далеч по-съпричастна и опита да ме успокои.
	— Не можем да ги третираме като бебета, Мади. Трудно е. Против инстинктите ни е да ги пуснем някъде, без да сме до тях, но в един момент трябва да започнем да им се доверяваме. Възпитали сме ги добре. Трябва да ги оставим да разперят криле. Поне до автобусната спирка де. А ние ще вървим петдесет крачки зад тях първия път — добави тя с усмивка.
	— Просто чувствам, че не изпълнявам дълга си или нещо такова. Училище, клубове, да ги карам насам-натам — затова съм тук. Обичам да прекарвам време с децата си. Просто не искам да се превръщам в един от онези… как го каза една от бавачките онзи ден? Майки орлици.
	— На бавачката й е лесно да го каже. Детето не е нейно — каза Луси и присви устни. — Не са нейните най-съкровени чувства, не е нейната майчина вина. Аз се чувствам по същия начин, Мади, но ти също заслужаваш собствен живот.
	— Недей да ме съжаляваш, Лус. — Опитвах се да бъда дискретна за това какво става между мен и Дом, но не можех да скрия всяка синина, а и Луси не е глупава. — Живот, за да правя какво? Близнаците _са_ моят живот.
	— Ами Дом? — попита тихо тя. — Не ми казвай, накарал те е да почувстваш, че не заслужаваш нищо друго — каза тя интуитивно. — Ти си му личната…
	— Не е толкова просто — казах с въздишка.
	— Не е ли? Колко пъти ще му даваш втори шанс, Мади? Защото той ще вземе колкото му дадеш. И няма да спре, докато не престанеш да му даваш.
	— Снощи сънувах, че сме на морето — казах замислено, забравяйки целия разговор за ходенето на училище. — Само аз и близнаците. Те се къпеха в морето, а аз просто си седях там. Наблюдавах ги. Нищо повече от това. Но бях в безопасност. Те бяха в безопасност. Бяхме щастливи.
	— Само кажи кога, Мади. Вилата е твоя, когато и за колкото дълго поискаш. Знам много добре какво е. Казвах си, че Мат ще се промени, но онзи ден, когато раздруса Джаспър, осъзнах, че съм се заблуждавала. Джаспър беше само на шест месеца. Имам късмет, че още е тук. Не чакай, докато стане твърде късно, скъпа.


	_Твърде късно._
	Дали вече не е твърде късно?
	Никога няма да си простя, ако е. Трябва да стигна до децата си и се надявам, че всички те — Анабел, Ейдън, Луси и Джаспър — са в безопасност, щастливи… живи. Дори да не мога да бъда с тях. Просто искам да са добре.
	_Дано всичко с тях да е наред. Дано не бъдат наранени и не страдат._
	Очите ми най-накрая се отварят. Чувствам се смазана, дезориентирана и изпълнена със страх, докато спомените ми се изпаряват във влажния въздух на мрачната стая. Детските гласове отново достигат до мен. Този път ги чувам по-силно, сякаш действително минават точно пред къщата. Категорично не е сън. Представям си разпръснатите групи местни ученици, преминаващи през квартала към начално училище „Айвибридж“, как обсъждат какво са правили през уикенда. Какво са гледали по телевизията вчера, кое момче по кое момиче е започнало да си пада и дали учителите ще забележат, ако и тази седмица не им предадат домашното.
	Сърцето ми се къса, като си представя тази мила и добре позната картинка. Натъртените ребра ме заболяват от хлипането. Колко пъти през годините с Луси сме се оплаквали от натоварените учебни дни, от търчането по извънкласни кръжоци, от постоянния ни стремеж да поддържаме високо темпо и винаги да сме в час с всичко? _Давай, давай, давай._ Луси винаги изглеждаше една стъпка пред останалите. Моите организационни способности са доста по-неугледни, но близнаците винаги са казвали, че обичат, когато отварят чантите си за физическо, вътре да откриват чорапи от различни чифтове и избрана наслуки тениска. Винаги са казвали, че се забавляват, когато отворят кутиите си с обяд и видят поредната необичайна комбинация от храни, която ми е хрумнала. Това правело училищния живот по-интересен и им напомняло за мен, а по този начин все едно сме прекарали целия ден заедно.
	Дребни неща. Малки удоволствия, които разведряват сивотата на всекидневието у дома. Дом ми отне всичко това. Може би още има шанс. Ако някога се измъкна оттук, ако Дом спази своята част от сделката, която ми предложи… Макс е мъртъв и за него е без значение дали ще го изоблича като стрелеца. Не изпитвам вина за това. Никога не съм била влюбена в него и никога не сме имали връзка. Сега съм напълно сигурна в това. Или Дом е разбрал погрешно, или Макс просто го е дразнел. Може би се е изморил от самотния ергенски живот и след бутилка уиски дяволът в него се е събудил — точно както при малкия му брат. Опитал е да създаде проблем с една тлъста лъжа, без да знае, че Дом ще му повярва или докъде ще се стигне. Е, сега е мой ред. Разликата е, че моята лъжа не може да навреди на никого. Със сигурност не и на Макс. Полицията и без това си мисли, че той е дръпнал спусъка. Но това ще промени всичко за мен и близнаците.
	Гърлото ми изгаря, празният ми стомах къркори. Кашлям, а звукът се превръща в грохот. Заключена в тази студена влажна стая без храна и топлина — освен якето, което използвам като одеяло — най-вероятно съм развила някаква инфекция на дихателните пътища. Постоянно се чувствам болна и трескава. Едва надигам глава. Толкова съм замаяна, че всяко помръдване води до световъртеж. Боря се да изправя рамене за няколко болезнени секунди, преди мускулите ми да се разтреперят от безполезното усилие. После пак се строполявам на матрака, загубила всякаква надежда.
	Обзета съм от пристъп на силна кашлица, така че не чувам ключа във вратата и се стряскам, когато отварям очи и виждам Дом изправен пред мен.
	— Е, имаме ли сделка?


>>	45

	— Намерил си билетите в куфара ми. Откри ли нещо друго? — питам внимателно.
	Дом поне ми помогна да отида до тоалетната. Дори ми донесе бутилка вода. Но не и храна. Със сигурност възнамерява да ме държи немощна, за да не мога да избягам оттук. Сякаш бих могла… Та аз едва се движа…
	— Например? — Поставя палеца си на върха на ножа просто за да ми напомни за съществуването му.
	— Взел си го, нали?
	— Той е карта за излизане от затвора. Разбира се, че го взех — отговаря язвително.
	— Какво имаш предвид? Как изобщо дневникът на Анабел ще те предпази?
	— Защото в него е писала за Макс, разбира се. Кой баща няма да иска да предпази дъщеря си и да спре мъжа, опитващ се да я нарани? — поглежда самодоволно.
	— Лесно ти е да го кажеш, когато не е тук да се защити. Колко още престъпления смяташ да прехвърлиш на брат си, Дом? Имаме сделка — казвам изтощено. — Но се чудя дали някой действително ще ми повярва.
	— Нямах проблем да си намеря алиби в голф клуба. Сигурен съм, че мога да намеря свидетел, който да потвърди интереса на Макс към малки момиченца. Веднъж за малко не го уволниха по тази причина. Само трябва да помоля мениджъра му във фитнеса и той ще потвърди истината. А тя е, че Макс беше мръсно копеле.
	— Ти го допусна в дома ни. И не ми каза — заявявам гневно.
	— Дори не съм си помислил, че брат ми ще е толкова глупав да се изсере в собственото си гнездо — казва Дом. — Но когато ми каза за дневника й, веднага разбрах. Бил е той. Нямам дори капка съмнение. Още една причина да заслужава куршум в тъпата си глава.
	_Още една причина Дом да излети гневен от спалнята и да причака Макс с оръжие в ръка._
	— Това ли каза Анабел? Попита ли я?
	_Още ли е жива? Добре ли е?_
	— Няма нужда да я питам. Нито пък ти. Къде е майчинският ти инстинкт сега? — пита подигравателно.
	— Защо просто не му хвърлиш още едно око? Ти лежиш върху него.
	Рязко поемам въздух и осъзнавам, че издутината в края на матрака не е изскочила пружина. Опитвам да се добера до него, но ръцете и краката ми са сковани и тежки. Внезапно матракът се наклонява и аз се претъркулвам. Дом бърка отдолу и изважда книга с твърди корици на бели рози. Протягам ръце и очите ми се насълзяват, когато го вземам. Сякаш държа частица от дъщеря си, когато отварям книгата и думите й изскачат пред очите ми. Обзема ме толкова силна скръб, че почти не чувам първото почукване на вратата.
	Дом обаче го чува, усещам напрежение у него.
	Следва по-силно тропане, което почти ме кара да скоча от леглото. По-силно и по-силно. Сякаш някой се опитва да разбие вратата. Притискам дневника към гърдите си, питайки се дали някой друг не е дошъл да си уреди сметките с Макс, но е закъснял.
	— Само да си мръднала. — Ръката му ме стиска така здраво за китката, че може да я откъсне, а с другата запушва устата ми.
	— Госпожо Касъл? Мади? Вътре ли сте?
	Познавам този глас!
	— Не се безпокойте, г-жо Касъл. Идваме за вас — друг глас извиква името ми отвън. По-силно. Авторитетно. Английски. Отнякъде ми е познат, но не мога да се сетя къде съм го чувала.
	— Само да си мръднала и ще те довърша на мига — казва грубо, издърпва ме от леглото и ме завлича зад себе си. Краката ми опитват да се движат немощно и отчаяно.
	Той гаси лампата, обляга гръб на вратата и ме притиска към себе си. Сърцето му бие в плешките ми. За момент лявата му ръка ме прегръща почти закрилнически, притискайки се в диафрагмата ми — пародия на докосване от любовник. След това се плъзга нагоре и запушва устата ми, а дясната му ръка се протяга отзад. Секунда по-късно усещам върха на ножа в кожата на гърлото ми.
	— Ако можете да ме чуете, Мадлин, просто се дръжте още няколко минути. Не се плашете. Моля ви, просто опитайте да се успокоите…
	_Викайте ми Мади_, мисля си. И докато по бузите ми се стичат сълзи от страх, примесени с чувство на облекчение, аз се усмихвам.


>>	46

	— Знаем, че сте вътре, Доминик. Бяхме в дома ви и видяхме, че е заключено. Вътре обаче беше бъркотия. Можете ли да ни кажете нещо по въпроса?
	Усещам, че Дом е вцепенен зад мен, но не казва нищо.
	_Какво е направил с дома ни?_
	Задушавам се в опита да си представя какво се е случило. Децата още ли са там? А Луси?
	Мислите ми са разпилени на хиляда посоки, докато чакам детективът да проговори отново. Сега разпознавам монотонното и провлачено говорене на инспектор Уоткинс. Спомням си колко невъзмутим изглеждаше по време на разговора ни в болницата, но не мога да повярвам, че и сега може да е толкова спокоен, колкото звучи. Ако наистина е сигурен, че Дом е тук и не просто блъфира, то трябва също така да знае, че ме държи заключена и съм в опасност. Защо не му се разкрещи или не разбие вратата?
	Защото това е ситуация, при която има заложник, осъзнавам.
	_Аз съм заложничка на Дом._
	Веднага се сещам за кадрите в новините, които съм виждала през годините. Сещам се как близнаците казваха, че там където живеем, никога не се случва нищо драматично и се питам дали сега гледат новините по телевизията. Къща в Западен Лондон, обсадена от полицията. Дали Луси е с тях и ги утешава, докато гледат в шок и ужас?
	_Или всички те са част от апокалиптичната сцена в нашия дом?_
	Отчаяно искам да изкрещя, да предупредя детектива — да попитам за децата си. Но острието е притиснато в гърлото ми и вече не вярвам, че Дом ще се поколебае да го използва. Знам, че ако опитам да изкрещя, той ще пререже гърлото ми, преди да успея да издам и звук.
	Дишането ми е учестено и хрипливо. Опитвам да запазя самообладание и с тревога очаквам да видя какво ще се случи. Как детективът ще опита да подходи към Дом. Не мога да се сетя какво изобщо може да му предложи. Каква сделка може да бъде сключена с човек, който няма нищо за губене?
	Отвън настава тишина. Стискам зъби, за да спра плача си, а коленете ми болезнено се схващат от усилието да стоя изправена и неподвижна. Първоначалното ми чувство на облекчение от пристигането на детектива изчезва и докато тишината продължава, ужасът ме обгръща в мрак. Изпитвам отчаяно желание да каже още нещо, да обясни какво е станало в дома ми, да ме успокои, че децата ми са живи. Защо не каже нещо? Да направи нещо? Само че точно както при последната ни среща той не бърза. Действа, както е обучен, преценява каква стъпка е уместно да предприеме. Той си върши работата. Трябва да съм благодарна за това. Просто ми се щеше да я върши _по-бързо_.
	— Доверих се, че ще се грижите добре за жена си — казва той най-накрая. — Трябваше все още да е в болницата. Или да си почива вкъщи и за нея да се грижат семейството й и личната й лекарка. Професор Ернандес, който е тук, остана с впечатлението, че _точно_ това ще се случи.
	Дом се напряга. Гърдите му ме бутат и аз подскачам. В отговор той затяга хватката си около кръста ми и ме притиска към себе си.
	— За щастие докторът е изключително съвестен и проницателен мъж. Усетил е нещо в държанието ви в болницата и е изпитал безпокойство, че не е видял съпругата ви, преди да бъде изписана. Така че лампичката му веднага е светнала, когато чул, че Мадлин не е отишла на преглед при личната си лекарка на следващия ден. Защо би пропуснала толкова важна среща, Доминик? Можете ли да ми помогнете да си отговоря на този въпрос?
	Чувам как дишането на Дом става по-учестено, дълбоко и трудно. Той разбира накъде бие детективът. Усещам как голямото му тяло трепери зад мен.
	— Полицейска му работа. Виждате ли, всичко е в детайлите. Пропуснати срещи, благодарствен имейл, който докторът очакваше, но не получи… Опитен престъпник щеше да помисли за тези малки неща. Но вие не сте такъв, нали, Доминик? Оставихте нещата да се изплъзнат от ръцете ви. Обаче не се притеснявайте. Можем да ви помогнем и да ги поправим. Ако отворите вратата, можем да поговорим.
	Притаявам дъх, за да видя дали Дом ще се хване на въдицата. Надали му харесва намекът, че има нещо, което е пропуснал. Той създаде консултантската си компания с репутацията, че изпипва нещата до последния детайл. Спомням си часовете, които прекара, за да измисли мото на компанията си. _Консултантска компания „Касъл“: крепост на финансовата сигурност._ Но онова беше бизнес, това тук е лично.
	Детективът е прав. Дом не очакваше нещо подобно да се случи. През цялото време действаше импулсивно и инстинктивно. Изхождаше от убеждението си, че аз съм го лъгала, а брат му е бил нелоялен. Дали наистина смята, че Макс е опитвал да подмами Анабел? Ако е така и това не е просто още един параван за собствените му грехове, то със сигурност този факт е възпламенил гнева му, когато е заредил пистолета и е седнал спокойно в очакване на Макс. Още един човек, когото брат му е откраднал от него. Майка, баща, съпруга… дъщеря.
	Той не спря да ме лъже, откакто дойде в болницата. Манипулираше емоциите ми и си играеше с чувството ми за вина, за да ме унижи още повече. Но нямам усещането, че сега лъже. При нас няма нищо останало за спасяване, с брака ни е свършено. Дом призна престъпленията си и няма какво да спечели с още измами. Макс е чудовището от дневника на Анабел. Най-сетне съм убедена в това. Иска ми се само да можех да споделя ужаса и мъката си с Дом — мъжа, който отгледа с мен красивите ни деца, преди огорчението и параноята да го тласнат към ръба. Нашите близнаци — или само моите? Не мога да съм сигурна и това не би трябвало да е от значение. Единственото важно сега е да се прибера при тях.
	Дом ми предложи начин това да стане — избор — и аз искам да вярвам, че след всички лъжи този път е искрен. Искам да вярвам, че дълбоко в себе си мъжът, когото навремето обичах, още ме обича и го е грижа за мен. Мога да усетя напрежението в него, стои вцепенен. Очевидно няма някакъв грандиозен план. Няма какъв коз да извади от ръкава си, за да приключи играта. Няма стратегия за бягство.
	— В други случаи лекарят може би нямаше да е толкова загрижен — продължава детективът. — Но когато ми се обади в събота, за да изрази безпокойството си, се съгласих с него, че е малко странно да изоставите жена си за толкова много седмици, а след това да я пришпорите — мисля, че това бяха думите на колегата му — да напусне болницата.
	Чувствам се замаяна и отварям уста да си поема въздух, но Дом погрешно разчита това като подготовка да извикам и притиска ножа по-силно в долната част на гърлото ми. Усещам капки кръв и коленете ми поддават. Ако не ме държеше така здраво през кръста, щях да колабирам. Увесвам се на него и за моя изненада той като че ли се затруднява да удържи теглото ми. Навежда се, нагласява голямото си тяло и отново ме прихваща.
	— Можете да говорите с мен, Доминик. Знам, че сте там. Претърсихме и на други места, разбира се, но инспектор Бакстър, който е тук, имаше предчувствие за тази къща. Идвали сме и преди. Проверихме имота при разследването на предполагаемата стрелба на брат ви. Казвам предполагаема, защото не открихме абсолютно никакви доказателства в подкрепа на тази хипотеза и никога не съм бил особено склонен да приключа този случай. Нещо все не пасваше. Разговорът със съпругата ви само потвърди това чувство.
	_Няма полицейски кордон — не се налагат по-нататъшни действия…_
	Спомням си, че се питах дали полицията е била тук. И то с право, но не ме изненадва, че не са открили нищо съществено. Дом е заличил всяка следа от съществуването на брат си. Питам се кога ли е скрил дневника на Анабел под матрака на Макс и ме обзема погнуса, като си помисля как Макс се преструваше на перфектния чичо, а същевременно през цялото време е наблюдавал, желаел и тормозел Анабел зад гърба ми.
	_Пристрастен към своето сладурче…_
	Това изречение изниква в съзнанието ми в същия момент, в който се сещам за съобщението от Макс на телефонния секретар. _Здрасти, сладурче, аз съм. Очаквам те…_ Адреналинът ми се покачва. Кръвта нахлува в мозъка ми, сетивата ми се изострят и мислите ми се избистрят. Осъзнавам ясно следното — Макс е опитал да признае чувствата си към _Анабел_, не към мен, онази вечер в кръчмата.
	Мисълта ми препуска напред с такава скорост, че едва успявам да я проследя. Макс каза, че има среща с някого на по питие преди партито на близнаците. Спомням си колко напрегнат беше. Искал е да разговаря с Дом за нещо и не вярвам, че е било за мен. Макс е имал угризения на съвестта, но не е било заради прелюбодейство, а заради племенницата си. Може би чувствата му към Анабел са обсебили съзнанието му, може би му е дошло в повече и е искал да излезе на чисто преди тържеството за юбилейния й десети рожден ден…
	Обаче звучи налудничаво да поеме риска, като признае тези чувства на брат си. Той беше умен и щеше да знае как ще реагира Дом. Разклащам глава, за да запазя мисълта си ясна. Може би бъркам и все пак е имал предвид мен, макар и не в романтичен смисъл. Може би е отишъл в онази бирария с намерението да порицае Дом за начина, по който се отнася към мен. Макс винаги е изглеждал толкова лоялен към мен — защитаваше ме и заставаше на моя страна, опълчвайки се на брат си. Дом несъмнено е интерпретирал това като доказателство, че имаме връзка. Макс може просто да е отишъл с намерението да поиска от Дом да се отдръпне, да сдържи грубиянското си поведение поне на рождения ден на близнаците. В крайна сметка Макс не е имал представа, че се глася да напусна Дом. Не е имало откъде да знае, че ще запали фитил, който ще изстреля брат му у нас, ще разкрие плана ми и ще го разбие на пух и прах…
	Опитвам се да си представя двамата братя лице в лице в заведението, старите вражди между тях и чувството на неприязън достигат точка на кипене. Лесно мога да си представя резкия и арогантен отговор на Дом. Макс е ударил няколко уискита и е изгубил способността да държи езика си зад зъбите. Не е могъл да избие Анабел от съзнанието си. _Опитал е да стои настрана_, но е бил толкова привлечен от нея, че не е успял да се въздържи да не дава гласност на чувствата си. Просто е имал нужда да говори за нея: тези сини очи, тази красива коса… Опиянен от увлечението си по Анабел, както и от алкохола, той е започнал да си играе с огъня, неспособен да опази тайната за фиксидеята си да получи това, което не му е позволено. _Маниакалното увлечение по дъщеря ми…_
	Стените като че ли се приближават към мен. Имам усещането, че съм погълната от мрак и се насилвам да не изпадам в паника, а да мисля рационално за Макс, когото познавах от десет години. Той винаги е обожавал Анабел и все не можеше да откъсне поглед от нея. Чувствам се толкова виновна, че не съм осъзнала как неговото благоговение е станало по-дълбоко от това на един любящ чичо. Побиват ме тръпки всеки път, когато си помисля как е опитвал да я докосва. Но дали съм заслепена от собствената си майчинска вина? Чудовище ли е Макс, щом всичко е било само в главата му? Стигнал е доста близо, знам го от дневника на Анабел, и това е достатъчно срамно и вредно. Но дълбоко в себе си съм убедена, че Макс никога не е дал практически израз на извратените си желания. Той боготвореше Анабел и искаше да я притежава по някакъв начин — може би дори не физически. Тя е _ангелът на върха на коледната елха и засенчва всички_, както Дом веднъж заяви. Макс просто имаше нужда да бъде около Анабел. Тя усещаше това и то я караше да се чувства много неловко, което е съвсем разбираемо. И може би Макс е започнал да разбира, че фантазиите му трябва да спрат.
	Усещам изблик на покровителско чувство към Анабел и изпитвам увереност в нещо, в което се съмнявах с такова отчаяние — че познавам дъщеря си и знам, че тя щеше да ми каже, ако Макс беше пресякъл границата. Той е навлязъл в личното й пространство, кръжал е около нея като нощна пеперуда. Опитвал е да се домогне до пламъка, който го е пленил, но и който в крайна сметка би го унищожил. А след това е осъзнал, че си играе с огъня, като прекарва толкова време около племенницата си, и в деня преди десетия й рожден ден — ден, който искаше да превърне в специален — чувствата му са станали по-силни от него самия. Объркан, отчаян и смутен — а след това и пиян, той се е обърнал към единствения друг човек, способен да оцени омагьосващия чар на Анабел, с надеждата да намери успокоение, утеха и разбиране. Може би дори прошка.
	Изглежда ми невероятно, че е възможно Макс да е очаквал да получи някое от тези неща от Дом. Един глас ми напомня колко лесно може да самооправдаеш вината си и да представиш като нормално дори най-непростимото действие. Едва тогава разбрах, че децата ми може да са в опасност и аз трябва да намеря сили да напусна Дом. Дотогава се самоубеждавах, че ако децата ми не знаят за неговата агресия, то няма да пострадат. Колко дълго Макс си е казвал, че може да _гледа_, стига да не _пипа_? Почти успявам да чуя как вътрешният му глас говори ли, говори в опит да го убеди, че не върши нищо грешно, че никой не е наранен… Той умря, без да знае точно колко хора бяха наранени.
	Истински педофил ли е бил Макс, или просто самотен мъж, опиянен от красотата на невинното лице на дъщеря ми? Не съм сигурна дали някога въобще ще разбера със сигурност, но знам, че Дом дори не му е дал шанс да довърши заблудената си пиянска изповед. Той винаги действа първосигнално и веднага си е направил грешното заключение, че с Макс сме любовници, затова се е втурнал към вкъщи да ме накаже. И тогава, още на следващата сутрин, е отмъстил и на брат си…
	Дом беше прав за едно. Макс си плати. Не мога да понеса мисълта, че Анабел също плати цена — за извратените страсти на чичо си, заради тесногръдото собственическо чувство на баща си и заради моята наивност.
	Не може нещата да приключат така. Няма да позволя.
	Сърцето ми бие толкова силно, че отеква в ушите ми. Обръщам глава, за да кажа на Дом какво съм осъзнала. Да го помоля да се предаде и да ни даде шанс да поговорим, но гърлото ми пресъхва, когато виждам изражението на лицето му.
	— Ако аз умра, ти също умираш — прошепва тихо в ухото ми, а наболата му брада драска бузата ми.
	Твърде късно е. Станалото преди вече няма значение. Завесата скоро ще бъде спусната. Стискам в ръце книгата и се моля детективът да побърза да _направи_ нещо. От това, което казва, разбирам, че заедно с него са инспектор Бакстър и професор Ернандес. Това са трима мъже срещу един и те със сигурност са дошли въоръжени и подготвени. Оглеждам стаята и се чудя дали не трябва да се отскубна и да се скрия под леглото, докато детективите нахълтат и…
	— Може би ще можете да ни помогнете и по-нататък с разследването, Доминик — най-сетне продължава детективът. — Доказателствата срещу брат ви бяха изцяло косвени. Криминалистите бяха удовлетворени, но аз не се вързах. Виждате ли, няма реален мотив. Обърнах това място с главата надолу и не можах да намеря нищо, което да ни е от полза. Обаче трябва да изтъкна, че сега всичко изглежда леко различно. Някой е свършил добра работа с разчистването на мястото. Едва го разпознавам. Ваше дело, предполагам? Манипулирали сте доказателствата — казва той, отново в опит да подмами Дом, който още отказва да захапе стръвта. — Може би с вас ще трябва малко да си поговорим за това. И за децата.
	Краката ми съвсем омекват и аз не успявам да сдържа стенанието, идващо дълбоко от гърлото ми. Обръщам глава и поглеждам умоляващо към Дом. Искам с поглед да го помоля да се предаде. Но той гледа втренчено, очите му са кървясали и главата му леко потреперва. Той улавя шокирания ми поглед и се намръщва. Придърпва ме по-близо до себе си, забива пръсти дълбоко в ребрата ми, за да не падна на пода, и аз почти губя съзнание от усилието да не изкрещя.
	_Децата ми. Какво за тях?_
	— Хайде, Доминик. Не можете да се скриете от нас. Живеем в параноична цифрова епоха. Проследяваме всяко движение, което можем. Видяхме ви на кадри от охранителни камери как внасяте Мадлин в тази къща. Късмет е, че брат ви е живял толкова близо до кръчмата. Нейните камери са ви уловили много добре. Но можем да ви помогнем да намерите изход, Доминик. Няма нужда да се чувствате притиснат в ъгъла.
	_Никога не притискай в ъгъла диво животно._
	Тези думи изникват в съзнанието ми отнякъде. Може би са се набили в главата ми от любимата програма на близнаците за дивата природа или от някой от учебниците им. Дом няма какво да губи. Независимо колко ми се иска да не е така, истината е, че не го е грижа за мен — жената, за която е убеден, че го е предала. Не му пука и за близнаците — децата, които не смята за свои. Виждайки обезумелия му поглед, започвам да подозирам, че вече не го интересува абсолютно нищо. Думите на детектива ще бъдат като червен плат за безразсъден гневен бик, който не изпитва страх.
	— Не се нуждая от помощта ви — изръмжава Дом. — Не се нуждая от никого. Мога да приключа това и сам. Моето семейство, _моите правила_.
	Изказването му ме прерязва по-остро от ножа, опрян в кожата ми. Звезди танцуват пред очите ми в мрака, който ме обгръща като завеса. Спомням си как всяка вечер лежах неподвижно на леглото в очакване Дом да се прибере. Помня самотата, както и унижението от това винаги да го усмирявам, от страх да не насочи агресията си към близнаците. Сещам се как влезе с гръм и трясък у нас, след като се видя с Макс в заведението. Така и не ми даде шанс да обясня, винаги си мислеше най-лошото за мен. Обливат ме горещи вълни, които тръгват от краката нагоре. Минават през диафрагмата, през ръцете и стигат чак до пръстите. Електрически заряд от гняв, който ме кара да предприема нещо.
	— Ние не сме твое семейство! — Думите излизат от устата ми като вой в студения въздух. Аз съм притиснатото в ъгъла диво животно, но отказвам повече да бъда в клетка. Представям си лицата на близнаците и запазвам този образ в съзнанието си, когато се втурвам към леглото в тъмната стая и издавам вик на болка и отчаяние с пълно гърло. Трябва само да се отдалеча от вратата, за да оставя детективите да нахлуят. Трябва да поставя някаква временна преграда между мен и Дом. Това е всичко. Сигурно прикритие само за няколко секунди.
	— Ти си само моя. _Винаги_ си била моя — изръмжава Дом.
	Той успява да ме улови още преди да направя втора крачка. Разтваря пръсти и сграбчва двете ми ръце. Дневникът пада на пода, докато той ме завърта и натиска ръцете ми към туптящите си гърди. Навежда глава и за секунда имам чувството, че иска да ме целуне. Дърпам се в опит да се отскубна, но краката ми се подкосяват от слабост.
	Чувам силни ритмични блъскания по вратата на спалнята и звук от трошене на дърво. Но аз сякаш съм в ступор. Двамата с Дом се намираме в издигащ се нагоре мехур, а подът изчезва под нас. Звуците са заглушени и аз не мога да отлепя очи от лицето на Дом, докато той внимателно ме вдига на крака, задържа ме, а след това навежда глава към моята. Обзема ме ужас. Не мога да се движа или да дишам. Вцепенена съм от изцъклените му очи и свиването на устата му, така че не забелязвам как той бърка в джоба на панталона си. Поглеждам надолу чак когато усещам нещо твърдо и студено да се притиска към лявата ми ръка.
	_Сватбеният ми пръстен._
	Изведнъж си спомням съня си. Булчинската ми рокля пада на пода, Дом завърта венчалната халка на пръста ми. Той наистина ме е докосвал, дошъл е да ме види в болницата и е опитал да ме задуши, като в същото време е свалял халката от пръста ми. В неговите очи съм изгубила правото да я нося. Искал е да се отърве от нея, както е искал и да се отърве от мен.
	Тогава осъзнавам, че Дом всъщност поставя халката на пръста ми и тика ножа в другата ми ръка. В същия момент звукът от разбиването на вратата ме изважда от моя транс. Светлина от фенер танцува по стените и се спира върху Дом, докато той ме дърпа към себе си и ме прегръща почти с нежност към гърдите си. Придърпва ме все по-близо и по-близо към тялото си и се люлее настрани, като че ли танцува в ритъма на някаква музика. Тихо си тананика. Познавам тази мелодия. Това е песента, която избрахме заедно за първия си танц.
	— Дом. — Гласът ми заглъхва, когато осъзнавам, че ножът между нас потъва дълбоко в плът. Бързо късо движение и той се плъзга лесно, дълбоко, фатално. Олюлявам се и започва да ми притъмнява, докато горещата кръв блика върху мен и капе шумно по дървения под.
	Поглеждам надолу и виждам големите ръце на Дом все още обгърнати около моите. Пръстите ми държат ножа за стекове. Сега се сещам, че Макс ни го подари като сватбен подарък преди десет години. Черната дървена дръжка е притисната болезнено към дланта на дясната ми ръка. Дългото му острие е забито дълбоко в гърдите на съпруга ми.


>>	47

	Завесите са спуснати и малката алея за паркиране е празна. Поглеждам през прозореца на колата, оглеждам улицата и виждам, че завесите на всички съседи са спуснати в есенния здрач. Типична спокойна понеделник вечер по нашата тиха улица. Някак си очаквах да е по-различна, но само аз съм се променила.
	И сезонът. Напуснала съм тази къща, тази улица в края на май, на прага на английското лято. Сега е септември и листата са пожълтели и греят като жарава от светлината на уличните лампи. Застанали сме на осветено място пред къщата. Иска ми се инспектор Уоткинс да беше избрал някое по-тъмно надолу по улицата, за да не се набиваме на очи. Но предполагам, че всички съседи така или иначе вече са научили. Сигурно инспектор Бакстър вече е потропал на вратите им.
	Поне нямаше нужда от полицейски светлини. Пропълзяхме през задръстванията в Туикънхам, покрай Хамптън Хил, подминахме Бъши парк и поехме към Хамптън без виещи сирени, които да бият тревога. Нищо, което да привлича внимание към нас и да ни дава предимство в трафика. Няма извънредна ситуация. Има просто силно спиращо дъха чувство за спешност, което ме кара да скърцам със зъби и да стискам колана, докато кокалчетата на пръстите ми побелеят.
	Детективът гаси двигателя и когато бръмченето на мотора затихва, единствените звуци, които чувам, са пращенето на полицейската радиостанция и хриповете в дишането ми. От задната седалка наблюдавам как инспектор Уоткинс поглежда в страничното огледало, а после към часовника си. Изважда тефтерчето от джоба си, а след това се обръща към седящата до него Мишел. Опитвам се да разтълкувам безмълвната им размяна на погледи, не искам да ги питам какво си мислят. Не искам да чувам баналности… или истината.
	Хващам ръцете си една в друга, за да спра треперенето им. Подскачам, когато професор Ернандес се навежда от другия край на кожената седалка, поставя ръцете си върху моите и ги стиска. Сепвам се, защото ми напомня за докосването на Дом, но нежният допир на лекаря е коренно различен от мечешката хватка на съпруга ми. Аз също стискам ръцете му и физическият контакт ми носи известна утеха. По тялото ми обаче все още пробягват тръпки.
	Треперя неудържимо, но не ми е студено. В полицейската кола е топло и прозорците започват да се запотяват. Мишел ми даде назаем чисти дрехи, за да се преоблека, след като се изкъпах в полицейското управление. Обикновено свободно черно долнище и мек червеникавокафяв суитчър. Чувствам се малко по-човешки, след като измих и вързах косата си. Мишел ми донесе и термос с горещ сладък чай, бутилка вода, плодове и сандвичи, които изядох и изпих автоматично. Нямах апетит, но знаех, че имам нужда да презаредя изнемощелия си организъм. Изпих лекарството, което докторът ми даде с надеждата, че ще ме посъживи след всичко, което преживях, и ще ми даде сила за предстоящото.
	Прекарах в полицейското управление по-малко от час, преди Луси и близнаците официално да бъдат обявени за изчезнали.


	— Все още няма никакъв отговор в къщата — каза по-рано инспектор Уоткинс, облегна лакът на бюрото и разтри очите си с другата ръка. Питах се защо още е на смяна. — Разбира се, тази сутрин разбихме вратата и влязохме. Заварихме страхотна бъркотия във всички стаи. Извиках колегите криминалисти да претърсят всичко. Но нямаше и следа от децата. Или от приятелката ви. Проверихме в магазина й в Тедингтън, но не са я виждали от няколко дни. — Той погледна бележките си, преди да потвърди. — Момичето каза, че последно е била там в петък сутринта.
	_Деня, в който Дом ме взе от болницата и каза, че просто трябвало да отскочи до вкъщи, за да се погрижи за няколко неща…_
	— И тя не е сметнала това за странно? Не й ли е хрумнало да подаде сигнал, че Луси е в неизвестност, когато не се е появила през уикенда? — попитах раздразнено заради шока и страха за децата ми. Наведох се и хвърлих остатъка от сандвича си в кошчето за боклук на детектива. Не можех да преглътна и хапка повече.
	— Тя е нова. Тъкмо е започнала работа там. Не каза ли така, шефе? — намеси се Мишел.
	— Страхотен момент е уцелила — отвръщам с горчивина. Спомням си разговора за магазина, който дочух между Дом и Луси в ярко тъмния свят на подсъзнанието ми. — Съжалявам, нямах предвид… Просто съм толкова…
	— Всичко е наред. Няма за какво да се извинявате. Ще ги намерим, Мади. Ще ги намерим.
	Той опита да поддържа зрителен контакт, но според мен не му се искаше. Видях какви скришни погледи ми хвърляха полицаите, когато Мишел ме вкара в офиса. Знаех какво си мислят всички. И аз си го мислех почти през цялото време от момента, в който Дом ме качи по стълбите в къщата на Макс и заключи вратата.
	_Най-сетне се завърнах, а децата ми ги няма. В неизвестност са. Предполага се, че са мъртви._
	— Момичето също така е разбрало, че Луси се мести в ново жилище. Затова е помислило, че е заета с изнасянето, и когато не се е появила, не му е отдало голямо значение. Жалко, наистина. Ако се беше уплашило и беше опитало да се свърже с Луси, може би щяхме да бъдем известени по-рано за изчезването й. — Инспектор Уоткинс се облегна на стола си и скръсти ръце пред гърдите си.
	Питам се дали Луси действително е вярвала, че Дом се е променил след трагедията и е предложила да се пренесе при него, за да му помага с децата, или той я е принудил. И когато вече не е имал нужда от нея… Иска ми се да знаех каква е истината, но във всеки случай това няма да ми помогне да разбера къде е приятелката ми или защо е изчезнала заедно с Анабел, Ейдън и Джаспър.
	— Колегите на съпруга ви изказаха доста високо мнение за него. Явно с тях се е отнасял по съвсем различен начин. Но вие най-вероятно сте наясно с това — каза Мишел. — Като цяло приятелите и колегите виждат само това, което им се позволява да видят, а не цялата истина.
	— Цялата истина. Или нещо, което подсъзнанието ни преработва за нас — казвам, мислейки си за думите на доктора.
	— Моля? — Мишел и детективът се спогледаха.
	— Няма значение. Децата били ли са на училище? — попитах. Очите ми шареха из офиса, сякаш от бележките, закачени по стените, ще изскочат някакви улики за местонахождението им. Загледах се безизразно в карта на Обединеното кралство, разпъната върху две коркови дъски. Върху нея на места бяха забодени цветни кабарчета. Дали това са сведения за местата, на които съм била, за местонахожденията на Дом или е изцяло друг случай? Очите ми блуждаят из цветната плетеница от пътища нагоре-надолу по картата. Погледът ми се спира на южния бряг и сърцето ми се разтуптява, когато пред мен сякаш изскача думата „Брайтън“.
	— До петък. Учителката им каза, че са били сломени, но са посещавали часовете. Заяви, че специално са ги наглеждали предвид обстоятелствата. Всички все още мислят, че сте в кома — каза инспектор Уоткинс и погледна към Мишел за потвърждение.
	Тя кимна, продължавайки да дъвче молива си. Наблюдавах я как дискретно вади люспесто парче, заседнало между зъбите й.
	— А днес? Били ли са на училище _днес_? — питам. Опитвам се да уловя мисъл, която все ми убягва. — Ако са били на училище, може би просто са в дома на някое приятелче да играят. Нови приятели, които никога не съм виждала. — Вече им бях дала всички имена и номера, които можех да си спомня. Провериха ги, но не откриха нищо.
	— Национална учителска стачка. — Инспектор Уоткинс отново провери в тефтера си за потвърждение.
	— Мамка му — каза Мишел, хвърляйки обезобразения молив в кошчето.
	— Точно така. Затова никой не се е запитал защо Луси не е на работа през уикенда. Всички са предполагали, че просто е заета с преместването. А децата са ходили редовно на училище до петък. Дом явно се е погрижил да убеди всички, че няма нищо нередно. Нещата са ескалирали и плановете му са се променили чак когато е дошъл да ви види — каза детективът и погледна часовника си.
	_Защото разбра, че съм мислела Анабел за мъртва._
	Това го е накарало да премине към следващата стъпка. Осъзнал е, че планът му е бил успешен и аз действително съм вярвала, че съм предпочела едното си дете пред другото. Възползвал се е от този шанс, за да ме заключи и да ме изтезава, докато не се съглася да съдействам в плана му за бягство. Държал е дневника на Анабел, в случай че се нуждае от доказателство, че е действал, за да защити семейството си от едно чудовище. Може би дори е подготвил обяснение, включващо самозащита. Той е виновникът, но се е възползвал от моето чувство за вина, поднесено му на тепсия. Отново му позволих да вземе преимущество и да ми нанесе удар.
	— Брайтън — изправих се изведнъж, когато ми светна лампичката. Бързо се придвижих към картата, протегнах ръка и проследих с пръст диагоналната оранжева линия, по която автомобилен път М23 излиза от Лондон и се влива в магистрала А23. Пръстът ми проследява целия път до светлосиния цвят, с който е изобразен Ламаншът.
	— Моля? — казаха в един глас инспектор Уоткинс и Мишел и се обърнаха да видят точката, която сочеше пръстът ми.
	— Луси има вила в Брайтън. Малко вероятно е, но… може да е отишла там. Да е взела децата. Не знам… възможно ли е? — Сърцето ми започва да тупти още по-силно, докато се питам дали действително е вероятно. Искаше ми се да е. Исках да отида веднага и да заваря как всички ядат панирана риба с пържени картофи на каменистия плаж. Гледат залеза и си говорят за деня, в който ще се прибера при тях.
	— Дайте ми адреса — каза рязко инспектор Уоткинс и ми подаде бележника и химикалката си. Написах го и погледнах със затаен дъх, докато вдигаше слушалката на телефона. — Задвижихме нещата — каза той, след като прекрати разговора.
	— Та какъв е планът, шефе? — попита Мишел, която се изправи до мен и постави нежно ръка на рамото ми. След което ме побутна да седна обратно на стола си. — Опитай да не натоварваш краката си, Мади. Докторът каза, че трябва да си почиваш. Той отиде за още лекарства, но междувременно не е лошо да поседнеш — каза тя и с усмивка смекчи наставническия си тон.
	— Към адреса се е насочил полицай. Уведомили сме полицейските управления в цялата страна — каза инспектор Уоткинс. — Уговорихме се да се срещнем отново с инспектор Бакстър в къщата ви след час. В момента той е в квартала и чука по съседските врати, за да разбере дали някой е видял или чул нещо, което би ни дало насока. Ще потегля натам след малко. Искам да огледам отново мястото. И след това ще…
	— Искам да бъда там — заявих твърдо.
	— Ами, не съм сигурен дали… — Детективът изглеждаше шокиран от предложението и вдига ръце в знак на отказ.
	— Искам да бъда там — повторих. Нарочно го погледнах право в очите, за да види агонията, изписана на лицето ми. — Ще претърсите пак задния двор, нали? Това планирате да направите. Няма следа от тях вътре в къщата или в магазина на Луси. Никой от приятелите им от училище не ги е виждал. Вашият детектив потропа по вратите. Ако не са в Брайтън, тогава мога да се сетя само за още една възможност. И вие си мислите за същото, нали? — Гърдите ми се стягат от сподавен плач, който преминава в раздираща кашлица.
	Усещам, че горя. Мишел е права. Наистина трябва да съм в леглото и навярно обратно в болницата. Но няма начин да оставя детективите да се върнат в дома ми, без да отида с тях.
	— Може би ще е по-добре, ако момчетата ни се обадят след това, не мислиш ли? — каза Мишел, взе одеяло от един шкаф и зави раменете ми. — Аз ще остана тук с теб. Нали можем да си говорим на „ти“? Почини си и ги остави да търсят. Не си във върхова форма. Те ще ни се обадят веднага щом намерят нещо.
	— _Не!_ Веднъж изгубих семейството си и току-що видях как съпругът ми умира пред очите ми. Той ме обвини, че съм използвачка, непотребен член на това семейство, безполезна…
	— Съпругът ти явно не е бил с всичкия си, Мади. Не трябва да се хващаш на…
	— Няма да стоя тук и да пия чай, докато губя децата си за втори път — казах и едва се сдържах да не тропна с крак.
	— Ами тогава това решава нещата — каза Мишел и повдигна вежди към инспектор Уоткинс. — Ей сега се връщам. Само имам нужда да…
	— Можеш да пушиш по пътя, Мишел. Хайде да вървим — каза твърдо детективът.


>>	48

	— Мисля, че е време. — Инспектор Уоткинс се обръща и ме поглежда през рамо. — Както поискахте, ще ви оставим да водите, а ние ще вървим след вас. Готова ли сте, Мади?
	_Дали съм готова?_
	Все още опитвам да схвана какво въобще значи това, когато чувам вратата да се отваря. Поглеждам и виждам как Мишел протяга ръка към мен. Помага ми да изляза от колата, краката ми треперят почти неконтролируемо, но усещам, че лекарят е точно зад мен и знам, че е готов да ме хване, ако падна.
	Първите ми стъпки са толкова колебливи, че се питам защо не се съгласих, като ми предложиха количка. Изминавам едва половината от малката алея, когато усещам нужда да спра за почивка. Поемам дълбоко въздух, докато гледам скромната бяла къща, която беше мой дом в продължение на десет години. Където Дом за пръв път ме внесе на ръце през прага като развълнувана младоженка. Толкова много обещания — някои спазени и много неизпълнени. Бракът ни започна и свърши с танц и любовна песен. Знам, че тази мелодия ще ме преследва вечно.
	— Благодаря, че бихте толкова път, за да сте до мен, докторе. Благодаря ви за всичко — казвам, без да се обръщам назад. — Независимо какво ще се случи сега.
	Мога да усетя подкрепата му, тихата му сила и опитвам да попия от куража му. Отначало беше странно да го видя без бялата престилка. Но по някакъв начин пак приличаше на лекар — дискретен, професионален, благонадежден. Не само медицинското облекло и слушалката му придаваха лекарско излъчване, спомням си шегата му. Той го носи в себе си — вдъхва доверие у другите чрез същинската сила на своята любезност и искреност. Той лекува не просто с ръцете и ума си, с медицинския опит и уменията си, а и със самото си присъствие.
	— Наричай ме Себастиан — казва той. — Сега сме приятели, а не лекар и пациент, нали?
	— Да, съгласна съм. Приятели. Но все пак се нуждая от помощта ти. Не съм сигурна дали мога да го направя. Страх ме е. Не искам да загубя… Иска ми се да бях силна като теб. — Гласът ми заглъхва. Взирам се във входната врата. Искам да я отворя и близнаците да се струпат пред нея. Казвам си, че е станала някаква ужасна грешка и те просто си играят весело в спалните си.
	— Има различни видове сила, Мади. Ти веднъж успя да се измъкнеш от едно мрачно място. Можеш да го направиш отново. Много малко хора са се завърнали от дълбините на кома, каквато ти преживя. Спомням си нашите разговори много ясно. Ти си изминала огромен път, заключена в своето подсъзнание, и ти е била необходима изключителна сила, за да се върнеш към живота.
	— Децата ми — казвам просто. — И без тях аз…
	Отблъсквам тази мисъл и си налагам да се движа, да продължа да ходя бавно към къщата, докато чакълът хруска под ботушите ми. Приближавам добре познатата врата с матирано стъкло и забелязвам празни бутилки от мляко до прага, зелено кошче за разделно събиране на отпадъци и чифт кални бутонки на Ейдън, които са подпрени на стената и чакат да бъдат изчистени. Признаци на обикновен семеен живот. Не мога да откъсна поглед от тях и очите ми се насълзяват, когато се доближавам и забелязвам името на сина ми, изписано на лявата обувка.
	Изпитвам необяснима нужда да се върна по стъпките си от последния ден, който прекарах в тази къща. Може би и Дом си е мислел същото, когато изигра моменти от сватбения ни танц, преди да забие ножа в гърдите си — последен шанс да си спомни за времето, когато не всичко беше загубено. Дали той си спомняше тези щастливи моменти от нашата сватба, за да се успокои? Или искаше да ме накаже като за последно, припомняйки ми предполагаемата ми изневяра? Той отне собствения си живот, но ме направи съучастник. Ако аз умра, ти също умираш. И една малка частица от мен наистина загина с него.
	Поглеждам към ъгъла на къщата, към тясната пътечка, която я заобикаля, и се обръщам с гръб към входната врата. Знам, че никой няма да отвори, ако натисна звънеца. Отново започвам да ходя, главата ми пулсира от мисълта, че това може би е последният ми шанс да премина по стъпките на децата си. Мисълта е непоносима, но като че ли само това ми е останало от близнаците — споменът от последните ни моменти заедно, преди да ги изгубя.
	Бавно крача по грубата бетонена пътечка към задната градина и с всяка стъпка се приближавам все повече към спомените от онази ужасна сутрин. Прокарвам пръсти по грубата мазилка на къщата и се чувствам, сякаш вървя през времеви тунел. Все едно всеки момент Дом ще изскочи на пътеката с близнаците в ръце.
	Обаче няма никой, нито звук. Градината е тиха и мрачна, скрита от уличните лампи, които осветяват предната част на къщата. Тревата е дълга и занемарена, а розовите храсти са почти напълно оголени. Дългите тънки клони сочат в различни посоки, сякаш за да ме объркат в търсенето на улики и признаци, че децата ми може би се крият — или че телата им са скрити — на любимото ми място. Дом даде всичко от себе си, за да ми отнеме всичко и всички. Опитвам се да не мисля, че може действително да е изпълнил финалното наказание, като е отнел живота на двете малки човечета, които значат за мен повече от всичко друго, взето накуп.
	Поглеждам към звездите и след това към земята — все едно нощното небе се отразява в разпилените като конфети бели цветчета в дясната част на ливадата. Изглежда, сякаш подготвена за сватбено тържество — или за погребение. Сладко-кисел вкус изпълва устата ми и преглъщам, за да възпра позива си да повърна.
	— Анабел — едва прошепвам името й. Очите ми се оглеждат за нейното слабо безжизнено тяло под пустеещите розови храсти, макар и да знам, че не е и никога не е било там.
	Поглеждам нагоре към прозорците на спалните от задната страна на къщата — стаята на Ейдън, а до нея тази на Анабел.
	_Бягай! Скрий се! Не поглеждай назад!_
	Анабел най-вероятно е избягала да се скрие там онази сутрин, дърпайки брат си след себе си. Малкият й личен свят. Мястото, на което се чувства в безопасност. Взирам се в тъмния прозорец и си ги представям свити на пода в спалнята. С преплетени една в друга ръце, затворени очи и глави, опрени една о друга. Те са очаквали ужасът да свърши и мама да дойде за тях. Само че аз не дойдох. Колко ли време са чакали, какво са чули и какво са си представяли, че се случва отвън в градината. Може да не са видели с очите си нито една от двете стрелби, но все пак да са си представили ужасната картина. Искам да получа шанса да я изтрия от съзнанията им и да я заменя само с радостни моменти.
	Минавам покрай дървената люлка, където с близнаците се гушкахме през летните дни. Край нея кротко стои статуята на Буда, която ми подариха. Затварям очи и си представям радостта на децата, когато я разопаковах след специалната ми закуска за Деня на майката и как им казах, че тя винаги ще ни носи мир. Спомням си тези моменти толкова ярко дори когато осъзнавам света около себе си. В света на ярко тъмното аз станах част от спомените си, живеех в миналото, пренасях се в различни моменти от живота си и изобщо не съзнавах, че в действителност не съм там.
	Досега изобщо не съм се питала защо все стоях в къщата, преживявайки отново и отново всякакви събития от живота си. Защо никога не се осмелявах да дойда тук, на мястото, където обещаният на близнаците мир беше унищожен. Мястото, където насилието разкъса на парчета нашия безопасен свят и разби на пух и прах живота ни. Сега разбирам, че подсъзнанието ми ме е пазило. Умът е нещо невероятно могъщо, както веднъж каза професор Ернандес.
	Борих се да се върна към живота и ще намеря децата си, мисля си отчаяно. Започвам да търся из градината. Отмествам пълзящите клони на глицинията, оглеждам по протежение на оградата, бъркам между клоните на лавровия храст и глога, чиито бодли раздират кожата ми. Завирам се в рододендрона в далечния ъгъл и отмествам клоните на смърча, надвиснал над бараката, в която Дом се е преоблякъл в старата военна униформа на баща си и е чакал да настъпи моментът. Краката ми треперят толкова силно, че едва се държа изправена, но не спирам. Газя из цветните лехи, за които от години се грижа прилежно, и не обръщам внимание, че малките статуетки на диви животни в Градината на спокойствието ми падат настрани. Докато обикалям в кръг, хлипам, по лицето ми се стичат сълзи и сърцето ми бие, сякаш ще се пръсне на парчета.
	_Анабел! Ейдън! Къде сте?_
	Задушавам се от терзание, докато кръжа из градината. Обзема ме все по-силна истерия. Връщам се по няколко пъти, за да видя празната люлка, на която Анабел не седи. Навеждам се да погледна под пързалката, където Ейдън не се е свил, за да се скрие от мен. Не мога да ги намеря и ми се иска Дом да ме беше отвел със себе си.
	— Мади, моля те, спри.
	Не обръщам внимание на тихото предупреждение на инспектор Уоткинс. Знам, че той искаше да претърси градината методично, за да се запазят всички възможни улики. Аз нарушавам целостта на потенциално местопрестъпление. Затруднявам работата му и сигурно му се иска да беше настоял да остана в полицейското управление. Но това са _моята_ градина и _моите_ деца. _Трябва_ да разбера…
	Чувам стържещ шум.
	Космите на врата ми настръхват.
	Обръщам се. Поглеждам към другия край на градината и виждам как възрастният ми съсед г-н Купър се появява зад ъгъла на къщата, подпирайки се на полирания си бастун от абаносово дърво. Отива при професор Ернандес и детективите, които стоят опулени до ливадата. Инспектор Уоткинс, Мишел, докторът и още един мъж, който, предполагам, е инспектор Бакстър. Луната хвърля ефирна светлина върху всички тях. Изглеждат като призраци — бледи привидения, които въображението ми извиква, за да си направи поредния жесток номер с мен.
	Но изведнъж виждам, че от двете страни на стария ми съсед стои по едно малко дете с лунички, меденочервена коса и кльощави ръце. Мигам веднъж, два пъти, но те не изчезват. Надавам рев и се спускам към тях. Краката ми обаче са като камък и отказват да се движат. Трудно и тромаво се завличам през росната трева, препъвам се, падам на колене. Протягам ръцете си към тях. Забравям за всякакво чувство на болка, когато виждам как близнаците едновременно откъсват ръце от г-н Купър и се засилват към мен.
	— Мамо!
	Глухият звук от сблъсъка на тялото на Анабел в гърдите ми, последвано от това на Ейдън, кара сърцето ми да затупти отново и ме връща към живота. Прегръщам ги толкова силно, че ми се иска никога да не ги пускам. Усещам как и те ме прегръщат и преплитат малките си ръчички около мен. Сърцата ни забиват в един тон и тримата се превръщаме в едно цяло.
	— Знаех си, че ще се върнеш за нас — казва най-сетне Анабел, поставяйки меката си буза на гърдите ми.
	— Винаги, мило мое момиче — казвам и заравям лице в златната корона от къдрици. Надушвам добре познатия сладък аромат на ябълки, смесен с мириса на есен.
	— Мислехме, че никога повече няма да те видим — казва Ейдън и ме поглежда със сините си очи, които бляскаво се открояват от изтерзаното му насълзено лице.
	— Нищо и _никой_ не може да ме държи далеч от вас, скъпото ми момче — прегръщам го още по-силно. Гърлото ми е прекалено свито, за да кажа повече.
	— Имаш много мил и мъдър съсед, Мади — казва Луси. Тя пристъпва напред насълзена и също се усмихва. — Чул е как Дом троши къщата в неделя сутринта и щом е видял колата му да потегля, дойде да ни измъкне. Горе-долу оттогава не сме спрели да играем бинго. — Тя се доближава с танцова стъпка към мен, плаче и се смее едновременно, докато ме прегръща. — Толкова се радвам, че си у дома — казва тя и притиска бузата си към моята. — Не знаехме. През цялото време Дом ни казваше, че още си в безсъзнание в болницата, че надали някога ще се събудиш и че не може да те посетим, не може…
	— Не знам как да ти се отблагодаря, Луси — отвръщам с пресипнал глас. — За това, че се погрижи за тях. Ти си най-добрата приятелка, за която мога да мечтая. Сега се запознай с другия ми най-добър приятел. Себастиан. Той ми помогна да намеря своя щастлив край — казвам с радостна усмивка, докато професор Ернандес пристъпва през тревата, за да й подаде ръка. След това се връща, стиска ръката на всеки от детективите, разрошва косата на Джаспър и накрая се навежда да даде голяма прегръдка на изненадания г-н Купър.
	— Както казах на този млад детектив, който почука на вратата ми току-що, Мадлин ме крепи жив, откакто съпругата ми почина — казва моят грохнал, но смел съсед. Той изважда прилежно сгъната бяла кърпичка от джоба на сакото си от туид и попива сълзите на очите си. — Знам, че дойде по-рано. Съжалявам, че не отворих вратата. Помислих си, че _онзи_ се е върнал за близнаците. Аз ги скрих в старото шивашко ателие на жена ми. Само докато успея да съставя план. Това е най-малкото, което бих могъл да направя за малките на Мади. Вижте ги. Кой би могъл да понесе и косъм да падне от тези хубави глави?
	Поглеждам надолу към близнаците, притискам ги към себе си, все едно искам да отпечатам телата им върху моето. Те са част от мен, както и аз съм част от тях. Свързани сме в троен възел още отпреди да се родят и повече никога няма да позволя да бъде развързан.
	— Обичам и двама ви повече от живота си — казвам, изпитвайки удоволствие от усещането как гърдите им се свиват и издуват. Как вдишват и издишват топъл въздух в шията ми в синхрон. — Обичам ви оттук до звездите и обратно — прошепвам, положила лице между златисточервените им коси.
	Анабел поглежда нагоре към мен и погледите ни се срещат. От очите ми текат сълзи толкова силно, че едва виждам срамежливата тревожна усмивка на лицето й. Усещам как малката й ръчичка хваща моята.
	— Нали всичко свърши, мамо?
	— Като лош сън. Сега ще започнем да изживяваме собствените си мечти. — Поглеждам надолу към почти еднаквите щастливи лица, които сияят пред мен. — Моите скъпи близнаци. Аз избрах _нас_.


>	Благодарности

	Докато пишех тази история, размишлявах много за мечтите. Имам късмета да мога да кажа, че трите ми най-големи желания в живота се сбъднаха — да срещна съпруга си, да родя нашите деца и да стана издаден писател. Разбира се, както знаете, за да се сбъднат мечтите, са необходими много труд и голяма доза късмет. Бих искала да кажа едно голямо благодаря на хората, които ми помогнаха.
	На Ема Бесуедърик — за твоята неугасваща вяра в мен, за твоите изключително проницателни и понякога резки, но винаги грижливи напътствия. За вдъхващия страхопочитание успех, за енергията и ентусиазма. И за това, че черпиш с шампанско при всяка възможност! Буквално нямаше да мога да се справя без теб и се чувствам привилегирована, че си мой редактор. Най-хубавото обаждане от такси в Ню Йорк за всички времена. Благодаря ти!
	На Доминик Уейкфорд (безкрайно по-очарователен от твоя съименник!) — за твоята проницателност и за това, че отговаряше толкова търпеливо на всичките ми въпроси!
	На Алисън Тълет — за това, че коригира всяка моя досадна грешка с такъв такт! И на Фрейзър Крайтън — че улови всичко пропуснато. Анийна Вуори (и Даян Спайви) — за страхотната ефикасност и приятелското търпение в детайлното разясняване на договорите и защото специалистите по договорно право са анонимните герои, които действително позволиха това да се случи!
	На целия екип на „Пиаткъс“ — за всичко, което направихте. А то е много! От права през продажби и маркетинг до реклама — вие сте страхотна, невероятно талантлива група мили, умни и креативни хора.
	На Юджийн Фърнис — за чевръстото изпълнение на всички задачи.
	Накрая — на съпруга ми и на децата ми, които ме убедиха да следвам мечтите си, без да осъзнават, че вече са изпълнили най-важните от тях.
	На Пол — за всички големи и променящи живота неща. За това, че плащаше сметките и забавляваше децата, за да ми дадеш време да пиша. Никога, ама никога не ми позволи да се откажа. Благодаря ти, че бе неотлъчно до мен — винаги ме насърчаваше и често ме пренасяше на гръб!
	На Хани и Рафи — благодаря ви, че изпълвате всеки мой ден с радост и че търпите мама да е залепена за лаптопа! Никога не бих могла да напиша тази книга без бас. Винаги е благодарение на вас и всичко е заради вас. Вие растете и се превръщате в такива невероятни хора, но винаги ще си останете моите дечица. Ще ви обичам до края на живота си и след това.
