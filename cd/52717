D>
	На моето ново семейство от Стоун Фордж Кросфит.
	Благодаря, че ми показахте колко силна мога да бъда.
D$


>

	{img.karta.jpg}


>	Първа глава
>	Рен

	Под ноктите ми има кръв. Чудя се колко от хората си съм погубил този път.
	Пъхвам ръце във варела до конюшните. Леденостудената вода щипе кожата ми, но кръвта не се отмива. Не знам защо въобще си правя труда, понеже след час всичко, така или иначе, ще приключи, но ненавиждам това усещане. Кръвта по ръцете ми. Неведението.
	Чувам тропот на копита зад гърба си, сетне и дрънчене на конска сбруя.
	Няма нужда дори да поглеждам. Гвардейският ми командир винаги ме следва на безопасно разстояние, докато преходът не завърши.
	_Гвардейски командир._ Сякаш на Грей са му останали хора, които да командва.
	Или пък не е получил титлата наготово.
	Подсушавам ръцете си и се обръщам. Грей е на няколко метра от мен, стиснал е здраво юздите на Желязно сърце — най-бързия кон в конюшнята. Животното пръхти от изтощение, гърдите и хълбоците му са подгизнали от пот въпреки хладното утро.
	Колкото и време да минава, външният вид на Грей не спира да ме изненадва. Изглежда точно толкова млад, колкото в деня, в който се сдоби с поста си в Кралската гвардия. Тъмната му коса е леко чорлава, а по лицето му няма нито една бръчка. Униформата все още му е по мярка, всички токи и каишки по нея са перфектно подредени, всяко оръжие блещука в почти непрогледния мрак.
	Навремето в очите му имаше плам, жажда за приключения. За предизвикателства.
	Той отдавна угасна — единствената частица от него, която си остана недокосната от проклятието.
	Чудя се дали и моята непроменена външност го стряска.
	— Колко? — питам го аз.
	— Нито един. Този път хората ви са невредими.
	_Този път._ Би трябвало да ми олекне. Нищо подобно. Знам, че съвсем скоро те отново ще са изложени на опасност.
	— А момичето?
	— Няма и следа от него. Както обикновено.
	Поглеждам отново окървавените си ръце и познато усещане се загнездва в гърдите ми. Пак ги потапям във варела с вода. Толкова е студена, че дъхът ми секва.
	— Целият съм в кръв, командире. — В гласа ми се прокрадва гняв. — Убих _нещо_.
	Сякаш усетил опасност, конят му потропва с копита и тръсва глава. Грей поглажда козината на животното, за да го успокои.
	Навремето конярят щеше веднага да се притече и да вземе коня му. Някога дворецът бе пълен с придворни и историци, и съветници, които даваха мило и драго да научат някоя клюка за принц Рен — престолонаследника на Ембърфол.
	Някога имаше кралско семейство, което би ме смъмрило за маймунджилъците ми.
	Сега сме само аз и Грей.
	— Пътеката от гората дотук е пропита с човешка кръв — отвръща ми той, без да се трогва от гнева ми. Свикнал е с него. — Първоначално погнахте коня, но после стадо сърни привлече вниманието ви. Все пак успях да ви отведа далеч от селата.
	Това обяснява състоянието на животното. Изминахме дълъг път тази вечер.
	— Аз ще се погрижа за коня — казвам. — Скоро ще се съмне.
	Грей ми подава юздите. Последните мигове винаги са най-тежки. За пореден път се провалих. Както винаги, искам час по-скоро всичко да приключи.
	— Някакви предпочитания, господарю?
	В началото си позволявах да кажа „да“. Блондинки или брюнетки. С големи гърди, дълги крака или тънка талия. Омайвах ги със сладки приказки и не ме ли обикнеха, лесно намирах следващата. Тогава проклятието изглеждаше като една игра.
	_Намери ми някоя хубавичка, Грей_ — казвах му през смях, сякаш е привилегия да търси жени за принца си.
	После се промених и чудовището в мен се развилня из двореца, оставяйки кървава баня подире си.
	Когато започна новият сезон, вече нямах семейство. Нито пък слуги. Оцеляха само шестима гвардейци, двама от които бяха сериозно ранени.
	До третия сезон ми остана само един.
	Грей продължава да чака отговор. Впивам очи право в неговите.
	— Не, командире. Която и да е. — С тежка въздишка повеждам коня към конюшните, но нещо ме кара да се обърна. — Чия е кръвта по пътеката?
	Грей вдига ръка и навива ръкава си. Струйки аленочервена кръв все още се стичат от дълбоката порезна рана.
	Бих му наредил да я превърже, но само след час, когато слънцето се покаже на небосвода, от нея няма да има и следа.
	Ще изчезне и кръвта по ръцете ми, както и потта по хълбоците на коня. Камъчетата по пътеката ще се стоплят от есенните слънчеви лъчи, а дъхът ми вече няма да образува кълбета пара в утринния въздух.
	Момичето ще си замине, а с него и сезонът.
	Отново ще съм на осемнайсет.
	За триста двайсет и седми път.


>	Втора глава
>	Харпър

	Вашингтон, Ди Си* — тукашният студ трябва да се забрани със закон.
	[* District of Columbia — Окръг Колумбия. — Б.пр.]
	Придърпвам качулката на суитшърта си, но платът е толкова износен, че все едно съм облякла вестник. Мразя да играя ролята на страж, но брат ми е в още по-неизгодно положение, затова гледам да не се оплаквам.
	Някъде надолу по улицата крещи мъж и клаксон на кола тръби пронизително. Стискам зъби, напук на студа, и потъвам още по-надълбоко в сенките. По-рано намерих стар гаечен ключ до бордюра и сега съм сплела пръсти около ръждивия метал. Който и да вдигна врявата обаче, явно е далеч.
	Таймерът на телефона на Джейк показва, че му остават още тринайсет минути. Тринайсет минути и най-сетне ще можем да си вземем по чаша кафе.
	Не че имаме излишни пари, но Джейк винаги има нужда да се поотпусне и казва, че кафето му помага. Мен направо ме разтреперва и не мога да заспя до четири сутринта, затова не успявам да стана и за училище. Пропуснала съм толкова дни от последния срок, че вече едва ли има някакво значение. Едно знам със сигурност — няма да липсвам на никого.
	Двамата с Джейк обикновено се настаняваме в дъното на крайпътния ресторант. Ръцете му потреперват върху чашата няколко минути, след което ми разказва какво се е наложило да извърши. Историите му винаги са трудни за преглъщане.
	_Трябваше да го сплаша, че ще му счупя ръката. Извих я зад гърба му. За малко да му извадя рамото. Децата му бяха там. Ужасно беше._
	_Наложи се да го ударя. Казах му, че няма да престана, докато не изплюе поне един зъб. Много бързо намери парите._
	_Този беше музикант. Заканих се да му счупя пръстите._
	Не желая да слушам за техниките му за сплашване. Брат ми е висок и има телосложение на ръгбист, но винаги е бил мил и сговорчив. Когато мама се разболя, а татко се забърка с Лорънс и хората му, Джейк се грижеше за мен. Позволяваше ми да спя в стаята му или пък тайно ме водеше за сладолед. Тогава татко все още беше при нас и „събирачите на дългове“ заплашваха него — чукаха на вратата ни и си искаха парите, които татко е взел назаем.
	Сега баща ни го няма. Джейк играе ролята на „събирач на дългове“, за да ни оставят на мира.
	Вината ме разяжда отвътре. Ако бяхме само двамата, нямаше да му позволя да го прави.
	Но не сме. И мама е с нас.
	Джейк смята, че може да направи повече за Лорънс. Да ни спечели още време. Но това би означавало да изпълни заплахите си. Би означавало наистина да нарани някого.
	Това ще го съсипе. Забелязвам как му се отразява дори сегашното положение. Понякога ми се иска просто да си пие кафето и да ми спести историите си.
	Веднъж му го казах и той страшно се вбеси. „Значи си мислиш, че е трудно да слушаш? Аз съм този, който вади кестените от огъня.“ Гласът му трепереше и на моменти съвсем се губеше. „Ти си късметлийка, Харпър. Късметлийка си, че от теб се изисква само да чуваш за случилото се.“
	Да бе. Голяма.
	Но се чувствам и като пълна егоистка, защото брат ми е прав. Не съм бърза, нито пък силна. Доверява ми се единствено да му пазя гърба. Затова, когато има нужда да поговори за тези извращения, си държа езика зад зъбите. Не мога да се бия, но мога поне да го изслушам.
	Хвърлям бърз поглед на телефона. Дванайсет минути. Ако времето му изтече, това означава, че работата се е закучила и трябва да бягам. Да изведа мама. Да се скрием.
	Оставали са ни и по три минути. Две минути. Но накрая Джейк винаги се появява, запъхтян и понякога опръскан с кръв.
	Все още не съм разтревожена.
	Въртя леденостудения гаечен ключ в ръката си, ръждата се лющи под пръстите ми. Скоро ще се съмне, но дотогава така ще съм се вкочанясала, че дори няма да забележа.
	Тихичък женски смях долита отнякъде и аз веднага надниквам през вратата. Двама души са застанали на ъгъла, точно под светлината на уличната лампа. Косата на момичето блести като в реклама на шампоан и се полюшва в ритъма на нестабилните й крака. Баровете затварят в три часа, но явно тя си е допила другаде. Възкъсата й поличка и разтвореното дънково яке ме карат да се чувствам като облечена с кожух.
	Мъжът е с по-уместни тъмни дрехи и дълго палто. Мъча се да преценя дали това е полицай, спипал проститутка, или пък просто клиент. Точно тогава той се обръща. Успявам да залегна навреме.
	Смехът й отново огласява улицата. Този или е изключително забавен, или момичето е фиркано до козирката.
	Смехът рязко секва. Сякаш някой дръпна щепсела.
	Притаявам дъх. Тишината е направо оглушителна.
	Не смея да погледна.
	Не смея и да _не_ погледна.
	Джейк така ще се ядоса. Имам една-единствена задача тук. Представям си как ми крещи: _Не се забърквай, Харпър! И без това си толкова уязвима!_
	Има право, но церебралната парализа не е пречупила и любопитството ми. Надзъртам иззад касата на вратата.
	Блондинката се е свлякла в ръцете на мъжа като марионетка. Той е преметнал ръка под коленете й и трескаво оглежда улицата.
	Джейк ще откачи, ако се обадя на ченгетата. Все пак самият той се занимава с не особено законни неща. Появи ли се полицията, Джейк е в опасност. Това значи, че и ние с мама сме в опасност.
	Не мога да откъсна очи от люшкащата се напред-назад руса коса, от безжизнено увисналата ръка. Непознатият може да е трафикант. Тя може да е мъртва — или скоро да умре. Сърце не ми дава да стоя безучастно.
	Събувам гуменките си, та тъпият ми ляв крак да не застърже по тротоара. Поставя ли си за цел, мога да се движа доста бързо, но не и безшумно. Втурвам се напред и вдигам желязото.
	Мъжът се обръща в последния момент, което навярно спасява живота му. Ключът се стоварва върху раменете, вместо върху главата му. Той изсумтява като ранено животно и се препъва напред. Момичето се просва на тротоара.
	Отново вдигам желязото, но реакцията на мъжа е неочаквано бърза. Блокира удара, забива лакът в гърдите ми и ме препъва с крак. Преди да осъзная какво се случва, политам надолу. Тялото ми се свлича на цимента.
	Непознатият изведнъж се озовава отгоре ми. Замахвам с всичка сила. Не успявам да улуча главата му, но го удрям в бедрото. После и в ребрата.
	Той ме сграбчва за китката и я блъска в плочките. Надавам писък и се отскубвам от ръцете му, но имам усещането, че е коленичил върху дясното ми бедро. Притиска гърдите ми със свободната си ръка. Боли. И то много.
	— Пусни оръжието.
	Има акцент, но не ми е познат. И сега, когато съм лице в лице с него, осъзнавам, че е млад, горе-долу на годините на Джейк.
	Стискам толкова здраво ключа, че кръвта се изцежда от пръстите ми. Дъхът ми излиза на огромни бели валма. Налагам го със свободната си ръка, но все едно удрям статуя. Така се е вкопчил в китката ми, че усещам как костиците в нея се трият една в друга.
	От гърлото ми се изтръгва стон, но стискам зъби и не пускам желязото.
	— Пусни го — повтаря разярено мъжът.
	— Джейк! — крещя аз, надявайки се той вече да е наблизо. Ледени остриета пронизват гърба ми. Всяко мускулче ме боли, но не се предавам. — Джейк! Помощ!
	Мъча се да го издера, но ръката му затяга китката ми като в менгеме. В погледа му няма и капка колебание. Всеки момент костите ми ще изхрущят и ще се счупят.
	Някъде наблизо зазвучава сирена — не достатъчно близо обаче. Пак посягам да одера лицето му, но ноктите ми се впиват във врата му. В очите му проблясва опасен пламък. Небето зад него се обагря в розово, прорязано от оранжеви ивици.
	Вдига ръка и не знам дали се кани да ме удари, да ме удуши или пък да ми извие врата. Няма значение. Това е то. Последното нещо, което ще видя, е този великолепен изгрев.
	Греша. Той така и не нанася удар.
	Вместо това цялото небе изчезва.


>	Трета глава
>	Рен

	Слънчевите лъчи озаряват всекидневната ми, хвърляйки сенки по шитите на ръка гоблени и кадифените канапета, които навремето принадлежаха на родителите ми. Понякога, поседя ли тук достатъчно дълго, мога да усетя присъствието им. Чувам резкия, вечно укорителен тон на баща ми. Долавям безмълвното неодобрение на майка ми.
	Спомням си и колко арогантен бях тогава.
	Копнея просто да изляза и да се хвърля от някоя скала.
	Не се получава. Пробвах вече. Повече от веднъж.
	Винаги се събуждам тук, в тази стая, окъпана в слънчева светлина. Съчките в камината тихичко пукат, както всеки път досега. Каменният под изглежда току-що измит, на масата има вино и чаши. Оръжията на Грей висят на отсрещния стол, очаквайки завръщането му.
	Всичко винаги е едно и също.
	Само мъртъвците никога не се завръщат.
	Пламъците пращят, част от подпалките се свличат на дъното на камината. Като по часовник. Грей скоро ще се появи.
	От устните ми се отронва въздишка. Повтаряни милион пъти думи всеки момент ще излязат от гърлото ми, макар че понякога на момичетата им е нужно известно време да се окопитят от сънотворните, които им дава Грей. Първоначално са изплашени, но съм се научил как да разсейвам страховете им, да ги очаровам и да печеля доверието им.
	Това доверие става на пух и прах, когато есента се превърне в зима. Когато се променя пред очите им.
	Колкото и да ненавиждам проклятието и безкрайното повторение на живота ми тук, момичетата внасят разнообразие в сивото ми ежедневие. Напук на всичко съм любопитен да видя коя ли красавица ми е довел този път Грей.
	Но когато той изниква пред очите ми, момичето е приковано към тялото му.
	Тя съвсем не е поредната безжизнена хубавица. Само кожа и кости е, няма обувки и е впила нокти във врата му.
	Грей бясно изругава и я перва през ръката. Кървави линии се появяват на шията му.
	Ставам от стола, загубил ума и дума от неочакваната гледка.
	— Командире! Пусни я.
	Грей се оттласква назад. Момичето побягва, стиснало някакво ръждиво желязо. Движенията й са тромави и тежки.
	— Какво е това място? — Тя се подпира с ръка на стената и се изправя на крака. — Какво си ми направил?
	Командирът изважда сабята си от ножницата с гняв, какъвто не съм виждал от… векове.
	— Не се тревожете, господарю. Очертава се кратък сезон.
	Момичето вдига желязото, сякаш има някакви шансове срещу обучен боец. Тъмни къдрици се подават от качулката й, а лицето й е уморено, изпито и сухо. Чудя се дали Грей не я е наранил, защото накуцва с левия крак.
	— Пробвай се. — Погледът й се стрелка ту към него, ту към мен. — Сещам се за едно място, на което все още не съм те удряла с желязото.
	Грей пристъпва заплашително напред.
	— На мен също ми хрумна къде да те фрасна с това.
	— Достатъчно. — За пръв път виждам Грей да се държи така с момиче и понеже очевидно не възнамерява да престане, повишавам тон. — Това е заповед, командире.
	Той се укротява, но продължава здраво да стиска сабята и не сваля очи от момичето.
	— Не си въобразявай — казва й със суров глас, — че ще ти позволя да ме удариш отново.
	— Не се тревожи — сопва се девойката. — Сигурна съм, че все ще ми се удаде шанс.
	— Значи те е нападнала? — Повдигам невярващо вежди. — Грей, та тя е на половината на ръста ти.
	— Темпераментът й компенсира разликата. Не бих избрал нея при други обстоятелства.
	— Къде съм? — Момичето продължава да стрелка двама ни с очи, както и вратата отзад. Така е впила ръце в метала, че кокалчетата й са побелели. — Какво си ми сторил?
	Поглеждам Грей и снижавам тон.
	— Свали сабята. Плашиш я.
	Гвардейците са обучени да се подчиняват без колебание. Така че Грей веднага пъхва сабята в ножницата, но за всеки случай я окачва на кръста си.
	Не си спомням кога за последно съм го виждал въоръжен в първия ден на сезона. Навярно по времето, когато имаше подчинени и истински врагове, с които да се сражава.
	Страстите в стаята определено се поуспокоиха, откакто командирът прибра сабята. Аз протягам ръка и се стремя да говоря с онзи мек тон, с който придумвам плашливите коне в конюшнята.
	— Тук си в безопасност. Ще ми дадеш ли оръжието си?
	Погледът й пробягва по ръката на Грей, която все още се намира върху дръжката на сабята.
	— И дума да не става.
	— Страхуваш се от Грей ли? Сега ще оправим нещата. Командире, заповядвам ви да не наранявате това момиче.
	Той отстъпва назад и кръстосва ръце.
	Момичето внимателно проследява разговора, поема дълбоко дъх и колебливо пристъпва напред, държейки ключа пред себе си.
	Поне е също толкова лесна за укротяване, колкото останалите. Подавам й ръка и я поглеждам добронамерено.
	Тя прави още една крачка към мен, но изведнъж сякаш нещо я обладава, очите й притъмняват и замахва с всичка сила.
	Студената стомана се стоварва върху кръста ми, малко под гръдния ми кош. Мили Боже, как боли само! Превивам се на две и преди да успея да реагирам, девойката замахва отново — този път се цели в главата ми.
	За щастие, подготовката ми по нищо не отстъпва на тази на Грей. Клякам точно навреме и улавям желязото.
	Сега разбирам защо Грей извади сабята.
	По погледа й личи, че не е готова да се предаде. Избутвам я напред, мъчейки се да измъкна желязото от ръцете й.
	Тя обаче решава да го пусне и аз се прекатурвам назад. После, едва дишайки, докуцуква до коридора.
	Отказвам се. Металният гаечен ключ е на килима, а аз притискам ръка към кръста си.
	Грей не е помръднал от мястото си.
	— Сигурен ли сте, че не желаете да й посягам?
	Навремето не би посмял да ми зададе подобен въпрос.
	Навремето може би щеше да ми пука.
	Не мога да си поема дъх от болка. Щом момичето се отбранява със зъби и нокти още отсега, не тая големи надежди за по-късно.
	Сенките в стаята са се поизместили, описвайки обичайната си траектория. Наблюдавал съм ги стотици пъти.
	Когато и този сезон претърпи провал, отново ще имам възможността да ги погледам.
	— Ранена е — казва Грей. — Няма да стигне далеч.
	Прав е. Пилея си времето.
	Не че не разполагам с цяла вечност.
	— Върви — отвръщам. — Доведи я.


>	Четвърта глава
>	Харпър

	Тичам по дълъг коридор, сърцето ми ще изскочи. Това трябва да е музей или пък някаква историческа сграда. Само по чорапи съм и едва успявам да запазя равновесие върху хлъзгавия кадифен килим. Стените са облицовани в дървена ламперия, каменни колони се издигат до сводестия таван над мен. Тежки дървени врати с дръжки от ковано желязо опасват коридора, но нито една от тях не е отворена.
	Дори не правя опит да ги отварям. Продължавам да бягам. Тук все трябва да има още някой.
	Завивам по една от чупките на коридора и насреща ми се изпречва гигантско, окъпано в светлина стълбище, спускащо се към величествен вход. Помещението долу е с размерите на гимнастическия салон в училище, подът е застлан с тъмни плочки, а прозорците са изрисувани с красиви стъклописи. По стените висят гоблени в лилаво, зелено, червено, тук-таме блещукат и нишки златно и сребристо. Отстрани са подредени маси, отрупани с всевъзможни сладкиши и чаши за шампанско.
	Изглежда се готвят за сватба, или пък за парти. Не и за отвличане обаче.
	Толкова съм объркана — но поне открих врата.
	Пиукане пронизва тишината.
	Таймерът на Джейк.
	Измъквам телефона от джоба си, взирайки се в мигащите нули на екрана. В гърлото ми засяда буца. Не знам дали е успял да се измъкне.
	Трябва да запазя самообладание. Сълзите ми няма да помогнат с нищо. Намеря ли безопасно място, ще се обадя на 911.
	Хващам се за перилата и се втурвам надолу по стълбите. Левият ми крак всеки момент ще поддаде, но наум се заканвам да го отрежа, ако не ме изведе оттук. Заплахата върши работа.
	Тъкмо завивам зад ъгъла, когато музикални инструменти едновременно се издигат над столовете.
	Веднага залягам, очаквайки някой от тях да полети към мен, вместо това те засвирват в унисон пред очите ми. Великолепна симфония от флейти, тромпети и цигулки.
	Това трябва да е трик. Оптична илюзия. Като в лунапарк, където инструментите се задействат от движение.
	Сграбчвам една от флейтите, напълно убедена, че виси на тъничка корда от тавана.
	Греша. Стоманата вибрира така, сякаш някой е долепил устни до нея и свири. Лека е като перце, няма батерии, говорител. Нищо.
	Доближавам я до ухото си — звукът се лее от вътрешността на инструмента.
	Отстъпвам назад и я захвърлям настрана.
	Флейтата отново се понася над стола, като че невидим музикант седи на него и я държи пред устата си. Клавишите се спускат и издигат под нечии призрачни пръсти.
	Преглъщам тежко. Това е сън. Натъпкана съм с хапчета. Все има някакво обяснение.
	Прахосвам си времето. Трябва да се измъкна оттук.
	Спускам се към вратата с усещането, че ще се окаже заключена — за пореден път греша. Озовавам се на мраморна площадка, топъл въздух обгръща тялото ми. Пред очите ми се разкриват каменни стени и стъпала, водещи към пътека от речни камъни. Насреща ми се простира безбрежна зелена ливада. Цветни лехи. Гигантски фонтан хвърля пръски вода. В далечината се шири гъста тучна гора.
	Никъде не виждам асфалтирани пътища.
	Вратата се затваря зад гърба ми, приглушавайки звуците на разкошната симфония. Бавно се спускам надолу по стълбите. Сграда от кремави тухли, мрамор и камък се извисява зад мен.
	Това не е музей. Дворец е. При това голям.
	Наоколо не се мярка жива душа. Тишината кънти в ушите ми. Не се чуват коли. Нито пък бръмченето на електрически далекопроводи. В небето не летят самолети.
	Вадя телефона от джоба си и набирам 911.
	Той отказва да ми съдейства. _Няма обхват._
	Разтръсквам го, все едно това ще помогне. Екранът е притъмнял.
	Няма клетки на мобилни оператори. Няма безжичен интернет. Няма блутут.
	От свитото ми гърло се изтръгва скимтене.
	_Онези инструменти свиреха сами._
	Не ми хрумва логично обяснение. Знам само, че се безпокоя за брат си все повече и повече с всяка изминала минута.
	Осенява ме ужасяваща мисъл. Ако нещо се е случило с Джейк, то мама е съвсем сама. Представям си я как лежи в леглото и кашля безспирно заради рака, превзел белите й дробове. Гладна е. Има нужда някой да й даде лекарствата и да я заведе до тоалетната.
	Внезапно погледът ми се премрежва. Забърсвам бузите си и насилвам краката си да продължат да тичат. Суитшъртът полепва по тялото ми.
	Чакай малко. Това е пот. Топло е.
	Във Вашингтон беше кучи студ.
	_Ще се паникьосвам по-късно._ Сега трябва да се размърдам.
	Отвъд просторен двор, прорязан с пътеки от речни камъчета, се вижда друга постройка. Цветя се спускат по дървени решетки, избликват от грамадни сандъци, красят огради и градини. Нито следа от хора обаче.
	Мускулите ми горят от изтощение, а по бузата ми се стича струйка пот. Моля се това да се окаже гараж, защото скоро ще имам нужда от някакъв вид превозно средство. Не мога вечно да бягам. Долепвам гръб до стената на двореца, мъчейки се да си поема въздух. Наострям слух.
	Нито звук. Насочвам се към сградата в далечния край на двора, левият крак ме умолява да му дам почивка. Провирам се през вратата, едва не губя равновесие заради подгизналите си чорапи.
	Три коня отмятат глави и пръхтят насреща ми.
	Еха! Значи не е гараж. _Конюшня е._
	Още по-добре. Не зная как да запаля кола без ключове, но пък мога да яздя.
	Преди животът ни да се срине, когато татко все още имаше работа и репутация, ходех на конна езда. Първоначално бе просто част от лечението след всичките операции, които претърпях, но с времето се превърна в истинска страст. Даде ми свобода — чувствах краката на коня като свои собствени. Работех в конюшните и в замяна ми позволяваха да яздя колкото си поискам. Докато не се преместихме в града.
	От всичко, което се наложи да изоставим, конете ми липсват най-много.
	От двете страни на пътеката в конюшнята има по тридесет бокса, преградени с боядисани в наситени цветове дъски, извисяващи се почти до тавана. Козината на добре гледани коне сияе под светлината на таванските прозорци. По стената висят оглавници с лъскави токи и полирана до съвършенство кожа. По пътеката няма и сламка сено, нито пък рояци мухи кръжат над купчинки зърно. Конюшнята е направо образцова.
	Кон с еленова окраска проточва нос и помирисва ръката ми. Юздите му са привързани към халка и е оседлан. Дори не трепна от появата ми в конюшнята и продължава да ме наблюдава съвсем спокойно. Едър и здрав е, с кафеникава козина, черна грива и опашка. Върху златната плочка на бокса му пише _Желязна воля._
	Прокарвам длан по главата му.
	— Ще ти викам просто Воля.
	В малък шкаф до вратата на отделението му има ботуши и пелерини, както и колан, от който виси ножница с кама.
	Истинско оръжие. _Ура!_
	Опасвам колана около кръста си. Ботушите са твърде големи, но пък обхващат прасците ми почти до коленете и дават допълнителна опора на глезените ми.
	Вмъквам се в бокса и залоствам вратата след себе си. Воля не се дърпа от оглавника, въпреки че с разтрепераните си ръце не успявам да затегна токите от първия път.
	— Извинявай — прошепвам аз, милвайки го по бузата. — Позагубила съм тренинг.
	После чувам една-единствена стъпка — сухото стъргане на ботуш върху камък.
	Вцепенявам се за момент, сетне се шмугвам зад коня, придърпвайки го към сенчестия ъгъл на бокса. Юздите му се хлъзгат в потната ми длан, но продължавам да ги стискам с всичка сила.
	Някой цъка с език на конете и навлиза все по-навътре в конюшнята. Казва им по някоя мила дума, потупва ги по врата. Стъпките се приближават.
	Който и да е това, очевидно проверява боксовете един по един.
	От едната страна на ограждението има дървена полица, вероятно за сено или фураж. Някак успявам да се кача върху нея и заставам на четири крака. Това не е най-удобната позиция за възсядане на коня, но няма как да го сторя от земята. Трябва да се съсредоточа и да пъхна стъпалото си в стремето. Обляна в пот, хващам здраво седлото.
	Иде ми да изскимтя от болка. Това е най-търпеливото създание на света — дори не трепва, когато се мятам на гърба му.
	Ето че успях. Качих се.
	Толкова съм изтощена, че всеки момент ще заплача. Не, аз вече плача. Тихи сълзи се търкулват по бузите ми. Трябва да се махна оттук, каквото и да ми коства това.
	Стъпки, сетне изненадана въздишка. Резето се вдига. Зървам за миг тъмна коса и проблясък на острие. Вратата на бокса бавно се отваря.
	Забивам пети в хълбоците на Воля и надавам безумен вик. Конят е страшно изплашен — и с право. Аз самата съм обзета от ужас. Но все пак животното се спуска напред, отваря вратата с трясък и събаря въоръжения мъж.
	— Давай! — изревавам. — Моля те, Воля! Давай!
	Отново впивам пети в хълбоците му.
	Воля вдига предни крака и най-сетне побягва.
	Очите ми са замъглени от сълзи, но не това ме тревожи. Загубих и двете стремена, а препускаме по заоблени камъни. С лявата си ръка съм сграбчила гривата на Воля, а дясната е обвита около врата му. Щом стъпва на тревата, конят ме подмята като парцалена кукла на гърба си.
	Три силни подсвирвания проехтяват във въздуха.
	Воля моментално спира и се извива настрани. Нямам никакъв шанс. Изхвърчам през рамото му и се сгромолясвам на земята.
	Не мога да помръдна. Вие ми се свят.
	Толкова малко ми оставаше! _Толкова малко!_
	Онези мъже са по петите ми. Виждам само два размазани силуета, не съм сигурна дали е заради сълзите, или съм наранила главата си. Трябва незабавно да се изправя. Трябва да бягам.
	Някак съумявам да стана, но краката ми са като отсечени. Русият мъж вече е до мен и се пресяга да ме улови. Тъмнокосият е зад него.
	— Не!
	Тихичко писукане се изтръгва от гърдите ми. Отстъпвам назад и изваждам камата.
	Чернокосият непознат веднага посяга към оръжието си.
	Правя още няколко крачки назад, препъвам се в собствените си крака и тупвам в тревата.
	— Командире, спрете — нарежда русият мъж и вдига ръце. — Спокойно. Няма да те нараня.
	— Защо тогава ме подгонихте?
	— Така правим с крадците на коне — обажда се тъмнокосият.
	— Грей! — Русият мъж го поглежда на кръв и ми подава ръка. — Моля те. Няма от какво да се боиш.
	Какъв шегобиец!
	Преди не успях да го огледам добре, но сега имам тази възможност. Профилът му е направо поразителен, с подчертани скули и изваяна челюст. Има наситенокафяви очи. Загарът на кожата му подсказва, че е прекарал доста време на слънце. Носи бяла риза и синьо палто, поръбено с кожа и златни шевове. Златни катарами се кръстосват върху гърдите му, а на колана си има кама.
	Гледа ме така, сякаш не за пръв път се сблъсква с подивяло момиче.
	Размахвам заплашително ножа пред себе си.
	— Кажи ми къде съм.
	— Намираш се в двореца „Айрън роуз“, разположен в сърцето на Ембърфол.
	Опитвам се да се досетя дали около Вашингтон има забележителности с подобно име. Този дворец е _огромен_. Би трябвало да съм чула за него. А и таймерът на Джейк е онова парченце от пъзела, което изобщо не пасва. Невъзможно е тъмнокосият мъж да ме е отвел толкова бързо където и да било. Навлажнявам устни.
	— Кой е най-близкият град?
	— Силвърмуун Харбър. — Той пристъпва към мен. — Объркана си. Моля те, позволи ми да ти помогна.
	— Не. — Натиквам камата в лицето му и това го кара да размисли. — Махам се оттук. Прибирам се вкъщи.
	— Няма как да намериш пътя.
	Поглеждам кръвнишки въоръжения мъж зад него.
	— Нали той някак ме е довел тук? Трябва да има изход.
	Чернокосият непознат стои с каменно изражение — не притежава и капчица от чара на русия.
	— Няма.
	Отново му хвърлям заплашителен поглед.
	— Невъзможно е.
	— Е, няма.
	— Достатъчно. — Русият мъж пак ми подава ръка. — Да не обсъждаме това в двора. Хайде, ще те заведа в стаята ти. Гладна ли си?
	Не мога да преценя дали те са луди, или аз полудявам. Стискам с все сила дръжката на камата.
	— Никъде няма да ходя с вас.
	— Разбирам, че си разстроена, но не мога да ти позволя да напуснеш територията на двореца. Опасно е. Не разполагам с войници по Кралския главен път.
	_Кралският главен път?_ — повтарям недоумяващо.
	От думите му лъха страшна логика. Изобщо не се опитва да ме подмами да тръгна с него. По-скоро е изненадан, че имам други идеи.
	Не проумявам къде съм попаднала.
	— Моля те — пробва с по-учтив тон той. — Сама се досещаш, че сме способни да те заведем и насила.
	Сърцето ми препуска лудешки. Досещам се, разбира се. Не знам кое е по-лошо обаче — да ме отведат насила или доброволно да тръгна с тях.
	— Не смей да ме заплашваш.
	— Да те заплашвам ли? Нима смяташ за заплаха това, че ти предлагам подслон и храна?
	Май е обиден. Познат ми е типът мъже, които просто с лека ръка взимат онова, което искат. Той определено не е от тях.
	Нямам представа къде съм, но всичко ме боли. Не мога да продължа да тичам в това състояние.
	Прав е: нищо не им пречи да ме отведат против волята ми. Трябва да си пазя силите.
	Ще си почина. Ще хапна. Все ще намеря изход.
	Притаявам дъх и пъхам камата в ножницата. Очаквам мъжете да не ми разрешат да задържа оръжието, но греша.
	Въпреки плановете, които кроя в главата си, чувствам, че съм се предала. Питам се какво ли би казал Джейк.
	_О, Джейк!_ Не знам дали е добре. Нито пък какво да правя.
	Ще преодолея и това. Нямам друг избор.
	Така че стискам зъби, преглъщам гордостта си и поемам ръката му.


>	Пета глава
>	Рен

	Прибираме Желязна воля в конюшнята и момичето върви безмълвно до мен. Походката й ми подсказва, че сериозно е пострадала. Държи се настрана от мен и Грей, обгърнала се е с ръце, готова е всеки момент да извади камата.
	Впечатлен съм, че се е насочила точно към конюшнята и е намерила оръжие. Повечето момичета, които Грей довлича тук, дори не биха докоснали нож или оглавник. Обикновено се отправят към изобилстващите от всевъзможни премени гардероби на двореца „Айрън роуз“. По това време на сезона другите момичета се настаняват удобно до камината с кристална чаша в ръка, а аз им наливам вино и разказвам закачливи истории, от които се изчервяват.
	Подам ли кристална чаша на тази госпожица обаче, най-вероятно ще я разбие в главата ми.
	— Знам, че ме гледаш — казва. Слънчевите лъчи се плъзгат по тъмните й като нощта къдрици. — Престани.
	Хрумват ми десетки комплименти, но тя не е от типа момичета, които биха въздишали по разкрасените ми лъжи.
	— Ще ми кажеш ли името си?
	Колебае се дали да ми отговори.
	— Харпър.
	Ама разбира се — име с характер. Не е просто поредната Анабет или Изабела.
	— Харпър. За мен е удоволствие да се запознаем, милейди.
	Тя ме гледа така, сякаш й се подигравам.
	— А ти кой си?
	— Казвам се Рен.
	Грей ме стрелва с очи, но не му обръщам внимание. Някога се перчех с титлите си пред момичетата. Но с времето кралството ми потъна в мизерия и разруха, които сринаха гордостта ми.
	— Живееш в дворец — отвръща Харпър. — Нещо ми подсказва, че не си просто Рен.
	— Нима ще те впечатля, ако ти изброя всичките си титли? — Опитвам се да възбудя любопитството й, но ми коства повече усилия, отколкото навремето. — Аз също си мисля, че не си просто Харпър.
	Тя не отговаря, погледът й се спира върху Грей.
	— А той?
	— Грей от долината Уайлдторн — казвам аз. — Командир на Кралската гвардия.
	Грей й кимва.
	— Милейди!
	— Командир. Това означава, че трябва да има подчинени. — Харпър присвива подозрително очи. Нямам представа откъде я е намерил Грей, но недоверието й е в пъти по-силно от това на предишните момичета. — Къде са?
	Някои избягаха, други намериха смъртта си, но й спестявам истината.
	— Няма ги. Сами сме.
	— Значи само вие двамата живеете тук?
	— Май не ми вярваш. Уверявам те, че няма да откриеш никой друг.
	Очаквам да ме засипе с още куп въпроси, но тя като че ли се затваря в себе си. Върви по крайчеца на пътеката, възможно най-далеч от нас.
	— Не е нужно да се отдалечаваш толкова — продължавам аз. — Няма защо да се боиш от мен.
	Е, поне засега.
	— Така ли било? — Погледът й е пронизителен. — Тогава защо не ми кажеш какво плануваше да правиш с жената, която командир Грей _трябваше_ да отвлече?
	— Нямаше да я нараня. Поне не в самото начало и не нарочно. Грей е обучен да защитава момичетата от мен, когато се преобразя и загубя контрол над действията си.
	— Тя беше в безсъзнание. Не тръгваше по собствено желание. — Думите й режат като бръснач. — И за твое сведение, аз също бях доведена тук насила.
	Извръщам поглед. Някогашната ми арогантност е заменена от срам.
	Спомням си времето, когато хората ми се опасяваха от деня, в който ще стана техен крал — в очите им бях разглезен, самовлюбен и недостоен наследник на баща си.
	Сега съм самовлюбен и разглезен по друг начин, но все така непригоден за владетел.
	Достигаме стъпалата на двореца и аз й подавам ръка, но тя сама закуцуква нагоре. Грей отваря широко портата и от нея се излива приповдигната мелодия.
	Харпър замръзва на място.
	— Това е просто музика — обяснявам й. — Признавам си, че и аз навремето я намирах за същинско чудо.
	Вече я ненавиждам.
	Обикновено момичетата са очаровани, дори възхитени от нея, но не и Харпър — изглежда така, сякаш иска час по-скоро да се махне оттук.
	Въпреки това прекрачва прага на залата и се вглежда в инструментите. Слага пръсти върху вибриращите струни на цигулка.
	— Това трябва да е номер.
	— Дори да ги хвърлиш в камината или да ги разбиеш на парченца, нищо не е в състояние да спре музиката. Повярвай ми, пробвал съм.
	Тя повдига вежди.
	— Хвърлял си музикални инструменти… в камината?
	— Да.
	В интерес на истината изгарял съм целия дворец до основи. И то неведнъж. Музиката продължава да звучи от овъглените отломки и пепелта.
	Първия път беше доста впечатляващо.
	Посочвам стълбището, преди да ми е задала още въпроси.
	— Да ви покажа стаята ви, милейди?
	Грей остава на мястото си, а Харпър се изкачва с мен по стълбите, водещи към западното крило. Винаги водя момичетата в стаята на Арабела, защото по-голямата ми сестра притежаваше вкус към деликатните и внасящи уют неща: цветя, пеперуди и дантела. Арабела понякога проспиваше половината ден, ако учителите й позволяха, затова нощното й шкафче вечно бе отрупано с храна: бисквити с мед, сладко и резенчета сирене, чайник и кана вода. Малко полуразтопено кубче масло обикновено я очакваше до бисквитите.
	Отключвам вратата и я отварям широко, сетне кимвам към далечната страна на стаята.
	— Зад тази врата ще откриеш гореща вана, а зад другата има гардеробна. — Оглеждам раздърпаното й, подгизнало от пот облекло. — Тук има предостатъчно дрехи, ако… желаеш да се преоблечеш.
	— И ще ме оставиш сама?
	— Нали това искаш?
	Харпър предпазливо пристъпва вътре. Обхожда с пръст нощното шкафче, спирайки се за момент пред храната — не си взима нищо обаче.
	Набърчвам чело и поглеждам краката й, обути във възголеми конярски ботуши. Левият й глезен изглежда изкривен.
	— Сигурна ли си, че няма как да ти помогна?
	Тя се обръща изненадано.
	— Какво?
	— Очевидно си пострадала.
	— Не съм… нищо ми няма.
	Не мога да преценя дали това е гордост, страх или комбинация от двете. Докато се мъча да го разгадая, Харпър казва:
	— Искам да остана сама.
	— Разбира се, милейди.
	— Почакай.
	Спирам с ръка на вратата.
	— Да?
	Тя прехапва устна, оглеждайки разкошната спалня на Арабела.
	— Това място. Музиката. Да не би да е… — Гласът й заглъхва и по лицето й се изписва смут. — Както и да е.
	— Магия? — продължавам изречението й аз.
	Харпър въздъхва наглед с надежда, но изведнъж се намръщва.
	— Подиграваш ми се. Забрави. Вече можеш да си вървиш.
	— Както кажеш. Ще се върна по пладне.
	Затварям вратата след себе си, но не мога да помръдна. Този сезон започва изключително зле. Никога няма да спечеля доверието й.
	Отново ще се проваля.
	Слагам ръка на вратата. Усещам дишането й от другата страна.
	— Не ви се подигравах, милейди. — Замлъквам за миг, но тя не отговаря. — Дворецът не е омагьосан.
	Тя сякаш е долепила устни до дървото.
	— Хубаво. Какво е обяснението тогава?
	— Прокълнат е.
	И с тези думи врътвам ключа и го взимам със себе си.

	* * *

	Както обикновено, изкарвам яда си на Грей.
	Или пък може би е обратното. Бива ме със сабята, но не колкото него.
	Намираме се на тренировъчната арена и наоколо отеква звън на стомана. Командирът за миг сваля гарда и замахвам към ребрата му, но той веднага се отмества и парира удара. Атаките му са светкавични и почти смъртоносни — нямам нищо против, защото по този начин окупира цялото ми внимание.
	Грей среща сабя в моята, оттласквайки ме назад. Сражаваме се вече от около час и вадички пот се стичат през косата ми. Закантвам ботуши в пясъка, готов за контраатака. Замахвам с всичка сила, надявайки се да го сваря неподготвен.
	Изглежда се получава, защото Грей отстъпва назад. Но съм далеч от мисълта, че имам предимство. Той не се е предал, а просто изчаква удобния момент да атакува.
	Търпението му е безгранично. Завиждам му за това.
	Спомням си деня, когато го назначиха в личната ми гвардия, макар че не съм сигурен защо. Не обърнах особено внимание на никого от гвардейците тогава. Поредният субект, заклел се да даде живота си за мен. Случи ли се нещо с един от тях, веднага му намират заместник.
	Но Грей изгаряше от желание да се докаже. Мисля, че точно това помня най-ясно: пламенността му.
	Бързо я унищожих, наред с всичко останало.
	Грей симулира атака. Открива ми се възможност и отново замахвам с все сила. Той заляга и се спуска да ме наръга с дръжката на сабята си. После ме удря и с рамо.
	Свличам се на земята. Сабята ми тупва в прахта.
	— Страхотна демонстрация, Ваше височество.
	Женски глас и ръкопляскане долитат от оградата на арената. През главата ми минава налудничавата мисъл, че Харпър някак се е измъкнала от стаята си.
	Но не е Харпър. Това е Лилит. Последната — единствената — магьосница в Ембърфол. Баща ми ги изгони всичките от кралството преди цяла вечност.
	Заради глупостта си не направих същото.
	Грабвам сабята си и се изправям на крака тъкмо когато Лилит се качва на арената. Дори прахта не дръзва да се полепи по полите й.
	Изпитвам непреодолимо желание да забия острието в гърдите й, но вместо това го прибирам в ножницата.
	Пробвал съм вече. Никога не завършва добре.
	Покланям й се доземи и целувам ръката й бегло. Пускам в действие чара си.
	— Добър ден, лейди Лилит. Утринната светлина ви отива, както обикновено.
	Поне това е самата истина. Мека кожа, розови страни, устни с цвят на роза, криещи стотици тайни. Гарванови коси се спускат до раменете й. Копринена рокля в изумрудено прилепва по всяка извивка на тялото й, подчертавайки изваяната й фигура. Цветът кара зелените й очи направо да сияят. Обляна от утринните слънчеви лъчи, тя е наистина ослепителна. Навремето ми завъртя главата, но нищо хубаво не излезе от това.
	— Какви обноски само! — отговаря с леко подигравателен тон Лилит. — Човек би си помислил, че си израснал в кралско семейство.
	По принцип не отвръщам на провокациите й, но напоследък ги приемам като вид съревнование.
	— Права си — съгласявам се аз. — Но някои уроци са по-трудни за научаване от други.
	Лилит поглежда към Грей, който мълчаливо стои зад мен.
	— Командир Грей наистина ли си въобразява, че онова кльощаво момиче е способно да развали проклятието ти?
	— Доколкото знам, първоначално се е спрял на друга.
	— Въпреки това захвърляш отдалата ти се възможност и оставяш девойката да вехне съвсем сама в стаята си?
	— Тя не пожела компанията ми. Не бих насилвал никое момиче.
	— Колко галантно от твоя страна!
	— Играя по твоите правила повече от триста сезона. Оставя ли някоя от тях да повехне, както се изразяваш ти, друга ще заеме мястото й.
	Лицето й притъмнява.
	— Значи си се предал. Толкова ли си изморен от малкия ни танц?
	Да. Изтощен съм до краен предел.
	— Никога — лъжа я. — Всеки следващ сезон ми носи по-голяма наслада от предишния, милейди.
	Тя не е вчерашна обаче.
	— От пет години кралството ти тъне в нищета. Хората живеят в постоянен страх от свирепото животно, което ги избива един по един. А ти отказваш да се възползваш от възможността да ги спасиш?
	_Пет години._ Едновременно по-дълго и по-кратко време, отколкото си представях — не че има как да уловя нишката на заплетената й магия. Знаех, че времето отвъд стените на двореца продължава да тече. Знаех и че хората ми страдат. До този момент не осъзнавах колко непоносими са мъките им.
	Яростта заговаря вместо мен.
	— Вината за бедността и страданията на хората не е изцяло моя.
	— Напротив, принце мой. Чудя се колко ли още възможности да ги спасиш ще ти предостави съдбата. — Лилит извръща поглед към Грей. — Твоята дарба тежи ли ти, командире? Навярно не цениш достатъчно способността да прекосяваш от другата страна в началото на всеки сезон.
	Вцепенявам се. От думите й винаги лъха заплаха. Едно време не го проумявах, но вече се научих да чета между редовете.
	— Никога не се уморявам да служа на принца, милейди.
	Гласът му е лишен от емоция. Грей няма навика да увърта или да предизвиква събеседника си — винаги дава точни и ясни отговори.
	Най-вероятно е придобил това умение от службата си при мен.
	— Командир Грей оценява великодушието ти — намесвам се аз, възползвайки се от суетата й. Вземе ли лентата му, той вече няма да има как да преминава в другия свят. Тогава шансовете ми да разваля проклятието съвсем биха се стопили. — Често ми говори за ненадминатото ти благородство и грация.
	— Очарователен лъжец си, Рен — отговаря тя и ме потупва по бузата.
	Сепвам се, а Лилит се усмихва със задоволство. Боготвори тези мигове — страхът ми й дава живителна сила. Притаявам дъх, готов кръвта ми да обагри в аленочервено пясъка.
	Чародейката внезапно насочва вниманието си към Грей.
	— Какво се е случило с врата ти?
	Вдига ръка, пръстите й са на милиметри от гърлото му.
	Той не смее да помръдне.
	— Просто недоразумение.
	— Недоразумение ли? — Лилит прокарва пръст по драскотината и тя се оцветява в яркочервено. Тънка струйка кръв се спуска по врата му. — Онова момиче ли те подреди така?
	Грей продължава да стои напълно неподвижен.
	— Да, милейди.
	Изпитвам непреодолима нужда да я спра, знаейки, че последствията за Грей ще са много по-тежки.
	Тя се присламчва още по-близо до него.
	— Май започвам да харесвам тази девойка. Все пак е успяла да пусне кръв на великия командир.
	Отново обхожда с пръст драскотините.
	Грей дори не трепва, но очите му издават гняв.
	Стискам зъби. Някога си мислех, че вилнеещото чудовище е най-лошата част от проклятието, но бързо разбрах, че греша. Безкрайните унижения и наказания са още по-мъчителни. Както и безсилието да си върна онова, което ми се полага.
	Лилит за трети път прокарва пръст по врата му, в очите й заинтригувано проблясват пламъчета.
	Грей се сепва и въздиша през зъби. Помирисвам горяща плът.
	Усмивка грейва на лицето на Лилит.
	Пристъпвам напред и я сграбчвам за китката.
	— Престани.
	Чародейката повдига вежда изумено.
	— Принц Рен! Каква смелост само! Човек би си помислил, че те е грижа за хората ти.
	— Остави ми един-единствен подчинен и няма да ти позволя да го нараниш. Ако толкова искаш да си играеш, играй си с мен.
	— Добре тогава.
	Замахва с другата си ръка към стомаха ми.
	Отначало не усещам ноктите й. Не усещам нищо.
	После болката ме завладява, сякаш нагорещен ръжен е долепен до кожата ми.
	Погледът ми се премрежва и се свличам на колене в прахта. Грей понечва да ме улови. Притискам ръка към корема си, но раната е пропита с магия и аз съм безсилен пред нея. Във вените ми тече лава.
	Копнея тъмнината да ме погълне. Копнея да потъна в забвение. Копнея да _умра_.
	Продължавам да коленича на земята, крепи ме само здравата ръка на Грей.
	_Извади сабята си, командире_, иска ми се да изкрещя. _Сложи край на всичко това._
	Няма да се получи. Отново ще се събудя в онази прокълната стая, чакайки Грей да се завърне с поредното момиче.
	Лилит заговаря някъде над мен.
	— Наистина ли си толкова изтощен, скъпи мой принце? Желаеш ли да прекратя страданието ти?
	— Да, милейди.
	Гласът ми е едва доловим шепот. Думите ми са молба. Молитва. Дори да загубя живота си, заедно с моите ще приключат и страданията на хората ми. Грей ще получи обратно свободата си.
	— Тъй като съм великодушна, принц Рен, ще се смиля над теб. Това е последният ти сезон. Дните ти ще се нижат едновременно с тези в Ембърфол. Когато сезонът изтече, „Айрън роуз“ ще възвърне предишния си облик.
	Обзема ме вълна от облекчение, най-после мога да си поема въздух. Последният ми сезон. Някак ще понеса тези три месеца и после съм свободен. Иска ми се да целуна краката й и да заплача от щастие.
	— Какво ще се случи — пита ненадейно Лилит, — когато се провалиш с това момиче и останеш завинаги преобразен в чудовище?
	Въпросът едва не спира сърцето ми.
	— Не съм ти оставила само един подчинен — продължава тя с глас, остър като бръснач. — Не аз обрекох Ембърфол на нищета и разруха. Нито пък аз ще съм тази, която ще избие народа ти.
	От гърлото ми се изтръгва стенание. Изгарящата болка си проправя път до главата ми и очите ми се замъгляват.
	— Вината е твоя. Само твоя, Рен. Ти си този, който ще обрече всички на гибел.


>	Шеста глава
>	Харпър

	Кроя план за бягство.
	Не върви особено добре.
	Тази спалня е не по-малко поразителна от всичко останало в двореца, но я чувствам като затворническа килия. Няма нищо подходящо, с което да отключа вратата — не че знам как да го направя. „Намери остър метален предмет“ би трябвало да е първата стъпка, в която аз вече се провалих. На тоалетката няма нито една фиба за коса, но пък ако ми скимне да се преобразя до неузнаваемост, разполагам с купища гримове, панделки и благоуханни мазила.
	Може би по-късно.
	Грамадното балдахиново легло е застлано със сатенени чаршафи и завивки от гъши пух. Всичко е в розово и бяло с миниатюрни бродерии на цветя и фини скъпоценни камъчета. Вече огледах первазите на пода, но никъде не открих електрически контакти. През прозорците влиза слънчева светлина, ала и газените лампи по стените са запалени. В банята има течаща вода — слава Богу! — която доставят с макара и кофи. Ваната изглежда така, сякаш току-що е напълнена — макар че от нея се издигат облаци пара повече от час. Това или е част от „проклятието“, или някъде има бойлер.
	Някое друго момиче наистина би се зарадвало на гардеробната. Голяма е почти колкото спалнята и изобилства от всевъзможни рокли. Коприна, тафта и сатен във всички цветове на дъгата. В дъното, под малко прозорче, е разположен скрин с пет чекмеджета. Пристъпвам към него с надеждата да открия фиби, а защо не и резервен комплект ключове, но отново нямам късмет.
	Вътре има цял куп бижута.
	Диаманти, сапфири и изумруди блещукат върху малки сатенени възглавнички, които ми напомнят на онези в изисканите бижутерийни магазини. Обици. Гривни. Огърлици. Пръстени. Някои от тях са масивни и кичозни, други нежни и изтънчени. Тези неща ми изглеждат съвсем истински… и скъпи.
	Спомням си как мама заложи годежния си пръстен, за да избави татко от поредните неприятности, и ме обзема силен гняв.
	Рен не е виновен за болестта й, за безразсъдството на татко, нито пък за „бизнес партньорите“, но въпреки това тази стая е като плесница в лицето.
	Трябва да преодолея гнева си, преди да ми е отнел способността да мисля.
	_Размърдай се, Харпър._
	Във второто чекмедже се натъквам на три диадеми, всичките украсени с обилно количество скъпоценни камъни. Тиари. Ама разбира се.
	Въздъхвам и отварям третото. Дрехи, но далеч по-практични от хилядите рокли наоколо. Панталони за езда от еленова кожа, плътни вълнени пуловери и тънки долни ризи.
	Оглеждам изтърканите си дънки и износения суитшърт. Ако искам да се измъкна оттук на кон, ще са ми нужни нови дрехи.
	Изваждам чифт панталони за езда, риза и тъмнозелен пуловер от чекмеджето. Пуловерът има кожени връзки от двете страни и в краищата на ръкавите. Стягам ги здраво.
	В четвъртото чекмедже са скътани дълги вълнени чорапи. Обувам ги, завързвам взетите назаем ботуши и слагам колана с камата на кръста си.
	_Камата._ Не разбирам. Ако наистина искаха да ме наранят, защо ми позволиха да задържа камата?
	Ако ли пък _нямат намерение_ да ме нараняват, защо ме заключиха в тази стая?
	Умът ми не го побира. Така или иначе, трябва да се измъкна от тук.
	Само че единственият изход е прозорецът. През него се разкрива ослепителна гледка към конюшнята и озарената от слънцето гора — добивам ясна представа и за височината. Мога да си направя въже от роклите и поне мислено да се спусна през прозореца, тъй като тялото ми не би понесло подобно начинание.
	Стоя настрана от храната цяла сутрин, но ароматът на топли бисквити и мед е просто неустоим. Не съм яла от снощи, но се страхувам да не би апетитната храна да се окаже капан. Изтягам се на леглото и размишлявам.
	Само храна ми се върти в главата.
	В края на краищата предпазливо отхапвам от бисквитата.
	Тя направо се разпада в устата ми. Медът е топъл и прекрасен. Това е най-вкусната храна, която съм опитвала някога.
	Нищо не се случва, затова се наяждам до насита.
	Паниката ми отстъпва място на твърда непоколебимост. Успея ли да избягам от стаята, все някак ще успея да се измъкна и от онези мъже.
	Изваждам телефона на Джейк от джоба си. Проверявам за стотен път дали има обхват — резултатът е все същият.
	Според цифрите на екрана, наближава обяд. Рен каза, че ще се върне по пладне.
	Мускулите ми са сковани и надали ще съм в състояние да тичам, но мога да пробвам да го изненадам. Добутвам стол до вратата и се настанявам на него.
	Самотата ме изпълва с тревога. Ако Джейк е успял да се отърве невредим, то вече със сигурност е разбрал, че с мен се е случило нещо.
	Ако ли пък не се е отървал невредим…
	— О, Джейк — прошепвам на екрана. — Иска ми се да можех да те видя.
	Телефонът е напълно безполезен.
	Сещам се за един начин да го видя. Натискам „галерия“. Той не е почитател на селфитата — доколкото знам, дори няма профил в социалните мрежи, — но си прави снимки с мама, когато го помоли.
	_Не искам да ме забравяте_, винаги казва тя. Няма как да й откаже.
	И ето че най-скорошната снимка е на Джейк и майка ни. Напоследък тя почти не става от леглото, затова брат ми е легнал до нея и я целува закачливо по бузата. Тъмната му чуплива коса е прекалено дълга и влиза в очите му, а мама е сложила немощната си ръка на брадичката му. Вдигнала е поглед към камерата, оредялата й коса е застлала възглавницата като паяжина.
	Иска ми се да знаех. Иска ми се да знаех дали са добре. Преглъщам буцата в гърлото си и преминавам към следващата снимка. На нея отново е мама. И пак. Следва снимка на нас двете с мама, аз съм я прегърнала силно и съм се сгушила в рамото й. Гледаме телевизия, по лицата ни се отразяват цветовете на екрана. Изобщо не си спомням Джейк да ни е снимал.
	Превъртам напред. Двамата с Джейк правим муцунки на камерата. Тогава се опитвах да го разведря след поредната мръсна работа.
	Превъртам още напред. Джейк показва среден пръст. Браво, няма що.
	И още напред. Джейк е смушил лице във врата на друго момче. Затворените му очи и леко раздалечени устни ми подсказват, че това е повече от приятелска целувка.
	Пръстите ми застиват за миг върху екрана. Другото момче е афроамериканец с шоколадова кожа и късо подстригана коса. Усмивката му е мързелива. Блажена. Има мили очи. Съдейки по ъгъла, той е авторът на снимката.
	Виждам го за пръв път в живота си.
	Бавно преминавам към следващата снимка.
	На нея пак са те, облечени в същите дрехи. Джейк носи бейзболна шапка с козирката назад и е прегърнал непознатото момче.
	Изглежда щастлив. Не си спомням кога за последно съм виждала брат си щастлив.
	Почуквам снимката, за да видя датата.
	От миналата седмица е. Джейк не ми е споменавал за никого, така че сигурно е било просто флирт. Не го виня. Най-вероятно търси отдушник на насъбралото му се напрежение.
	Странно ми е обаче, че го е запазил в тайна.
	Прехвърлям напред. Поредна тяхна снимка, този път заснета в друг ден. Брат ми се смее и е закрил очите си с ръка. Другото момче се усмихва широко.
	Отново плъзвам пръст по екрана. Снимките нямат край.
	Сърцето ми ще изскочи. Джейк не ми е споменавал да има връзка с някого. Нито веднъж.
	Не знам как да тълкувам всичко това. Или пък дали изобщо е от някакво значение. Аз продължавам да съм заключена в тази проклета стая. Джейк може да е пострадал. Джейк може да е…
	Усещам, че се задушавам. Не бива да ми минават подобни мисли. Трябва да се разсея с нещо.
	Разтреперана като лист, отварям съобщенията на брат си. Никога досега не съм ровила из телефона му, но няма какво друго да правя.
	Четири текстови разговора се появяват на екрана.
	Лорънс, „шефът“ на Джейк. Набърчвам чело.
	Мама.
	Аз.
	Ноа.
	_Ноа._ Не е редно да поглеждам.
	Все пак го правя.
	Последно са си писали около час преди „работата“ на Джейк.
	__Ноа:__ Смяната ми свършва в 7. Добре ли си?
	__Джейк:__ Да. Ще приключа дотогава.
	__Ноа:__ Моля те, кажи ми с какво се занимаваш.
	__Джейк:__ Скоро ще ти кажа.
	__Ноа:__ Моля те, обещай ми, че ще внимаваш.
	__Джейк:__ Обещавам.
	__Ноа:__ Обичам те.
	__Джейк:__ И аз те обичам.
	_Обичам те._ Той обича някого? Брат ми е влюбен?
	Ще ми се да бях научила по-рано. Ще ми се да знаех повече. Ще ми се да знаех какво означава това. Винаги сме си споделяли всичко. Поне аз нямам никакви тайни от него. Беше невъзможно да имаме приятели, откакто татко се забърка с Лорънс, а мама прекарва по-голямата част от живота си в леглото. Двамата с Джейк сме съвсем сами от толкова дълго време.
	В ключалката внезапно се завърта ключ.
	Притаявам дъх. Той е тук.
	Вратата полека се открехва.
	Изваждам камата и се втурвам напред. Планът ми е чисто и просто „мушкай и бягай“, но нещата не тръгват никак добре. Нечия ръка изтласква моята, крак обхваща глезена ми като кука и преди да имам време да реагирам, се сгромолясвам на дървения под. Камата изхвърча в една посока, телефонът на Джейк в друга.
	Пред мен не стои Рен, а Грей.
	Докопвам се до ножа и го вдигам пред себе си, но командирът не помръдва от прага. Сърцето ми сякаш се е качило в гърлото, а той дори не е запъхтян.
	— Само посмей отново да ми извадиш оръжие — казва Грей — и те уверявам, че няма да бъда толкова благосклонен.
	Стискам още по-здраво камата.
	— Добре се справих с железния ключ.
	— О, да. — Той посочва стаята с ръка. — Да те питам тогава: доволна ли си от това, което постигна с него?
	— Какво искаш? Къде е Рен?
	— Неразположен е.
	Погледът му се спира върху телефона на Джейк.
	Сърцето ми за миг спира да бие. Това е единствената ми връзка с мама и Джейк. Е, нещо такова.
	Веднага се спускам към него, но Грей е по-близо — а и нямам шанс срещу командира. Той се е вторачил в екрана, преди да съм прекосила и половината разстояние.
	Криво-ляво се изправям на крака и насочвам ножа към него.
	— Върни ми го. Веднага.
	Гласът ми е пропит с ярост и страх. Грей вдига очи към моите. Драскотините по врата му са яркочервени, изглеждат доста по-зле отпреди. Хубаво. Надявам се да са инфектирани.
	Поглежда острието и повдига леко вежди.
	— Значи си готова да се биеш за него?
	Тонът му е вледеняващ. Двамата се Рен са пълни противоположности. Единият е галантен и вежлив, а другият е просто един насилник.
	— И още как.
	Командирът ненадейно се пресяга и сграбчва китката ми. Аз се оттласквам назад.
	— Вече знам, че не бива да те подценявам.
	Гърча се като червей на рибарска кукичка, а той дори не трепва. Толкова съм глупава. Понечвам да забия коляно в чатала му.
	Той мигновено пристъпва напред и осуетява намеренията ми. Тъкмо когато съм убедена, че ще ме цапардоса в лицето или ще ми пререже гърлото, Грей казва:
	— Не се впрягай толкова. Ето ти го.
	Гласът му е спокоен — напълно противоречащ на логиката. Пулсът кънти в главата ми и първоначално дори не осъзнавам, че ми подава телефона.
	Грабвам го със свободната си ръка и го пъхам в джоба си. Иде ми да ревна от облекчение.
	Както и от начина, по който е приковал ръката ми над главата.
	Бавно я спуска надолу, но не отхлабва захвата си.
	— Тези приспособления не работят тук.
	— Не ми пука. Пусни ме.
	Но той не ми обръща внимание, а започва да отлепя един по един пръстите ми от дръжката на камата.
	— Престани. — Мъча се да докопам китката му. — Няма да ти позволя да го вземеш.
	— Не се и опитвам. — Грей отскубва ножа от ръцете ми, преобръща го с върха надолу и отново ми го подава. — Пробвай така.
	Аз го гледам с празен поглед.
	— Какво?
	— Ако продължаваш да размахваш камата като сабя, скоро ще си отсечеш ръката.
	— К-какво?
	Говори ми сякаш сме стари приятели, седнали на сладки приказки.
	— Много бързо скачаш на бой. Малко техника ще ти се отрази добре.
	Значи все пак няма да ме убие. Сърцето ми се успокоява.
	Завърта китката ми така, че дръжката да се падне в средата на гърдите ми, а върхът на острието да е наравно с неговото.
	— Виждаш ли? Сега можеш да се защитиш, когато противникът те нападне. С мъничко късмет би могла да ме нанижеш право на острието си.
	Устните ми се движат, но не излиза нито звук. Не мога да преценя дали съм ядосана, или по-скоро впечатлена.
	— Мога ли да го направя още сега?
	Той се усмихва напълно искрено.
	— Може би следващия път.
	Сетне отстъпва назад и ме пуска. Мислите ми препускат бясно. Цяло чудо е, че все още не съм изпуснала камата.
	Грей се обръща към прозореца, през който в стаята се излива ярка пладнешка светлина.
	— Вечерята ще бъде сервирана по тъмно. Негово височество ще дойде да те придружи.
	Насилвам се да кимна. Преглъщам. Проговарям.
	— Добре. Ясно.
	След миг командирът си отива и заключва вратата подире си.


>	Седма глава
>	Рен

	Събуждам се с изгаряща болка в стомаха. Чувствам тялото си разкъсано на малки парченца.
	Прокарвам ръка по корема си. Не напипвам превръзки. Лилит дори не е пробила кожата ми. Понякога това е още по-лошо — когато болката е изцяло причинена от магия. Магията зараства по-бавно.
	Бумтящ огън пръска сенки по стената. От Голямата зала звучат флейти, които ми подсказват, че остава един час до вечеря. Намирам се в спалнята си, лекият есенен полъх от прозореца гъделичка лицето ми.
	Освен това съм съвсем сам.
	Понечвам да се изправя, но болката ме тръшва обратно на леглото. Въздъхвам през зъби и си припомням предупреждението на Лилит. Каза, че това ще е последният сезон — нещо, което би следвало да ме успокои, но тя го превърна в нова форма на изтезание.
	Впивам ръка в корема си и някак успявам да седна.
	— Грей!
	Гласът ми звучи така, сякаш съм погълнал шепа пепел от камината.
	Той веднага се появява на прага.
	— Да, господарю?
	Опипвам лицето си с пръсти.
	— Какво се е случило?
	Командирът отива до масата и отваря бутилка. Червената течност проблясва на светлината.
	— Лилит дойде на арената.
	— Това си го спомням. — Премествам се напред. Болката като че ли поотслабва. Драскотините на шията му са потъмнели и хванали корички. — Нарани ли те, след като загубих съзнание?
	— Не.
	Грей ми подава чаша и аз моментално я поемам. Първата глътка прогаря гърлото, после и стомаха ми, но тази болка е добре дошла, понеже ще притъпи другата.
	Той не налива на себе си. Както обикновено. Навремето на гвардейците им бе забранено да пият, но тези правила отдавна не важат.
	Въпреки това знам, че предложа ли му питие, ще откаже. Така че не се и опитвам.
	— Отби ли се при момичето?
	— Да.
	След като врътнах ключа тази сутрин, очаквах да заблъска с всичка сила по вратата. Тъкмо обратното — тя потъна в облечена в мълчание ярост.
	— Благоволи ли изобщо да разговаря с теб?
	— Извади ми нож заради едно от онези приспособления, което всички разнасят със себе си.
	Никак не съм изненадан.
	— Нещо друго?
	— Интересна е.
	Вдигам учудено поглед. За пръв път чувам Грей да описва някое от момичетата с подобна дума.
	— Интересна ли?
	— Импулсивна е, но смятам, че е готова да се сражава до смърт за нещата, които иска.
	Това вече е интересно.
	Като се има предвид, че не желае нищо повече от това да се прибере вкъщи, е и доста обезсърчаващо.
	Още отсега се страхува от мен. А дори не е видяла чудовището.
	Тези мисли не са продуктивни. Пресушавам чашата. Грей се отправя да я напълни, но аз вдигам ръка. Време е да се размърдам.
	Той застава до стената, обгърнал с пръсти лявата си китка. В него има нещо различно и ми отнема само миг да определя какво точно — въоръжен е до зъби. Сложил си е даже стоманените предпазители за ръце.
	Не се е появявал толкова въоръжен от години. Изключително рядко напускаме пределите на двореца, а и тук определено няма никого, който да представлява опасност. Сипвам питието си с усмивка.
	— Това момиче да не би да те е поуплашило, командире?
	— Не, господарю.
	Гласът му е спокоен, неповлиян от въпроса ми. Никога не се поддава на провокациите ми.
	Това е нещо, за което му завиждам, но също така и мразя. Не става за приятел или довереник. Кой знае, ако не се бях провалил със задълженията си, както и той със своите, сега нещата можеше да са различни.
	Опразвам и втората чаша. Бих могъл да му наредя да пие. Тогава няма как да не се подчини.
	Но що за другар по чашка е онзи, на когото трябва да _заповядваш_ да пие?
	Грей си е такъв от самото начало, още преди проклятието да ни тикне в този пъкъл. После реши да се доказва. С готовност би носил и въглени със зъбите си, ако му наредя. Трябва да се радва, че досега не ми е хрумнало.
	От мисълта за отминалите времена ми прималява. Куп спомени изплуват в съзнанието ми, докато накрая всичката тази мъка не ме стисне за гърлото като примка. Грей присъства в толкова много от тях.
	_Грей, донеси ми прясна вода._
	_Не, казах_ прясна _вода. Налей я от водопада, ако трябва._
	_Грей, яденето ми е студено. Донеси ми друго от кухнята._
	_Грей, яденето ми е прекалено горещо. Кажи на готвача, че ще те накарам да ми сервираш ръцете му, ако не започне да се справя по-добре. Гледай да е убедително._
	_Грей, херцогът на Арънсън твърди, че неговият военнокомандващ може да язди цял ден, без да пийне и хапне нищо, а вечерта да спечели дуел със саби. Ти би ли се справил? Покажи ми._
	Грей се справи, разбира се. Едва не загина пред очите ми, но не се отказа.
	Наливам си трета чаша и отпивам.
	— Грей, имам задача за теб.
	— Слушам ви, господарю.
	— Когато отново започна да се преобразявам, искам да ме убиеш, преди да е станало твърде късно.
	И преди съм му нареждал да го извърши. Понякога се съгласява, друг път — не.
	Този път е по-различно.
	По изражението му познавам, че претегля думите в главата си.
	— Лейди Лилит заяви, че това е последният ни шанс. Тоест, убия ли ви, няма да се събудите и всичко да започне отначало.
	— Знам.
	— Положил съм клетва да ви защитавам — продължава Грей. — Не можете да ми заповядате да я наруша.
	— Мога — отсичам аз. — И ще го направя.
	— Ще оставите народа си без владетел.
	Иде ми да разбия чашата в пода.
	— Те и сега си нямат владетел, Грей. Ако това наистина е последният ни сезон, отказвам да поема риска да погубя още хора.
	Мълчание.
	— Ще го сториш — повтарям.
	— Мога да отведа чудовището в гората. Да го държа настрана от хората. Успявали сме толкова много сезони.
	_То. Чудовището._ Сякаш и двамата не знаем в какво се превръщам. На какво съм способен.
	— Дявол да го вземе, Грей! Нима смяташ вечно да го правиш?
	Отново мълчание.
	— Готов ли си да умреш? — питам. — Защото това ни очаква в края на дългото пътуване. Убеден съм, че е така. Никога не е имало проклятие за разваляне. Това е смъртна присъда. Истинското проклятие е мисълта, че е възможно да се избавим.
	Очите му издават непримиримост.
	— Все още имаме шанс да се спасим.
	— Проваля ли се и този път, ще го извършиш, Грей. Тогава може да нямам достатъчно време, затова ти давам заповедта още сега. Освобождавам те от клетвата ти.
	— Значи разполагате с… шест седмици? Осем?
	— След това създанието поема контрол над тялото ми и край с надеждите ми да разваля проклятието.
	— А после? Имате ли други заповеди?
	Тонът на Грей е леденостуден.
	— Започни живота си отначало. Забрави за Ембърфол.
	— Лесно е да се каже.
	— Грей! — Тръшвам чашата на нощното шкафче с такава сила, че парченца стъкло иззвънтяват по мраморния под. — Това е последният ми шанс. Кралството ми е в руини, както и животът ми. Тук те чакат само още страх и болка, навярно и смърт. Аз ти давам възможност да си върнеш свободата! Не го ли проумяваш?
	— Да. — Грей не се трогва от изблика ми. — Не ми дължите нищо. Вие сте важният. Само вие сте в състояние да развалите проклятието. Вие трябва да накарате жена да ви обикне. _Вие_, не аз. Ако лейди Лилит отново се опита да ме пречупи, моля ви, оставете я да го направи.
	— Няма да й позволя да те нарани, Грей.
	— Тя винаги успява да открие слабото ви място.
	Извръщам поглед. Навремето бих го наказал за това, че изтъква уязвимостта ми.
	Сега изпитвам само и единствено срам.
	По небето лека-полека се разстила мрак.
	— Очаквам да изпълниш заповедта ми, командире.
	— Да, господарю — отвръща без капка колебание той.
	Въздъхвам тежко. До гуша ми е дошло от всичко това.
	Само още един сезон и край.
	Хвърлям пукнатата чаша в камината. Пръска се на хиляди пламтящи стъкълца.
	— Ще облека вечерния си тоалет. Да изиграем за последен път познатата ни до болка игра.


>	Осма глава
>	Харпър

	Все пак реших да се спусна през прозореца.
	Опитвам се и да не го мисля много-много, защото ще се паникьосам и няма да го направя.
	Погледнати отвън, дървените решетки по задната стена на двореца не изглеждаха толкова нависоко, но оттук… виждам само бъдещето си в гипсово корито. Или в ковчег.
	Усуканите с бръшлян и цветя решетки са разположени на равни разстояния между прозорците. Повечето прозорци са толкова далеч един от друг, че на пръв поглед обезсмислят мисията ми — все пак не съм висока три метра. Но тези на банята и гардеробната са почти долепени.
	Стъпвам на перваза, стремейки се да не поглеждам надолу. Това е най-безразсъдното нещо, което съм вършила някога.
	Всъщност… не. Като се замисля, май по-безразсъдно бе да нападна мъж на улицата с гаечен ключ. Така че всичко е наред.
	Открих раница в гардеробната и натъпках вътре резервен пуловер и всичката храна от подноса, но те няма да са ми от полза, ако не успея да се измъкна от стаята.
	Освен това ще е повече от очевидно, че съм имала такива намерения, и следващия път може би ще ме заключат на друго място, където едва ли ще ми се удаде шанс за бягство.
	Въздухът свисти в гърдите ми. Не ми достигат петнайсетина сантиметра да се добера до решетката. Налага се да скоча.
	Сърцето ми бие като лудо и ми подсказва, че не мога да скоча на петнайсет сантиметра. Също и че боли да паднеш от високо. Казва ми, че съвсем съм се побъркала.
	Ако Джейк можеше да ме види сега, щеше да получи инфаркт.
	Но тези мисли бързо са изместени от тревогата за майка ми, която е съвсем сама и безпомощна в леглото си.
	Очите ми се пълнят със сълзи. Беше дълъг ден. Шансовете ми намаляват с всяка изминала секунда.
	Така, трябва да се стегна. Забърсвам лицето си с ръкав. Навярно тези петнайсет сантиметра са разстоянието, което ме дели от семейството ми, а аз просто седя тук и цивря. След няколко минути ще се мръкне, нямам време за губене.
	Затягам каишката на раницата, стискам зъби и скачам.
	Усещам дърво и плетеница от клонки под ръцете си. Раницата се залюлява бясно на рамото ми, мъча се да открия местенце, в което да пъхна десния си крак.
	_Готово!_ Залива ме вълна от сладко и неподправено облекчение. Заравям лице в бръшляна и хълцам от щастие. _Благодаря ти._
	Дървото под краката ми се прекършва.
	Политам надолу.
	Мятам трескаво крака и ръце.
	Крещя.
	Неочаквано кракът ми намира опора. Декоративен каменен перваз, издаден едва на няколко сантиметра от стената на двореца. Намирам се на три метра под прозореца. Пръстите ми изгарят и ударих коленете си в камъка, но болката означава, че съм жива.
	Пред очите ми танцуват звездички и за един ужасяващ миг ми се струва, че ще припадна.
	Не. Не мога да припадам. Не разполагам с НИКАКВО ВРЕМЕ, така че тялото ми НЕ БИВА ДА МИ ИЗНЕВЕРЯВА ТОЧНО СЕГА.
	Дървото изпуква. Решетките отново ме предават.
	Отчаяно опитвам да се хвана за нещо, но мускулите ми не реагират достатъчно бързо. Дървото продължава да се цепи. Раздирам кокалчетата на ръцете си. Бицепсите ми горят. Бръшлянът ожулва бузите ми. Всеки момент ще се строполясам на земята и ще умра.
	Не. Тупвам на земята и не мога да си поема въздух от болка.
	Майчице, как въобще ми хрумна подобна налудничава идея!
	Лежа неподвижно в тревата, обмисляйки кое би било по-лошо: да умра или онези двамата да ме заварят тук.
	След малко въздухът отново изпълва дробовете ми. Мислите ми се избистрят. Понатъртила съм се, но май няма нищо счупено. Разцепените решетки олекотиха падането.
	Най-сетне успявам да се обърна по корем и заставам на четири крака. Почти непрогледен мрак е. Времето не е на моя страна. Трябва да се добера до конюшнята, преди да са осъзнали, че съм се измъкнала.
	Бързо откривам правилната посока. Воля тихичко изцвилва, когато протягам ръка към него.
	— Хей, приятелче — прошепвам. Топлият дъх на коня върху дланта ми веднага ме кара да се почувствам по-добре. — Искаш ли пак да се поразтъпчем?
	Заемам се да го оседлая и погледът ми се спира върху нещо, което по-рано съм пропуснала: на отсрещната стена е разпъната огромна карта. Най-отгоре с грамадни ръкописни букви пише „Ембърфол“. Премятам юздите през рамо и се запътвам натам. Прокарвам пръсти по хлъзгавата засъхнала боя, с която са изписани имената на градовете. _Уайлдторн. Хътчинс Фордж. Блекрок Плейнс._ В средата на картата, точно до пристанище Силвърмуун, е изрисуван дворец.
	Едно е сигурно — това не е карта на Съединените щати.
	Воля потропва с копито зад гърба ми. Прав е. Трябва да вървим.
	Лесно ще стигна до гората, а и конят, изглежда, знае пътя. Пътеката тъне в мрак и хладен ветрец шумоли в короните на дърветата. Непрестанно поглеждам през рамо, но все още не съм забелязала раздвижване, нито пък съм чула викове зад гърба си. Адреналинът препуска във вените ми и едва успявам да обуздая коня. Справихме се. _Изплъзнахме им се._
	Внезапно от небето политат снежинки.
	Дръпвам юздите и Воля застава на място. От устата ми излизат кълбета пара. Мозъкът ми отказва да асимилира тази рязка промяна във времето, но няма как да се престоря, че не усещам мразовития въздух и не виждам снежинките по гривата на коня. Снежна пелена застила пътеката и дърветата наоколо, миниатюрни кристалчета блещукат на лунната светлина.
	Поглеждам назад и пътеката, по която току-що минахме, също е покрита със сняг. Между дърветата се сипят едри снежинки.
	Сигурно сънувам.
	Насочвам Воля обратно към двореца. От снега не остава и помен. Топлината обгръща премръзналото ми лице. Снежинките по гривата на коня се превръщат във водни капчици.
	Дворецът се извисява в далечината, светлинките в прозорците му трептят между дърветата.
	_Прокълнат._
	Дъхът ми секва. Музикалните инструменти навярно са майсторски изпипан трик, но умът ми не побира как е възможно времето да се промени толкова рязко. Машина за сняг не би могла да свали температурата с четиридесет градуса.
	Воля отмята глава, опъвайки юздите в ръцете ми — подканя ме да взема решение.
	Прокълнати или не, онези мъже ме отвлякоха. Не ми остава друг избор, освен отново да поема през снега.
	Студът отново изкарва въздуха от гърдите ми. Вятърът прониква през тъничкия пуловер и ме полазват ледени тръпки. След по-малко от минута дръпвам юздите на Воля, за да измъкна дебелия пуловер от чантата си. Пръстите ми са вкочанени.
	Дърветата лека-полека оредяват, докато пред очите ми не се разкрива широка поляна. Лунната светлина превръща снежните преспи в зимна приказка. Докъдето ми стига погледът, всичко е затрупано със сняг. Никъде не се виждат електрически стълбове или лампи. Няма и следа от цивилизация.
	Тук снегът е по-сбит, което ми говори, че все някога по тази пътека са минавали хора. Пришпорвам Воля, но тялото ми е толкова вледенено, че подскоците му едва не ме изхвърлят от седлото.
	Наоколо все още не се вижда жива душа. Успях да избягам от двама въоръжени мъже и прокълнат дворец, за да намеря смъртта си в снега.
	Тъкмо когато започвам да се замислям дали да не се върна, забелязвам оранжеви проблясъци в далечината. Долавям и мирис на пушек.
	Това е първият признак на живот сред безбрежната бяла шир. Искрица надежда стопля тялото ми. Пришпорвам Воля, но в главата ми изниква предупреждението на Рен, че никой не охранява Кралския главен път. Мислите ми нашепват легенди за хора, последвали вълшебни светлини и изчезнали безследно.
	Оранжевото сияние придобива ясно различимите очертания на огън, от който в небето се издигат валма чернилка. За миг ми заприличва на гигантска клада.
	После чувам писъците. Бебешки плач.
	Това е къща. Къща, погълната от пламъци.
	Усуквам юздите около ръцете си и пришпорвам Воля в галоп.
	Снежинките танцуват из въздуха, превръщайки се в капчици вода от горещината на пламъците. Три ревящи деца се опитват да се скрият зад жена, стиснала в обятията си пеленаче. Всички са облечени в широки нощници. Децата са боси в снега.
	Насреща им мъж е насочил сабята си към жената.
	Дръпвам юздите, спирайки в прикритието на мрака.
	Мъжът заговаря с презрителен тон. Акцентът му е различен от този на Рен и Грей. Едва го чувам от бученето на огъня.
	— Нима си въобразяваш, че можеш да ни попречиш да влезем? Тази земя съвсем скоро ще е владение на Короната.
	Някъде до пламтящата къща се провиква друг мъж:
	— Избий децата, Долф. Вземи жената.
	— Не! — крещи жената, отстъпвайки назад заедно с децата.
	Мъжът тръгва към нея, върхът на острието му опира в гърдите й, точно над плачещото бебе. Тя продължава да върви заднешком.
	— Не го прави. Не го прави.
	— Правя каквото ми е наредено. Кой знае, може пък и да ти хареса.
	Обажда се друг мъж:
	— Не убивай момичето! Предпочитам ги младички.
	Момичето е на не повече от седем години.
	Жената се озъбва на Долф:
	— Надявам се чудовището да докопа семейството ти.
	Той извърта сабята си и плачът на бебето се превръща в пронизителен писък.
	Забивам пети в хълбоците на коня. Нямам представа какви ги върша, но Воля незабавно откликва. Копитата му раздират земята. Жената ококорва очи, чувам гласа на малко дете в далечината:
	— Вижте! Кон!
	Връхлитам с бясна скорост мъжа.
	За момент губя равновесие, но пък удоволствието от факта, че съм го съборила, е ненадминато. Сабята му полита във въздуха и издрънчава някъде отляво на мен. Сядам тежко на седлото и се подготвям отново да го атакувам.
	Мъжът понечва да се изправи. От слепоочието му се стича струйка кръв. Препъва се. _Много добре._
	Вадя камата си, възнамерявайки да намушкам непознатия. В главата ми кънтят думите на Грей: _Ако продължаваш да размахваш камата като сабя, скоро ще си отсечеш ръката._
	Има голяма вероятност да ми се случи нещо много по-лошо. Воля се устремява напред, без да чака моята команда.
	Мъжът се свестява. Когато замахвам с ножа към него, той сграбчва крака ми и ме поваля от коня. Имам късмет, че снегът омекотява падането — докато мъжът не скача отгоре ми.
	Незнайно как, но камата е все още в ръката ми. Вдигам я, готова да му я забия в…
	_Фрас!_ Пред очите ми танцуват звездички. Отнема ми известно време да осъзная, че Долф е забил опакото на ръката си в лицето ми.
	После идва и болката. Усещам вкус на кръв в устата си. Той се кани отново да ме удари.
	Забивам ръка в гърба му. Мъжът потреперва.
	Намушках го. _Намушках го._
	Част от мен иска да избухне в сълзи.
	Другата, по-тъмна моя половина, иска да ликува. _Успях. Спасих се._
	Мъжът се свлича в снега.
	Вдигам поглед. Жената се е надвесила над мен, руси кичури коса са се измъкнали от плитката й, а дъхът й излиза на бели кълбета пара в мразовития въздух. Стиснала е здраво сабята на мъжа, готова да го довърши, ако аз не се справя. Момичето е прегърнало бебето. По пелените има кървави петна.
	Не знам дали заради всичката тази кръв, безжизненото тяло в снега, или ужасът по лицата на децата, но реалността изведнъж ме връхлита с пълна сила.
	Това не е просто лош сън.
	— Добре ли е бебето? — питам.
	Жената кимва.
	— Одеялата са дебели. Само го е одраскал.
	Чуват се викове на мъже.
	— Долф! Какво става, човече?
	— Много са — казва запъхтяно жената. — Ще ни видят. Трябва да бягаме.
	Подава ми ръка. Аз я поемам и се изправям.
	Или поне се опитвам. Левият ми крак отказва да помръдне в този кучи студ. Повдигам се на колене, но само толкова.
	— Върви — казвам, останала без дъх. — Бягай.
	— Хей! — провиква се мъжки глас.
	През плътната димна завеса не се вижда нищо, но звучи доста близо.
	Жената взима новороденото под мишница и застава пред мен и децата си.
	Щом тази жена е способна да се бори с дете на ръце, то аз нямам никакво оправдание. Насилвам крака си да проработи и се изправям до нея.
	Пред нас се появяват четирима мъже, всички до един със саби и облечени в зелено, черно и сребристо. Двама от тях са млади, вероятно на годините на Рен и Грей. Другите двама са по-възрастни.
	Единият хваща юздите на коня ми, който отстъпва назад и мята глава.
	Децата зад гърбовете ни треперят и плачат.
	Най-възрастният мъж ме поглежда с присвити очи.
	— Ти пък откъде се взе?
	— От най-лошите ти кошмари — озъбвам се аз.
	Той се разсмива напълно искрено, сетне вдига сабя.
	— Сега ще оправим нещата.
	Сърцето бумти в ушите ми. Това е то. Свършено е с мен.
	Нещо изсвистява наблизо. Стрела пронизва гърдите на мъжа.
	После още една, точно под първата.
	Той рухва в краката ми. Кръв потича по ботушите ми и белия сняг. Надавам изненадан вик и отскачам назад.
	— Незабавно напуснете тези земи — обажда се познат отскоро глас. — Така заповяда принцът на Ембърфол.
	Рен и Грей. И двамата са на коне. Рен държи лък и вече е сложил следващата стрела на тетивата.
	Жената издава стон и се приближава до мен. Внезапно впива разтреперани пръсти в ръката ми.
	Мъжете крещят и изглежда се канят да ни нападнат.
	Стрелите на Рен политат. Уцелват един от тях в рамото. Още един в крака. Той изревава от болка и пада.
	Хладнокръвието на останалите мъже се изпарява.
	— Имам достатъчно стрели да ви убия по два пъти — заявява Рен.
	Поредната вече е заредена на тетивата.
	Един смелчага се насочва право към жената. Тя надава писък и натиква децата зад себе си.
	_Фиу! Фиу!_ Две стрели се забиват в гърдите му и той се строполява на земята.
	Последният мъж побягва презглава.
	Тишината се спуска като гилотина, чува се само разпокъсаното ужасено дишане на децата.
	Както и моето.
	Поглеждам Рен и Грей. По лицата им проблясва все още бушуващият пожар. Изглеждат страховито.
	В краката ми се въргалят трупове, а в снега хлипат боси деца. Всеки момент мозъкът ми ще обработи информацията и ще избухна в неконтролируем плач.
	Вместо това, изричам единственото нещо, което изниква в размътените ми мисли:
	— Благодаря!


>	Девета глава
>	Рен

	Чудя се какво ли би ме сполетяло, ако бяхме пристигнали само минута по-късно, когато Харпър вече щеше да е мъртва.
	Толкова съм бесен, че се изкушавам да изстрелям още една стрела и да науча отговора.
	Огнени езици се извисяват към небето напук на свистящия наоколо леден вятър. Поглеждам към Грей.
	— Огледай мъжете. Разбери кои са.
	Той веднага слиза от коня.
	Провесвам лъка на седлото и предпазливо се спускам на земята. Вътрешностите ми все още изгарят и цялото това препускане след Харпър не ми се отразява особено добре.
	А и тя ме гледа така, сякаш аз съм виновен за всичко това.
	Грей спира до един от мъртъвците и го преобръща с крак.
	— Този има емблема на дрехите си — казва ми. — Но не ми е позната.
	Толкова рядко напускаме пределите на „Айрън роуз“, че това никак не ме учудва. Е, Грей излиза навън, но само за да отведе чудовището далеч от хората.
	Командирът отива при следващия мъж, отмята палтото му настрани и изважда нож от колана му.
	— Прилично оръжие. Май не са просто разбойници.
	Бебето се разплаква, а босоногата жена започва да го потупва. Струва ми се, че се е вкопчила в ръката на Харпър. Като гледам дрехите им и колко кльощава е жената, това семейство съвсем не би представлявало интерес за крадци.
	Щом се приближавам, жената въздиша дълбоко и пада на колене в снега.
	— Деца — изрича през зъби и те моментално следват примера й.
	Пеленачето се взира в мен с огромните си черни очи.
	Жената побутва ръката на Харпър.
	— Това е принцът — прошепва. — Трябва да коленичиш.
	Харпър ме стрелва с поглед.
	— На мен не ми е принц.
	Заставам пред нея. Снегът полека се трупа по тъмните й къдрици. Съдейки по облеклото й, времето я е сварило неподготвена. По ръцете й има следи от кръв.
	Устната й също е окървавена, а бузата й е отекла. Поглеждам я строго и повдигам брадичката й с пръст.
	— Все още ли твърдите, че не сте ранена, милейди?
	Жената изпъшква лекичко и пуска ръката на Харпър.
	— Милейди! Простете ми.
	Харпър избутва ръката ми.
	— Нищо ми няма.
	Малкото момче трепери като лист до майка си. Поглеждам жената.
	— Станете. Няма да позволя деца да коленичат в снега.
	Тя се поколебава за миг, сетне бавно се изправя, без да вдига глава. Всеки път щом погледът й се спре върху горящата сграда зад мен, дъхът сякаш засяда в гърдите й.
	— Длъжници сме ти — казва. — Вземи всичко, което имаме.
	— Не вземам от онези, които нямат нищо — отговарям аз. — Как се казваш?
	— Фрея. — Тя преглъща тежко. — Ваше височество.
	— Фрея. Кои са тези мъже? Какво искат от теб?
	— Не зная. — Гласът й е накъсан. — Говори се за набези на север, но… — Гласът й заглъхва съвсем. — Сестра ми и мъжът й са мъртви. Загубихме… загубихме всичко…
	Две от децата се разплакват и се хващат за полите на майка си.
	Харпър се приближава до Фрея.
	— Не се тревожи — успокоява я тя. — Ще измислим нещо.
	После ме поглежда критично.
	Очевидно честта се пада на мен.
	— Някога наблизо имаше една странноприемница — казвам. — Сещаш ли се?
	Жената най-сетне дръзва да вдигне очи.
	— „Уродливият глиган“? Да, разбира се, но… — Фрея отново поглежда пламъците. — Нищичко не ми остана. Нямам пари… как ще платя?
	Притиска бебето към себе си. Разтреперана ръка поглажда бузата й.
	Момичето й пристъпва напред и заговаря през сълзи:
	— Но нали сме заедно? Винаги казваш, че всичко е наред, стига да сме заедно.
	Този път май се очертава да премръзнат до смърт заедно. Дори да успея да ги настаня в странноприемницата, не могат да останат там вечно. Заплахите на Лилит ме карат да се замисля дали не е по-милостиво да ги избия още сега, вместо да ги оставям в лапите на чудовището.
	Тази жена и децата й са кожа и кости. Кралството ми тъне в нищета, а аз не мога да сторя нищо. Дори по някакво чудо да разваля проклятието, вече ще е прекалено късно.
	Харпър ме поглежда кръвнишки.
	— Само ще ги зяпаш или какво?
	Представям си как би реагирал баща ми на мое място.
	Как би я зашлевил с опакото на ръката си.
	Ако сега беше тук, най-вероятно и аз щях да отнеса една плесница.
	Харпър е в двореца само от ден, а вече съм капнал.
	— Милейди — отсичам. — Може ли да поговорим насаме?
	— Хубаво.
	Тя закуцуква настрана, а аз тръгвам след нея.
	След около десетина крачки се пресягам и я обръщам към себе си.
	— За коя се мислиш?
	— Не, ти за кого се мислиш? — сопва се Харпър. — Притежаваш грамаден дворец със стотици стаи. Не можеш ли да им отстъпиш няколко от тях?
	Вдигам невярващо вежди.
	— О, значи ти самата бягаш от двореца, но си готова да обречеш друга жена на съдбата си?
	— А по-добре ли е да умрат от студ в снега? Страшен принц си, няма що.
	Харпър ми обръща гръб, но аз сграбчвам ръкава й.
	— Знаеш ли защо я нападнаха тези мъже? — Посочвам телата в снега. — Наясно ли си, че възнамеряваха да те убият? Искаш да дойдат и в двореца ли?
	Тя намества челюстта си.
	— Знам само, че щяха да изколят децата, ако не се бях появила. Както и че се опитваха да завземат земята й в името на Короната. Как ти се струва това?
	— Щяха да изколят децата, ако ние двамата с Грей не се бяхме… — Чак сега осмислям последното й изречение. — Какво каза?
	Отскубва се от ръката ми.
	— Казах, че онези мъже се опитваха да присвоят земята й в името на Короната. Тоест, _в твое име_, нали така?
	— Това е лъжа.
	Едно от децата избухва в радостен смях. Незабавно извръщам глава.
	Грей е постлал пелерината си в снега и децата са стъпили върху нея. Прави им смешни муцунки. Малко момченце на не повече от четири години се престрашава да пристъпи пред майка си и кикотейки се, казва:
	— Хайде пак, хайде пак.
	Когато Грей забелязва, че го наблюдавам, веднага придобива обичайния си сериозен вид.
	Харпър започва да губи търпение.
	— Замръзват — казва. — Помогни им или се махай оттук. Аз обаче не мога да ги оставя така.
	Връща се при Фрея и сваля торбата от рамото си.
	— Тук има храна — започва с разтреперан глас Харпър. — Сигурно е малко намачкана, но пак е нещо.
	Жената стрелка очи към нея и обратно към чантата.
	— Милейди — прошепва. — Не мога да…
	— Напротив. Вземи я.
	Жената преглъща буцата в гърлото си и поема торбата така, сякаш вътре има отровна змия. Децата веднага започват да ровичкат из нея.
	— Мамо! — възкликва малкото момче. — Сладкиши!
	— „Уродливият глиган“ не е далеч — намесвам се аз. — Ние двамата ще тръгнем натам и ще ви запазим стая.
	Харпър изглежда втрещена.
	— Значи ще ни оставите сами?
	Не й отговарям, а просто разкопчавам пелерината си.
	— Грей, качи децата на конете.
	Спирам пред Фрея и намятам пелерината на раменете й.
	Тя застива на място и поклаща глава.
	— Ваше височество… не мога…
	— Умираш от студ. — Хвърлям поглед на Грей, който тъкмо настанява по-голямото момче на коня си. — Гвардейският ми командир ще ви пази по пътя.
	Харпър наблюдава с объркано изражение.
	— Преди малко каза, че двамата с Грей ще тръгнете напред.
	— Не, милейди. Имах предвид двамата с теб.
	Тя отваря уста да продума. Сетне бързо я затваря.
	Шах и мат.
	Но изведнъж оклюмва.
	— Не останаха коне.
	— Я да проверим.
	Обръщам се и подсвирвам с уста. Чува се тропот на копита и Желязна воля изниква от пушека, спира пред мен и нежно побутва рамото ми с муцуна. Хващам юздите и го почесвам по любимото му място, точно под гривата.
	Харпър ококорва очи и широка усмивка грейва на лицето й.
	— Не е избягал! — Потърква носа му, после прегръща силно главата му. — Готин трик. Всички коне ли идват, щом им подсвирнеш?
	— Не всички — отвръщам. — Само моят.
	Усмивката й повяхва.
	— Твоят ли…
	— Избрала си най-добрия.
	Опъвам юздите и се мятам на седлото. Подавам й ръка.
	Тя се е вторачила в мен. По лицето й е изписано колебание.
	Кимвам към Фрея и децата.
	— Става все по-студено, милейди. Да вървим. — За момент впивам очи в нейните. — Съвсем забравих, че бе тръгнала на свое собствено пътешествие. Желаеш ли да продължиш по пътя си?
	Разговорът ни очевидно привлича вниманието на Фрея. Разтревоженият й поглед прескача ту към мен, ту към Харпър.
	— Не. Идвам с вас — отсича Харпър.
	После ми подава ръка и се качва на коня.
	В друго време и на друго място бих се радвал да яздя по притихналия път с момиче до гърба си. Студеният въздух избистря мислите ми, а и от цяла вечност не съм докосвал сняг.
	Тази вечер обаче невидимите рани на корема ми пулсират от болка при всяка крачка. Харпър се държи за колана ми, вместо да ме обхване с ръце — явен отказ да се доближи до мен повече от необходимото. Обгръща ни ледена тишина, чува се само чаткането на копитата на Желязна воля по замръзналата земя.
	Миг по-късно болката ме пронизва като нагорещен нож и по тялото ми избива пот. Дръпвам леко юздите на коня, за да забави ход.
	— Какво има? — пита Харпър. — Защо намаляваме?
	Тонът й издава тревога.
	— Конят е изтощен.
	— Май ти си изтощеният.
	Права е. Но усещам, че и тя е не по-малко запъхтяна от мен. Чудя се дали от инат не ме е накарала да спра по-рано.
	Също както собственото ми твърдоглавие ме тласкаше напред досега.
	— Постоянно се забъркваш в неприятности, а? — питам я аз.
	Тя помълчава за момент, сетне отговаря:
	— Опитвах се да намеря пътя към къщи. Или поне… някой, който да ми помогне.
	— Никой в Ембърфол не може да ти помогне да се прибереш. Следващия път ти препоръчвам да тръгнеш на юг. Както виждаш, на запад от „Айрън роуз“ има единствено обработваеми земи.
	— Виждам само сняг, Рен. — Кратка пауза. — _Принц_ Рен.
	Думите й звучат като нападка, но се преструвам, че не забелязвам.
	— Доста сняг е понатрупал тази година — съгласявам се с нея.
	— _Ваше височество_ ли трябва да те наричам?
	— Само ако не го правиш толкова пренебрежително.
	— Все още не разбирам защо не мога да се прибера у дома.
	— Между световете ни има преграда. Аз не притежавам силата да я прекося.
	— Но Грей го направи.
	— Проклятието му дава тази способност за един час на сезон. Ни повече, ни по-малко. — Обръщам се към нея. — Навремето магията бе забранена в Ембърфол. Никой в кралството не може да ти помогне.
	Тя отново се умълчава. Вятърът свисти помежду ни, проправяйки си път под палтото ми. Харпър се тресе от студ. Пръстите й потреперват на колана ми.
	Бързо откопчавам токите на гърдите си и измъквам ръце от ръкавите, след което й подавам палтото.
	— Моля те, милейди. Цялата трепериш.
	Двоуми се за секунда, но студът явно я убеждава да го вземе. Когато отново проговаря, гласът й е загубил предишната си острота.
	— Благодаря. Сега пък ти ще измръзнеш.
	Ако имам късмет, ще измръзна до смърт.
	— Не се тревожи за мен.
	— Наистина ли не си изпратил онези мъже да запалят къщата на Фрея?
	— Не съм.
	Дори не мога да се престоря на засегнат. Имаше време, когато бих извършил подобно нещо, без да ми мигне окото. Честно казано, не съм изненадан, че вандалите безчинстват от мое име.
	— Защо в двореца е топло, а тук е толкова студено?
	— В „Айрън роуз“ един и същи сезон се повтаря отново и отново, докато аз не… — Опитвам се да намеря правилните думи. Рядко говоря за проклятието. — Докато не разваля проклятието. Времето отвъд стените на двореца тече бавно, но все пак тече.
	Харпър е тиха като призрак, чувам само треперливото й дишане. Снежинките се сипят по ръцете ми и по гривата на коня.
	— Милейди — подхващам, — продължаваш да трепериш. Приближи се до мен.
	Внезапен порив на вятъра профучава между телата ни.
	— Странноприемницата е съвсем близо — добавям. — Не е кой знае…
	Тя обвива ръце около кръста ми толкова неочаквано, че ми изкарва въздуха. Обляга глава на гърба ми. После загръща и двама ни с палтото.
	Това не е внезапен прилив на доверие, а се дължи на мразовитото време. Но когато тялото й се стопля и отпуска до моето, осъзнавам, че може би има и доза доверие. Мисълта ми дава зрънце надежда.
	Харпър намества ръцете си, а аз изпухтявам и сграбчвам китката й.
	— Малко по-нагоре, милейди. Ако нямаш нищо против.
	— Защо? Ранен ли си?
	— Не — отвръщам. — Стара контузия.
	Тя не се усъмнява в думите ми, но аз изпитвам вина. Да спечеля доверието й ми носи хиляди пъти по-голямо удоволствие от това да омайвам някого с празни обещания и разкрасени лъжи. Тук, в тъмнината, заедно с нея върху коня, ми е лесно да се престоря, че проклятието не съществува.
	— Какво щеше да правиш — започвам с тих глас, — ако не се бяхме появили?
	— Видя ли сабите им? — отговаря Харпър. — Нямах никакъв шанс.
	Гласът й е толкова искрен, че избухвам в смях.
	— Започвам да се питам дали нямаше да се измъкнеш и от тази ситуация. Как успя да избягаш от „Айрън роуз“ под носа на Грей?
	— Явно не си видял в какво състояние са дървените решетки на стената.
	— Спуснала си се по решетките? — Та тя едва се качва на коня! Определено не е с всичкия си. — Ама под прозорците ти няма такива!
	— Повярвай ми, научих този факт, когато се сгромолясах на земята.
	Нищо чудно, че я заварих да се сражава с войници пред горяща къща. Другия път сигурно ще е цяла армия.
	— Значи реши да скочиш въпреки контузията си…
	— Не съм контузена!
	— Тогава какво ти има? Между гордостта и отрицанието има съществена разлика, милейди.
	Не ми отговаря, но в мълчанието й долавям по-скоро примирение, отколкото гняв. Очаквам да се отдръпне от мен, но не го прави.
	— Имам церебрална парализа — тихичко проронва Харпър. — Знаеш ли какво е това?
	— Не.
	— Нещо се е объркало при раждането ми. Пъпната връв се е омотала около врата ми и съм се заклещила в родилния канал. Не ми е достигал въздух. Това е увредило мозъка ми. Някои от мускулите ми са недоразвити.
	Тя престава да говори, но усещам, че не е приключила, затова не се обаждам.
	— На всеки се отразява по различен начин. Някои хора не могат да ходят, други да говорят, а трети са приковани в инвалидна количка. Като малка бях много по-зле и се наложи да оперират левия ми крак. До ден-днешен накуцвам, но съм извадила голям късмет.
	— Имаш интересно разбиране за късмет.
	— И това ми го казва човекът, който живее в дворец, разполага с всичката храна и вино на света, но нарича себе си _прокълнат_.
	Егото ми е накърнено и се тросвам:
	— Не знаеш нищо за мен.
	— Нито пък ти за мен.
	Настава тегава тишина.
	— Почина ли си малко? — сменям темата аз.
	— Да. А ти?
	— Да.
	Без нито думичка повече пришпорвам коня и потегляме в галоп.
	Чак по-късно, когато пристигаме в странноприемницата, осъзнавам, че тя си остана вкопчена в мен през целия път въпреки нападките.


>	Десета глава
>	Харпър

	Незнайно защо си мислех, че „странноприемница“ е нещо повече от двуетажна къща с плътно спуснати кепенци и тъничко стълбче дим, издигащо се от комина. Дори да е имало табела, мракът и снегът са я скрили от поглед.
	Рен спира коня, аз се изправям и свалям ръце от кръста му. Създали сме малък пашкул топлина помежду си и от коженото му палто се носи аромат на портокали и карамфил. Тялото ми жадува да остане _точно там_.
	Не бива да се поддавам на изкушението. Рен може да е красив и възпитан, но в края на краищата си остава един похитител. Той бе този, който врътна ключа на стаята ми сутринта.
	— Убеден ли си, че това е правилното място?
	Проговарям за пръв път, откакто се озъбихме един на друг, и принцът ме поглежда през рамо. Не виждам добре лицето му и нямам представа бесен ли е, квит ли сме, или пък ще ми се наложи отново да бягам.
	— Да, милейди.
	— Би ли престанал да ме наричаш така?
	— Правя го от уважение. Когато пътуваме заедно, хората ще предположат, че си дама, слугиня или уличница. Нима предпочиташ да те вземат за някое от последните две?
	Сега вече искам да го цапардосам.
	— Слизай от коня, Рен.
	Той премята крак през врата на Воля и се спуска на земята, сетне се обръща и ми подава ръка.
	Този път не я поемам.
	— Би ли подал ръка на слугиня или уличница?
	— Зададе ми въпрос. Аз ти отговорих. Не съм искал да те обиждам.
	— А на затворничка? Ами ако им кажа, че си ме отвлякъл?
	През цялото това време Рен не сваля ръката си.
	— Аз съм техен принц. Най-много да предложат да те завържат и заключат в конюшнята.
	Толкова е _арогантен_. Премятам крак през задницата на коня. Правя го възможно най-бързо, само и само да го подразня.
	Връща ми се тъпкано. Лявото ми коляно поддава и губя равновесие.
	Той пристъпва напред да ме улови.
	Озоваваме се на милиметри един до друг. В тъмното ми се струва още по-млад, сякаш в очите му е заключена мъдростта на безброй години, но тялото му е останало непокътнато. Мургавата му кожа изглежда бледа на лунната светлина, лека брада е набола по страните му.
	— Можеш ли да се изправиш? — пита ме с мил глас.
	Кимвам в отговор. Имам усещането, че истината за това място е на път да се разкрие пред очите ми. Искам Рен да почака, да ми даде само секунда.
	Той обаче се отдалечава и силно почуква на вратата.
	Нито звук. Цялата треперя. Тялото ми копнее за топлината на неговото, но не бива да забравям кой е врагът.
	Принцът отново вдига юмрук към вратата и точно тогава тя се отваря. Набит мъж се появява на прага с фенер в едната ръка и къс нож в другата. Гъст мустак и брада закриват половината му лице, а около кръста си е препасал лекясана кожена престилка.
	— Вървете по пътя си! — провиква се, замахвайки с фенера, той. — Не желаем неприятности!
	— Радвам се да го чуя — отвръща Рен. — Нито пък ние.
	Мъжът вдига заплашително ножа.
	— Добронамерените хора не търсят подслон по това време. _Казах да си вървите._
	Зад гърба му се мярка силует. Жена надзърта зад него, вкопчила белите си пръсти в стената.
	Рен пристъпва напред и заговаря с гневен тон:
	— Това странноприемница ли е, или не?
	Приближавам се до него.
	— Рен, страхуват се. Да ги оставим на мира.
	— Рен? — Мъжът пребледнява като платно. Поднася фенера към Рен, оглежда го от глава до пети и пуска ножа. — Ваше височество! — изревава той. — Простете ми. Не сме ви виждали… не сме… — Забива коляно в пода с такъв трясък, че ми призлява. — Не можах да ви позная. Простете ми.
	— Прощавам ти. Особено пък ако имаш свободни стаи.
	— Имам — изпелтечва мъжът. — Със семейството ми ще спим в конюшнята, Ваше височество. — Отмества се от пътя с поклон. — Вземете дома ни. Вземете…
	— Не ми е нужен домът ви — отговаря Рен. — Жена и децата й загубиха къщата си в пожар. Гвардейският ми командир ще ги доведе всеки момент.
	— Разбира се. Разбира се. Моля, заповядайте. — Мъжът поглежда през рамо и се провиква към стълбището в дъното на стаята. — Бастиан! Ела да се погрижиш за конете им!
	Уютната топлина ни обгръща още от прага и ми иде да си полегна точно тук, на килима.
	— Конят — поправям го аз. — Само един е.
	Той кимва енергично, като че ли не съм му казала кой знае какво.
	— Да, да, разбира се.
	Рен внимателно сваля палтото ми и ме обръща към себе си.
	— Аз ще се погрижа за настаняването. Стопли се до камината, _милейди_ — казва, натъртвайки леко последната дума.
	Отварям уста да възразя, но той се доближава още повече. Прошепва на милиметри от врата ми:
	— Никога не бих пътувал сам с прислужничка. Изборът е твой.
	От дъха му ме полазват тръпки. Май все пак ще му позволя да ме нарича „милейди“.
	— Бастиан! — надава отново вик домакинът. — Конете! — Хвърля ми сконфузен поглед. — Конят!
	Момче на не повече от девет години се спуска по стълбите, търкайки сънено очи. Червеникавокафявата му коса стърчи във всички посоки.
	— Бях заспал, тате. Какъв кон? Какво?
	— Бастиан! — Гласът на мъжа е рязък, говори през зъби. — Дошли са ни знатни гости. Погрижи се за коня им.
	Момчето продължава да търка очи. Поглежда с безизразно лице двама ни с Рен.
	— Но кралското семейство избяга преди години.
	Рен веднага се наежва.
	— Бастиан! — изръмжава бащата.
	— Какво? Винаги казваш, че е под достойнството им да се занимават с такива като…
	— Достатъчно! — Мъжът вдига отбранително ръце. — Простете му, Ваше височество, моля ви. Млад е и още не се е събудил…
	— Е, очевидно сега сме тук — отвръща Рен, вдигайки поглед към момчето, което пребледнява от строгия му тон.
	— Марш! — сгълчава сина си домакинът.
	Бастиан се втурва надолу по стълбите и нахлузва ботушите си. Профучава покрай нас, грабвайки пелерината си от закачалката до вратата.
	— Ще притопля малко супа, Ваше височество — казва набързо жената, сякаш за да се извини за невъзпитаното държание на сина си. — Имаме и пресен хляб, ако ви се хапва.
	Не чака отговор, а просто изчезва зад ъгъла.
	Аз прошепвам на Рен:
	— Хората винаги ли ти играят по свирката?
	— Невинаги. — Обръща се към мен с непроницаемо лице. — _Очевидно._
	Бузите ми неочаквано пламват. Извръщам поглед.
	— Върви — продължава с леко посмекчен тон принцът. — Седни.
	Да седна ми се вижда по-добра идея от това да се червя пред него. Прекосявам стаята и се настанявам на креслото до камината. Неусетно се отпускам назад и оставям приказната топлина да обгърне тялото ми.
	Жената се завръща с две грамадни димящи халби. Подава едната на Рен и донася втората на мен.
	— Ябълкова медовина, милейди — обявява с гордост тя. — Този път се получи наистина вкусна.
	— Благодаря. — Топлинката на халбата е като мехлем за премръзналите ми пръсти. Отпивам голяма глътка. Очаквам да е нещо, подобно на сайдер, но вместо това небцето ми е завладяно от наситения вкус на ябълки, накиснати в бира и мед. — Невероятно е.
	Жената прикляква.
	— Момчето ми прибра коня ви. Сега отиде да накладе камините в стаите на горния етаж. Негово височество спомена, че сте пътували цял ден.
	— Може да се каже. — Вдигам очи към нея. — Извинявам се… мога ли да попитам как се казваш?
	— Името ми е Евалин, милейди. Съпругът ми се казва Коул. И вече се запознахте със сина ни Бастиан.
	— Аз съм Харпър.
	— О, лейди Харпър. За нас е чест. — Кратка пауза. — Моля, кажете ми, ако прекалявам, но напоследък толкова рядко чуваме за кралското семейство. Името и акцентът ви не са ми познати. Май не сте тукашна.
	Премигвам на парцали.
	— Може да се каже.
	— О, ама че хубаво! — Жената плясва с ръце. — Преди години кралят затвори границите ни и много хора вярват, че невъзможността за търговия е причината градовете да са в такова окаяно състояние. В последно време нямаме почти никакви посетители. — Лицето й пребледнява. — Не че оспорвам решенията на краля, милейди.
	— Не съм си го и помислила — успокоявам я аз.
	Облекчение разведрява чертите й.
	— Но щом сте тук с принца, това означава, че предстоят промени. Коя е родината ви?
	Обръщам поглед към Рен. Иска ми се да престане да си приказва с Коул и да ме избави от този разговор.
	— Ди Си — проронвам тихо.
	— Лейди Харпър от Диси — развълнувано повтаря Евалин. — Каква хубава новина само! Да не би да сте _принцеса_ Харпър? Ще има ли сватба?
	Може би студът е увредил мозъчните ми клетки.
	— Не съм… _сватба_ ли каза?
	Евалин се приближава и извива любопитно вежди.
	— Да, милейди.
	Отнема ми секунда да осмисля думите й.
	— Не! — Изпъвам се като струна в стола и едва не разливам халбата. — Не. Няма да има сватба.
	— Аха. Значи текат преговори. — Евалин кимва прозорливо. — Разбирам. Хората ще се зарадват. Струпаха ни се страшно много тревоги. Слуховете за нашественици от север наистина ни изплашиха. Наложи се да залостваме вратата вечер.
	Защо, за Бога, Рен се бави толкова?
	Даже не искам да си помислям колко бързо се превърна от похитител в спасител.
	— Милейди — прошепва Евалин. — Да не би да сте паднала от коня? Да ви донеса ли билкова отвара за синината на бузата ви? Ако искате да задържите вниманието му, няма да е зле да…
	— Да, може. Благодаря ти.
	Моля се да се отърва поне за малко от въпросите на тази жена.
	Някой блъска по вратата. Когато Коул я отваря, из къщата профучава вятър, от който огънят в камината примигва и по тялото ми пробягват ледени тръпки. Грей стои на прага, качил е едно от децата на рамене и го е загърнал с наметалото си. Друго пък сладко спи в обятията му. И тримата са посипани със сняг. След него е Фрея с бебето в ръце, последно се появява и по-голямото момиче. Тя и децата изглеждат грохнали и изтощени до припадък.
	Аз се повдигам от креслото.
	— Чакайте — казвам. — Ще ви помогна.
	Евалин обаче е по-чевръста от мен.
	— Фрея! О, Фрея, мило момиче! Когато принцът спомена децата, се ужасих, че може би става дума за теб. Влизайте, стаите са приготвени. Ще ви помогна да се качите на горния етаж. На печката има супа.
	С изключителна пъргавина повежда децата към стълбището.
	Грей изтупва снега от пелерината си и я подава на Коул, който я закачва до вратата.
	— Заповядайте, стоплете се до камината — приканва го домакинът. — Сега ще донеса храна.
	Рен и командирът сядат срещу мен, затулвайки светлината от огнището. Косата и дрехите на Грей са подгизнали от снега, а бузите му са поруменели от студ, но тъмните му очи са все така зорки и ясни. В сравнение с мен той направо пращи от енергия.
	Нещо тежко се стоварва върху входната врата. Грей веднага скача на крака, готов да извади сабята си. Тогава вратата се отваря и влиза момчето.
	— Конете са в конюшнята — заявява то и мята наметалото си на закачалката.
	Грей пъха сабята обратно в ножницата, сетне се настанява на каменната плоча под камината.
	Отстрани изглежда сякаш е разочарован.
	— Какво има? — питам. — Искаш да се сбиеш с някого ли?
	Погледите ни се срещат.
	— Предложение ли ми отправяш?
	— Командире!
	Тонът на Рен е рязък и предупредителен.
	Но в изражението на Грей няма и капчица злоба. В очите му проблясва дяволито пламъче. Спомням си успокоителните му думи в спалнята, когато му се нахвърлих заради телефона си. _Не се впрягай толкова. Ето ти го._
	Припомням си и как правеше смешни физиономии на децата.
	Също и как ги донесе на ръце дотук.
	— Няма нищо — проронвам аз.
	Чувствам се както в момента, в който преодолях себе си и сложих ръце около кръста на Рен. Гласът в главата ми нашепва, че това е опасно. Та те ме отвлякоха! Държаха ме в плен.
	Но мислите ме отвеждат и другаде — при мъжете, които нападнаха децата на Фрея. Няма да забравя как един от тях насочи сабя към бебето й, без да му мигне окото. Нито пък думите на другия: _Не убивай момичето! Предпочитам ги младички._ Помня и как Рен ги обстреля с порой от стрели, за да спаси живота ми.
	Той можеше да насочи коня в съвсем друга посока, а аз нямаше и да разбера, преди да е станало твърде късно — но удържа на думата си и ни доведе тук.
	Рен се взира разярено в Грей.
	— Трябва да избягваш кръвопролитията на всяка цена.
	Подобни изявления звучат странно точно от неговата уста.
	— Не те ме влекат — отговаря напълно сериозно Грей. — Просто бях забравил какво е усещането.
	Рен не отвръща, затова се намесвам:
	— Кое?
	— Да съм полезен.
	Коул се връща от кухнята с поднос в ръце. Отгоре му са подредени три димящи купи, още една халба и кошница хлебчета. Сервира първо на мен — кафеникава яхния с полуразтопени парчета сирене.
	Рен и Грей си взимат по купичка, но командирът отказва да приеме халбата.
	— Просто горещ чай е — обяснява Коул. — Знам, че на гвардейците им е забранено да пият алкохол.
	Грей кимва.
	— Благодарности тогава.
	Интересно. Вдигам поглед към Коул.
	— От мен също.
	— Няма защо. — Коул се заглежда за момент в лицето ми. — Жена ми сложи билки в храната. Дано облекчи болката в бузата ви.
	После поглежда хладно Рен и Грей и се оттегля.
	Отнема ми известно време да осъзная защо — имайки предвид начина ми на живот извън това място, би следвало веднага да се досетя.
	Отчупвам си залък хляб и го топвам в супата.
	— Коул смята, че ме пердашиш — казвам тихичко.
	Рен вирва глава.
	— Какво?
	— Мъжът. — Стрелвам очи към кухнята, където се шмугна Коул. — Мисли, че ти си ме подредил така. — Посочвам лицето си и пак си чупя от хляба. — Съпругата му реши, че ще се женим, за да предотвратим задаващата се война между съперничещите си нации.
	Рен оставя купата на подноса.
	— Какво, за Бога, си наговорила на тези хора?
	— Нищо! — Бузите ми горят. — Ти си приказваше с него и аз нямах представа какво да кажа!
	— Не сме сами — прошепва Грей.
	Приковава поглед към далечния ъгъл на стаята, където е седнал Бастиан.
	Понижавам тон.
	— Нямам си и понятие от тези неща! Как очакваше да отговоря на въпросите им?
	— Аха. И реши да побъбриш за политика. — Рен отново взима супата си. — Звучи ми съвсем логично.
	Набърчвам чело.
	— Защо шепнем? Не можеш ли просто да им обясниш, че няма да се женим?
	— Не сега. Нима не знаеш как тръгват клюките?
	Не мога да преценя дали е ядосан, или не.
	— Тоест, ако се опиташ да им кажеш, че не е истина, само ще затвърдиш вярата им в обратното?
	Той кимва и също си отчупва комат хляб.
	Имам чувството, че оплесках нещата, без дори да съм имала такова намерение.
	— Не си ми разказал почти нищо за себе си, така че откъде да знам какво да кажа?
	Рен потапя парчето хляб в бульона.
	— Щях да ти разкажа и повече, ако вместо да се спускаш по дървените решетки, беше вечеряла с мен.
	Грей ме зяпва изумено.
	— Така ли си избягала? Спуснала си се по дървените решетки?
	— Паднах — поправям го аз. — Паднах по решетките. Повлякох половината от тях със себе си. — Поглеждам Рен, после и Бастиан. — Детето каза, че е под достойнството на кралското семейство да се занимава с такива като тях. Какво означава това?
	— Да го попитаме. — Рен за пореден път оставя купата на таблата. — Момче! Ела тук.
	Бастиан подскача и се озърта за родителите си. Коул моментално изниква на прага на кухнята и хвърля строг поглед на сина си. Момчето бавно се приближава, подръпвайки нервно крайчеца на блузата си. Очите му шарят между Рен и Грей, но не обелва нито дума.
	— Погрижи ли се добре за конете? — пита Рен.
	Бастиан кимва.
	— Разтрих гърбовете и краката им, както тате ме е учил.
	— А даде ли им вода?
	— Даже строших леда в коритото.
	Рен бръква в джоба си и изважда сребърна монета.
	— Приеми моите благодарности.
	Момчето ококорва очи, неспособно да устои на притегателната сила на монетата. Изведнъж се озовава между мен и мъжете. Взима парата и я премята през пръстите си.
	— За пръв път докосвам сребро. — Предпазливо поглежда баща си, сетне отново Рен. — Мога ли да я задържа?
	Рен кимва.
	— Ако на сутринта изчеткаш и нахраниш конете, ще получиш още една.
	— Ще го направя — отговаря Бастиан, ухилен до уши.
	— Когато пристигнахме, спомена нещо за кралското семейство. Какво знаеш за тях?
	Усмивката веднага слиза от лицето на детето. Коул лека-полека се примъква в стаята, очевидно раздвоен между покорството си и нуждата да защити сина си. С един-единствен въпрос Рен утроява напрежението във въздуха.
	Явно самият той го усеща, защото вдига ръка.
	— Няма защо да се боиш от мен, просто ми кажи истината.
	Бастиан преглъща тежко и пак търси с поглед баща си.
	— Н-не знам.
	— Какво си чул?
	— Тате казва…
	Облизва устни, сякаш осъзнавайки, че не започва по най-разумния начин.
	Коул прекосява стаята и застава до сина си. Слага ръце на раменете на момчето и за пръв път гласът му е по-скоро примирен, отколкото почтителен.
	— Татко му казва много неща. Повечето от тях на шега.
	— Не желая да слушам мили думи, съдържателю. Искам да науча истината.
	— Тогава задайте въпросите си на мен, а не на сина ми.
	Рен повдига вежди. Застивам от ужас в креслото. Чувствах се по същия начин, когато рекетьорите идваха вкъщи да изнудват баща ми. Искаше ми се просто да изчезна.
	Коул внезапно губи кураж, сякаш сам не вярва на заповедническия си тон.
	— Ако обичате, Ваше височество.
	— Тогава говори онова, което мислиш.
	За миг в стаята настава оглушителна тишина.
	— Всички се криете — проронва момчето. — От чудовището.
	Чудовището? Има _чудовище_?
	Думите на Фрея изплуват в главата ми. _Надявам се чудовището да докопа семейството ти._
	Прочиствам гърлото си.
	— Чудовището ли?
	Рен се обляга назад и взима халбата си.
	— Сега разбирате ли защо предпочитам да попитам детето?
	— Да — намесва се с остър глас Коул. — Имаме усещането, че владетелите са обърнали гръб на Ембърфол. Живеят си живота, докато онова същество вилнее из земите ни. Нищо чудно, че сме обект и на набези отвън. Пет години молим за помощ, но няма кой да ни чуе. Народът гладува, а роднините ни измират един по един. Така че, простете ми за дръзките думи, но изглежда, кралят никак не милее за хората в кралството си и го е грижа само за най-близките му.
	Тишината се завръща в стаята, във въздуха витае угнетяващо напрежение.
	Рен оставя халбата си и се изправя. Очите му издават емоция, но запазва хладнокръвие и кимва на Коул.
	— Благодарен съм за откровеността. — Повдига с пръст брадичката на момчето. — Уговорката ни за монетата си остава. Заминаваме по зазоряване.
	После се отправя към стълбището.
	Изтласквам се от креслото и тръгвам след него.
	— Рен, спри. Почакай.
	Той спира, но не ме поглежда.
	— Моля те, недей да бягаш отново, милейди. Или поне ме остави първо да се наспя.
	— Какво се случи току-що?
	— Нали искаше отговори? Получи ги.
	Имам чувството, че сега знам по-малко и от преди. Понижавам тон.
	— Истина ли е всичко това? Баща ти наистина ли е изпратил семейството си на безопасно място и нехае за кръвожадното чудовище, което изтребва народа му?
	— Не ставай глупава — отсича принцът и най-сетне вдига поглед към мен. — Разбира се, че не.
	Притаявам дъх и се взирам в него, убедена, че ми спестява голяма част от историята.
	Рен слага ръце на раменете ми и се накланя напред. Когато проговаря, гласът му е много тих, предназначен е само за моите уши.
	— Баща ми е мъртъв, милейди. Както и цялото ми семейство. — Дръпва се назад, но гласът му си остава непроменен. — Същото това чудовище ги изби до крак.


>	Единадесета глава
>	Харпър

	Не след дълго напрежението в къщата отстъпва място на изтощението. Възцарява се дълбока тишина, нарушавана само от вятъра навън и пращенето на камината. Задната част на странноприемницата се състои от трите спални на горния етаж, кухнята, трапезарията и помещенията на домакините на приземния етаж. Фрея и децата й се настаниха в две от спалните.
	Рен ми предложи третата, но не желая отново да ме заключват, затова му казах те двамата с Грей да се разполагат в нея.
	Коул и Евалин се опитаха да ме накарат да си легна в тяхната стая, но сърце не ми даде да ги изгоня от собственото им легло — особено ако това означава да спят в конюшнята, както предложи Коул в началото. Вместо това съм се сгушила на креслото във всекидневната, усукана в плетеното одеяло, което ми даде Евалин.
	Когато домакините се оттеглят в стаята си зад кухнята, дочувам думите _преговори_ и _кралска сватба_. Въздишка се отронва от устните ми. Денят явно е изцедил силите ми, защото заспивам дълбоко, докато не ме стряскат силно „прас“ и „пук“.
	Грей стои пред камината и слага дърва в огъня.
	Очите ми парят. Загасихме всички свещи, когато си легнахме, така че единствената светлина в стаята идва от огнището. Лицето на Грей е в сянка, но ясно личи, че е напълно облечен. Както и въоръжен.
	— Какво има? — прошепвам.
	— В камината са останали само въглени, милейди.
	— Не… имам предвид, защо не спиш?
	— Май не си наясно какво върши един гвардеец.
	За пореден път отчитам черния му хумор, скрит под привидно сериозното му поведение. В него има и доза сарказъм. Харесва ми.
	— Значи смяташ, че Коул и Евалин ще убият Рен, докато спи?
	Той поклаща глава.
	— По-скоро ме тревожат мъжете, които подпалиха къщата. — Извръща поглед към вратата, зад която вятърът продължава неуморно да фучи. — Снегът трябва отдавна да е заличил стъпките ни, но може през цялото време да са вървели след нас.
	Поизправям се в креслото. Изобщо не се бях замисляла за това.
	— И мислиш, че ще нападнат странноприемницата?
	— Убихме техни хора. — Тонът му е хладен. — Определено е възможно.
	— Добре. Приключих със спането.
	— Както искаш.
	Грей застава в ъгъла до стълбите, черните му дрехи го правят абсолютно невидим в мрака. Ако светлината от огъня не проблясваше по оръжията му, даже нямаше да го забележа.
	— Цяла нощ ли стоя там? — питам шепнешком.
	— Да.
	Не ми се иска този факт да ме успокоява, но е точно така.
	Изравям телефона от джоба си, за да погледна часа: 4,02.
	Не съм се прибирала вкъщи вече близо двайсет и четири часа. Струва ми се хем изключително дълго, хем кратко време.
	Джейк сигурно е откачил.
	Брадичката ми потреперва леко. _Надявам се_ да е откачил. Надявам се да не е мъртъв или в някоя килия, или пък пред очите му следователят да закопчава черната найлонова торба около тялото на мама.
	Мъчейки се да сдържа сълзите си, отварям папката със снимки на телефона му. Искам да зърна майка си, но на екрана се появява последната разгледана снимка: Джейк и Ноа.
	Изглеждат толкова щастливи. Странно ми е, че това момче, където и да се намира, навярно се тревожи за брат ми не по-малко от самата мен.
	— Какво правиш?
	Грей внезапно се озовава зад гърба ми.
	Подскачам като ужилена и гася екрана. Притискам телефона към гърдите си.
	— Нищо.
	Той присвива подозрително очи.
	— Няма да ти го дам.
	— Не се и опитвам да ти го взема. — Замлъква за секунда и когато отново проговаря, в тона му се прокрадва нотка на изненада. — Плачеш.
	Страхотно, няма що. Бързо забърсвам бузите си и пъхам телефона под одеялото.
	— Не го мисли — отговарям с пресипнал глас.
	Командирът се отдалечава и първоначално си мисля, че се връща на поста си. Стъпките му са напълно безшумни и се придвижва като сянка.
	Заобикаля от другата страна и сяда на каменната плоча под огнището. Придърпва ниската масичка помежду ни. После разкопчава малка торбичка на колана си и изважда нещо, обвито в червен плат.
	Любопитна съм, напук на себе си.
	— Какво правиш?
	Развива плата и го постила на масичката. Вдига очи към моите.
	— Каза, че няма да спиш повече. Играе ли ти се?
	В ръцете си държи тесте карти.
	Навлажнявам устни.
	— Носиш си карти?
	Едва забележима усмивка.
	— Един гвардеец винаги има карти у себе си.
	Тестето е по-дебело от нормалното и хартията ми се струва по-плътна.
	— Може ли да ги видя?
	Грей кимва и ми подава картите.
	Доста са тежички и с позлатени краища. Всяка карта изглежда рисувана на ръка, липсват цифри, но има определен брой различни изображения. Не виждам никъде спатии, пики и така нататък обаче.
	— Как се нарича тази? — питам, вдигайки карта с шест черни кръга.
	— Камък.
	Показвам му следващата карта и той казва:
	— Корона.
	Изваждам друга от тестето.
	— Не ми казвай. Сабя?
	Грей кимва и посочва тази след нея.
	— Купа, милейди.
	Подреждам ги на масата, за да ги огледам по-добре. Номерираните карти са подобни на тези, които съм свикнала да виждам, макар че числата не надвишават девет. Онези с ликове пък са поразително детайлни — от намръщен крал с корона, по която сякаш блещукат истински скъпоценни камъни, до кралица с рокля от сатен, който като че ли не е просто изрисуван, а прикрепен към картата. Цветовете им са обозначени на нагръдника на краля и полите на кралицата.
	След това ръката ми се спира върху карта, която май е вале. Рус мъж с щит и голямо червено сърце по средата.
	— Рен — прошепвам.
	Грей потупва крайчеца на картата в ръцете ми.
	— Принц купа.
	Събира останалите карти от масата и ги размесва.
	— Изобразен е на картите за игра — разсъждавам на глас. Нищо чудно, че хората веднага го разпознават. — Яко.
	— Вашите предводители са изрисувани на валутата ви — изтъква Грей. — Нима това тук е много по-различно?
	— Откъде знаеш?
	— Не съм в пълно неведение за света, от който идваш.
	— Все още не проумявам какво изобщо правеше там. Защо се опитваше да отвлечеш онова момиче. Рен казва, че трябва да изпълни някаква _задача_.
	Командирът започва да раздава картите.
	— Има много неща, които ми е забранено да обсъждам.
	— Разбира се.
	— Но има и много такива, за които мога да говоря. — Раздава и на двама ни по седем карти. Остатъкът от тестето поставя помежду ни, като обръща най-горната карта: петица сабя. — Питай ме, пък ще видим.
	— Първият ми въпрос е какво играем?
	— „Откуп за краля.“ Съчетаваш ги по цвят или лик. Кралиците и принцовете се комбинират с всички. Победител е този, който остане само с крале — но изиграеш ли принц, можеш да отнемеш един от кралете на опонента си.
	Повтарям си правилата наум. Съчетавам цветове или числа. Умореният ми мозък все някак ще се справи. Имам петица корона и я поставям на масата.
	— Познаваш парите ни. Значи онази жена не е била първата ти жертва.
	— Не.
	Той слага седмица корона на купчинката.
	Аз давам седмица камък.
	— Колко си отвлякъл досега?
	Тройка камък.
	— Стотици. Загубих им бройката вече.
	Ръката ми застива върху тройка сабя. Нямам представа какво очаквах да чуя, но това направо ме срази.
	— _Стотици?_ Отвлякъл си стотици жени? На колко години си тогава?
	— Не мога да отговоря на този въпрос. Проклятието ни застигна на първия есенен ден от двайсетата ми годишнина и трае по един сезон. Не бъде ли развалено, сезонът започва отначало.
	— Тоест, си на двайсет години от… _цяла вечност_?
	— По-дълго от обикновеното, във всеки случай. — Грей поклаща лекичко глава. — В началото на всеки следващ сезон като че ли не е изминала и секунда. Не се чувствам остарял. Всичко е по-скоро като сън, отколкото спомен.
	Интересно.
	— На колко години е Рен?
	— Ти пристигна на осемнайсетата годишнина от раждането му.
	— На осемнайсетата… на рождения му ден? Днес има рожден ден? — Припомням си инструментите, отрупаните с торти и сладкиши маси. Партито без гости. — Значи за подарък си му отвлякъл момиче?
	Той е непоклатим като скала.
	— Подбирам момиче, което да развали проклятието. Това е всичко.
	Вторачвам се в него.
	— Добре, какво се изисква от мен?
	— Навремето може би щях да успея да ти отговоря. Но проклятието тегне над нас от толкова много години, че не съм убеден дали изобщо можеш да направиш нещо.
	— Рен спомена, че трябва да изпълни задача.
	— Може и така да се каже.
	Усещам, че започвам да засягам неудобни теми.
	— Значи не мога да се измъкна оттук.
	Грей кимва.
	— Никога?
	— Ако проклятието не бъде развалено, в края на сезона ще се прибереш у дома. Но не и преди това.
	Три месеца. Прехвърлям картите от ръка в ръка, стремейки се да не се поддавам на паниката. Това не променя нищо. Всичко си е същото. Ще се справя някак.
	— Какво се случи с предишните жени?
	— Зависи от сезона и от самите тях.
	— Мъртви ли са?
	— Не всички. — Грей посочва купчината карти. — Твой ред е.
	Изигравам своя ход. Изведнъж ми става трудно да си поема въздух.
	Той поставя карта върху моята. Настава гробна тишина, чува се единствено пукането на огъня зад гърба му.
	Тегли си нова карта от тестето.
	— Изчерпиха ли се въпросите ти, милейди?
	— Защо го правиш?
	Командирът изиграва кралица камък.
	— Положил съм клетва да браня кралското семейство. Само аз притежавам способността да прекосявам от другата страна. — Подръпва сребърната лента около ръката си. — Благодарение на нея в началото на всеки сезон разполагам с по един час във вашия свят. Ако не успея да доведа момиче, нямаме шанс да развалим проклятието. В тези случаи се налага да изчакаме сезона да изтече и започваме отначало.
	Прехвърлям думите му в главата си за минутка.
	— В цялото кралство ли сезонът се повтаря отново и отново?
	— Не. Само в „Айрън роуз“. Отвъд стените на двореца времето продължава да си тече.
	Това обяснява защо настъпи зима, когато преминах гората.
	— Ами чудовището, за което говорят всички?
	— Какво искаш да знаеш?
	— Коул каза, че живее в двореца.
	Той се поколебава за миг.
	— Това е просто слух, имащ за цел да предпази хората от проклятието. Нищо повече.
	— Как изглежда това чудовище?
	— Всеки път е различно. Но все така ужасяващо.
	— В какъв смисъл различно?
	— Понякога е грамаден звяр с рога и остри зъби. Друг път е влечуго с нокти като ножове. В някои случаи — най-лошите — чудовището има криле.
	Сбърчвам чело.
	— И това е едно и също същество? Откъде знаеш, че не са повече?
	Грей вдига очи, но не отговаря.
	Дъвчейки замислено устна, слагам карта на купчинката. Всички спят, но въпреки това понижавам тон.
	— Рен каза, че чудовището е избило семейството му. Кралят и кралицата ли имаше предвид?
	Бавно кимване.
	— И сестрите му, милейди.
	Не желая да изпитвам съчувствие към Рен, но мислите за Джейк и мама веднага изплуват в съзнанието ми.
	— Коул и Евалин смятат, че кралят и кралицата се крият. Никой ли не знае, че всъщност са мъртви?
	— Разберат ли хората, че владетелите им са мъртви, това би създало куп проблеми. Бунт. Гражданска война. Може да нападнат кралството, а нямаме армия, с която да го защитим.
	Изучавам го с поглед.
	— Значи кралят е затворил границите. Запечатал е двореца. Затова Евалин каза, че вече не идват търговци. Затова се страхуват и от набези.
	— Принц Рен затвори границите, използвайки печата на баща си. Пак той пусна слуха за възможни нашествия, за да накара хората да са по-бдителни. Сложи край и на търговията, под предлог, че така е наредил кралят. Първоначално изглеждаше като мъдро решение, но както виждаш, народът е пострадал от него.
	Да. Виждам. Фрея и децата й бяха достатъчно красноречив пример.
	Продължаваме да играем смълчани известно време, докато не оставам само с три карти и се налага да си изтегля още. Сдобивам се с принц сабя.
	Обръщам я с усмивка към Грей.
	— Хà! Не каза ли, че мога да задигна кралете ти с това?
	— Само един.
	Мята го на масата.
	Пъхам краля между останалите си карти.
	— Въпрос на време е да те победя.
	— Ще видим.
	— Играл ли си карти и с другите момичета?
	— Не.
	Това ме изненадва.
	— Защо?
	Той потрива брадичка.
	— Сложен въпрос, милейди. Най-вероятно поради същата причина, поради която не ми се е налагало да се отбранявам от тях.
	Поглеждам го подозрително.
	— Ти обиждаш ли ме?
	— Не — отговаря опонентът ми и дава четворка купа. — Тъкмо обратното.
	Не зная как да реагирам. Думите, изречени посред нощ, винаги притежават по-голяма тежест от всички останали.
	— Играеш ли на карти с Рен?
	— Доста често.
	— Мога ли да те питам още нещо за проклятието?
	— Можеш да пробваш.
	Давам двойка купа и оставам с две карти. Кралят, който си присвоих, и деветка сабя. Грей държи четири карти.
	— Кой е прокълнатият? Само той ли? Или и ти?
	Командирът поема дълбоко дъх и губя всякаква надежда, че ще отговори. Греша.
	— Отговорът ми на този въпрос се промени с времето, милейди. Преди смятах, че Негово височество е жертвата.
	Поставя деветка купа на купчината.
	Деветка! Полека измъквам последната си карта.
	Но Грей показва другите си три карти. Все крале.
	Изумена съм. От самото начало внимателно наблюдавам ходовете му и не предполагах, че държи дори един крал, камо ли пък цели три.
	— Печелиш.
	Вместо да се зарадва на победата, той се заема да събира картите.
	— Още една игра?
	— Разбира се.
	Докато раздава картите, аз отново подхващам темата.
	— Така и не си довърши мисълта. Щом не е Рен, ти ли си прокълнатият?
	— Не. — Грей вдига картите си и впива поглед в мен. — Нима не е очевидно? Проклятието тегне над всички ни.


>	Дванадесета глава
>	Рен

	Както куп други неща в живота ми, и сънят ми се изплъзва.
	Слушам песента на вятъра навън. Огънят почти е угаснал, но не си правя труда да го разпаля. Студът подхожда на настроението ми.
	Утрото едва ли е далеч, но все още цари пълен мрак.
	Почти не мигнах цяла нощ. Иска ми се да обвиня бучките по дюшека или грубите вълнени завивки, но истината е, че думите на Коул не ми дават мира.
	_Пет години молим за помощ, но няма кой да ни чуе. Народът гладува, а роднините ни измират един по един._
	Вече не мога да се преструвам, че съм в неведение. Въпреки че през всичкото това време се криех в двореца, добре знаех какво преживяват хората.
	Вината е изцяло моя.
	Не спирам да мисля за мъжете, които подпалиха къщата. _Този има емблема на дрехите си_, каза тогава Грей. За пръв път виждаше подобна. _Прилично оръжие. Май не са просто разбойници._
	Петима мъже. С определена мисия — да опожарят къщата. Умът ми не побира _защо_ им е да го правят, освен ако Фрея не лъже. Но…
	Пропъждам тези мисли от главата си. Напълно безплодни са. Изпратих войниците си на границата преди години и не остана никой, който да налага спазването на очевидно отдавна забравени закони. _Пет години_, каза съдържателят. Истинско чудо е, че поданиците ми все още коленичат пред мен.
	Вятърът затръшва кепенците на прозореца и аз подскачам в леглото.
	Излишно е да се опитвам да заспя. Трябва да се поразсея.
	Нахлузвам ботушите и закопчавам жакета си, но оставям сабята и колана си на стола. Стремейки се да съм възможно най-безшумен, за да не събудя домакините, отварям вратата и се оглеждам за Грей.
	От него няма и следа.
	Озадачен, отварям вратата на дневната. Гвардейският ми командир седи пред камината и играе карти с Харпър.
	Веднага ме забелязва и се изправя. Изражението му не издава вина, но това не ме изненадва.
	Не мога да си обясня чувството, което ненадейно се надига в мен. Не е точно гняв, не е и огорчение. Тези усещания са ми до болка познати.
	— Какво правиш? — питам аз.
	— Играем карти — обажда се Харпър. — По-тихо.
	— Не говорех на теб.
	— Не ми пука. Хората спят.
	Грей тръгва към мен.
	— Простете, господарю. С какво мога да бъда полезен?
	Гласът му е равен и отработен. Говори така, когато не е сигурен как ще реагирам.
	— Обезопасена ли е странноприемницата? — обръщам се към него. — Или си твърде зает да провериш?
	Той дори не трепва.
	— Проверил съм вече.
	— А конете?
	— Не исках да излизам, докато спите.
	— Буден съм. Върви да ги нагледаш.
	Грей кимва, завърта се на пети и се отправя към вратата. Набързо взима пелерината си от закачалката и потъва в снежната виелица навън. Суровият вятър профучава през отворената врата и разлюлява пламъците в камината. Побиват ме ледени тръпки.
	Прекосявам разстоянието и заемам мястото на Грей до огнището. Шест карти го чакат на масата.
	— Прекъсна ни играта — казва Харпър.
	— Забелязах. — Оглеждам подредбата на картите и взимам тези на Грей. — „Откуп за краля“?
	— Грей ме научи да играя.
	Тя мята картите си на купчинката, обляга се назад и се завива с одеялото.
	Събирам картите и ги разбърквам. Спори ми се, макар да не знам защо.
	— Не ти ли се играе вече?
	— Нали току-що изпрати опонента ми в снега.
	— Грей си има задължения.
	— Не се и съмнявам.
	Ръцете ми застиват върху картите. Светлината от камината танцува по чертите й, карайки очите й да блещукат. Харпър винаги намира начин да ми опъне нервите.
	Поглеждам я право в очите.
	— Ако имаш да ми казваш нещо, кажи го без заобикалки.
	— Не мисля, че е необходимо.
	Когато Грей се завръща, ние двамата все още седим и се гледаме кръвнишки.
	Даже да е забелязал нажежената атмосфера, решава да си затвори очите.
	— Конете са добре. Никъде не видях следи.
	— Хубаво.
	Не се обръщам към него обаче. Не искам Харпър да го приеме като проява на слабост.
	Още щом ме осенява тази мисъл, се чувствам дребнав и наивен. Така се почувствах и когато наредих на Грей да излезе на студа.
	Харпър извръща поглед, но не защото се е предала. По-скоро й е все тая.
	— Приключи ли в спалнята, принц Рен?
	Както обикновено, изговаря името ми като обидна дума.
	— Защо?
	— Защото бих искала да поспя малко на място, различно от това кресло.
	Премята одеялото през ръката си и закуцуква към стълбите.
	Походката й ме изненадва всеки път. Движенията й не отговарят на силната й воля и увереност. Разбирам защо на Евалин веднага й е минал през ум брак за скрепяване на отношенията между воюващи нации. Харпър говори по начин, който не оставя място за неуважение. Като владетел, а не поданик.
	Явно е схваната и всичко я боли, защото накуцва повече отпреди, вкопчила се е в перилата и тежко се изкачва нагоре. Чак когато затваря вратата на спалнята, усещам, че Грей е застанал от лявата ми страна.
	Свеждам поглед към картите и ги разбърквам.
	— Сядай, командире. Да поиграем.
	Той сяда. Аз раздавам. Играем мълчаливо.
	Обичам да играя на карти. Обичам игрите въобще, особено игри като тази: простички наглед, в които истинската стратегия се състои в това да разучиш противника си. Това е един от малкото ми хубави спомени с баща ми. Още като малък ме научи, че в играта на карти не е важно какви карти държа или каква е цифрата на зарчето, а възможността да надникна в мислите на опонента си.
	Грей винаги играе така, както се сражава: без капка колебание. Добър играч е, но никога не планира ходовете си предварително, а ги решава на момента.
	Чудя се що за играч е Харпър.
	Част от мен завижда на Грей за това, че вече знае отговора.
	— Как я накара да играе с теб? — нарушавам най-после мълчанието.
	Той поставя карта върху купчинката.
	— Просто я попитах.
	Сбърчвам чело, сещайки се с колко уговорки я накарах да се приближи със сантиметър до мен на коня.
	— Няма да се получи. Тя ми няма доверие. По-лошо — ненавижда ме.
	Грей поема дълбоко въздух, сякаш се кани да каже нещо, но просто хвърля карта на купчината.
	— Кажи го — подканвам го аз. — Каквото и да е, Грей. Кажи го.
	— Моите уважения, милорд, но смятам, че вие самият ненавиждате себе си.
	Стон на безсилна ярост се изтръгва от гърдите ми.
	— Това момиче е загубена кауза. Ще ни навлече куп неприятности. Не го ли усещаш? Не спечелим ли доверието й сега, няма да ни се удаде друг шанс.
	Грей не обелва и думичка, а чака да изиграя хода си.
	С въздишка поставям карта на масата.
	— Знам, че имаш мнение по въпроса, командире.
	— Да, така е.
	— Да го чуя тогава.
	Чак сега благоволява да ме погледне.
	— Умеете да предугаждате ходовете ми. Понякога ми се струва, че знаете преди мен каква карта ще дам.
	Да го вземат мътните.
	— Не за картите. — Захвърлям ги, приключих с играта. — Кажи ми какво мислиш за момичето.
	— Това и правя. Говорите за печелене на доверие. За неприятностите в бъдеще. Мислите ви, както обикновено, са двайсет хода напред.
	Гледам го изумено.
	Грей изпуфтява и събира картите.
	— Попитахте ме как съм я накарал да играе с мен, като че ли се изискват специални умения. Милорд, не съм я карал. _Просто я попитах._


>	Тринадесета глава
>	Харпър

	Завръщаме се в „Айрън роуз“ преди обяд. Част от мен иска да се възпротиви, но не мога да остана в странноприемницата, където всички смятат, че ще се омъжвам за принца — а и събитията от последните двайсет и четири часа ми дадоха да разбера, че с надеждата ми да открия телефон е свършено.
	Когато пристигаме в двореца, Рен ме превежда през отрупаните с храна маси и музиката във всекидневната — днес бавна и меланхолична — и се насочваме към същата онази спалня.
	Отказвам да вляза.
	— Не си и помисляй отново да ме заключваш тук.
	В очите му се чете изтощение, но все пак се примирява и изважда ключа от ключалката.
	— Обядът ще бъде сервиран след няколко часа. Да разчитам ли, че междувременно няма да се спуснеш по решетките?
	Ставите ми са толкова сковани, че ме болят при всяка крачка. Скоро няма да се спускам по решетките. Взимам ключа от ръката му.
	— Няма да е необходимо.
	Не му е никак забавно.
	— Ще изпратя Грей да стои на пост пред вратата.
	— Мисля, че Грей има нужда да поспи.
	— Права си. Аз ли да охранявам стаята ти?
	Пронизителният му поглед придава още по-голяма тежест на изреченото. Спомням си как в странноприемницата се приближи на милиметри до врата ми и дъхът му погали кожата ми. Винаги съумява да накара думите си да звучат едновременно като заплаха и като обещание.
	Прибирам кичур коса зад ухото си и извръщам поглед.
	— Няма защо да охраняваш стаята ми.
	Обръщам се и прекрачвам прага.
	Сетне застивам на място.
	Леглото е току-що оправено, а възглавниците разпухнати. В камината бумти огън. Няма и следа от калните отпечатъци, които оставих по чаршафите. На масата се е появила нова ваза с бели цветя. Въздухът е изпълнен с аромат на жасмин и лоницера*.
	[* Вечнозелен увивен храст. — Б.пр.]
	Рен проговаря зад гърба ми.
	— Също като музиката и храната, всичко останало в двореца следва предначертан ред. Всеки ден ще заварваш стаята си в този вид.
	Обръщам се към него.
	— Ами ако я разпердушиня?
	Тонът ми е саркастичен, но и наистина съм любопитна.
	— Пробвай и ще разбереш.
	Приближавам се до цветята и вдъхвам уханието им. Всяко листенце е съвършено.
	— Прекрасни са.
	Той кимва.
	— Арабела обожаваше цветята. Често ще откриваш различни букети във вазата.
	В гласа му няма нито капка емоция.
	— Арабела ли?
	— По-голямата ми сестра.
	Не желая да изпитвам съчувствие, но в тази стая, заобиколена от вещите на сестра му, чувството е по-силно от мен. За пръв път си задавам въпроса какво ли е да живееш на място, в което всеки ден всичко започва отначало. Където обаче колкото и пъти да се повтарят дните, семейството му никога не се завръща.
	Рен не е помръднал от мястото си. Не зная какво да кажа. Едно е да изпитваш съчувствие — съвсем друго е да го изразиш.
	Той, слава Богу, нарушава неловкото мълчание.
	— Оставям те да си почиваш.
	— Благодаря ти.
	Слага ръка на вратата, но за миг се поколебава и аз веднага си представям как вади друг ключ от джоба си и я заключва, или пък се спуска да изтръгне моя. Но навярно това е неговият начин да ми покаже докъде се простира доверието му. Вратата се затваря, ключалката не изщраква. Стъпките му се отдалечават по коридора.
	Олеква ми. Нуждая се от почивка. Затворничка или не, все някога трябва да се изкъпя. Влизам във ваната.
	Водата е с идеална температура, притъпява болката в мускулите ми и отмива кръвта и мръсотията от ръцете ми. На огледалния рафт до прозореца има всевъзможни бурканчета и тубички. Нямам представа кое какво е, но миришат хубаво, така че си избирам едно от тях и го изливам във водата. Когато се вдига пяна, се потапям и сапунисвам косата си. Два пъти, понеже е изключително мазна. После се отпускам и се вглеждам в тавана.
	Като малка често се будех от кошмари и мама ми казваше: _Само си помисли за мен и ще дойда в сънищата ти._
	Това винаги ме успокояваше. До съвсем скоро вярвах, че мога да повикам майка си само със силата на мисълта.
	Какво ли не бих дала сега да беше тук!
	Излизам от ваната, преди емоциите да са ме завладели съвсем.
	Не ми се иска да нося дрехите на мъртво момиче, най-малко пък на сестрата на Рен, но нямам друг избор. Не мога да се разхождам гола наоколо. Панталоните от еленова кожа са черни и чудесно си пасват с широкото червено горнище с кожени връзки. Без балсам къдриците ми стърчат във всички посоки, затова ги прибирам в хлабава плитка. Под роклите са подредени най-различни видове ботуши. По мярка са ми, за разлика от онези, които задигнах от конюшнята. Спирам се на висок до коляното черен чифт. Случайно мяркам отражението си в огледалото — приличам на принцеса воин, не само заради облеклото си, но и заради разноцветната си лява буза. Благодарение на Евалин поне не е отекла и не ме боли.
	Пльосвам се на леглото и забивам поглед в тавана. Мислите за мама и Джейк отново се загнездват в мозъка ми.
	Трябва да си намеря занимание.
	Рен не е казвал да не излизам от стаята. Отварям вратата, очаквайки там да заваря Грей, но с радост откривам, че греша. Нищичко не чувам от цигулките на долния етаж, затова полека се показвам на прага.
	Тръгвам по коридора и надзъртам в съседните стаи. Всяка следваща е по-разкошна от предишната — изобилие от кадифе, пухени килимчета и сребърни подноси с кристални чаши. В една от стаите е сервирана бутилка вино и малки таблички храна.
	В края на коридора пред мен се разкрива широко стълбище и възможност за избор — да се спусна към мрака надолу, или да се изкача към светлината.
	Поемам нагоре.
	Помещенията на третия етаж са по-просторни и приличат повече на апартаменти, отколкото на единични стаи. Всяка врата е отворена и води към всекидневна и спалня с великолепни легла. От срещуположната страна в стената има широки отвори, в които обаче няма никакви мебели. Странно.
	Изведнъж ми се изяснява. Това са местата на пазачите. Ако имаше такива. Ако имаше хора, които да пазят.
	Към четвъртата стая цялата тази пищност започва да ми идва в повече. Все едно съм попаднала в музей без табели с указания.
	Надниквам през петата врата.
	Всичко е окъпано в кръв.
	Мозъкът ми не може да асимилира видяното, но натрапчивата метална миризма ме удря право в лицето. Целите стени са изпръскани с кръв във всеки нюанс на червеното: тъмни резки по белите стени, ръждиви на цвят ивици по завивките, големи лепкави локви по мраморния под.
	И кръвта не е всичко. Тъмни късове се въргалят в локвите на пода. Приличат ми на вътрешности.
	Сграбчвам рамката на вратата. Не мога да си поема въздух. Погледът ми се премрежва.
	Няма как да загубиш толкова кръв и да оживееш. Или пък толкова… тъкан.
	Не зная от колко време крещя, но усещам гърлото си разранено.
	Металната миризма се носи на талази. Сякаш съм сложила медна монета на езика си. Гади ми се. Погледът ми отново се замъглява. Всеки момент ще припадна в някоя от локвите кръв.
	Нечии ръце ме обгръщат и издърпват назад.
	— Харпър!
	Гласът на Рен. Обхванал ме е здраво с ръце. Допрял е гърди в гърба ми.
	Всичко пред очите ми е червено. Писъците ми изтъняват и заглъхват съвсем.
	— Харпър, погледни ме. — Рен ме завърта към себе си. Хваща ме за раменете и ме разтърсва леко. — _Погледни ме._
	Поглеждам го.
	Рен. Сам-самичък.
	Ако не ме държеше, отдавна да съм се свлякла на пода.
	— Грей? — Гласът ми секва. — Това Грей ли е?
	— Не. Командир Грей е невредим. — Тонът му е сериозен, но и загрижен. — Успокой се.
	Поемам дъх и пак ме удря мирис на кръв. Прималява ми и почти се превивам на две.
	Светът се обръща наопаки. Губя съзнание.
	Не — греша. Понасям се надолу по коридора, обгърната в топлина. Стаята на ужасите се смалява все повече и повече.
	Насилвам се да вдигна глава. Лицето ми опира в голо рамо. Свалил е палтото и ризата си, облечен е в нещо тясно, бяло на цвят и без ръкави. Деколтето на дрехата е влажно, както и долната му челюст. Топъл е и ухае на мента, забелязвам и тънка бяла ивица на бузата му.
	Тъкмо се е бръснел.
	Толкова нормално, толкова истинско. Бих могла просто да затворя очи и да си представя, че отново съм малко момиче в обятията на баща си — преди животите на всички ни да отидат по дяволите.
	Но не съм.
	И това е Рен.
	Забърсвам с трепереща ръка лицето си. Хубавите спомени за баща ми ме плашат повече и от сечта в онази стая.
	— Пусни ме.
	Очаквам да откаже, но той спира и бавно спуска краката ми на земята. Намираме се на върха на стълбището, а щеше да продължи да ме носи. Хладнокръвието му едновременно ме успокоява и ужасява.
	— По-добре ли си? — пита тихичко.
	Идея си нямам.
	— Онази кръв истинска ли беше?
	— Напълно. — Черна сянка пробягва по лицето му. — Все още ли смяташ, че не ти е нужен пазач?
	— Определено размислих. — Не ме напуска усещането, че съм на път да повърна върху кадифения килим. — Знаеше ли какво има зад онази врата?
	— Разбира се. — Пауза. — Обикновено нареждам на Грей да залости вратите, но откакто ти се появи, ни се отвори друга работа.
	Не обръщам внимание на хапливия му коментар. Мислите ми се лутат напред-назад в търсене на отговор.
	— Пострадал ли е някой?
	— Не, милейди. Не е каквото изглежда.
	Не мога да повярвам на ушите си.
	— А какво е тогава?
	— Този етаж не е за хора със слаби сърца. Можеш ли да ходиш?
	— Да.
	Хващам се за парапета и се спускам на първото стъпало. Пръстите ми треперят от прилива на адреналин и краката ми са като отсечени.
	Рен е толкова спокоен, че започвам да се чудя дали случката не е била просто плод на въображението ми.
	Когато стигаме до площадката, се насочвам към стаята си, но Рен завива зад ъгъла.
	— Ела — казва ми, сочейки с ръка. — В кухнята няма нищо страшно.
	Целият ми апетит се изпари, след като видях онази касапница, но въпреки това тръгвам с него. Нека той яде. Аз искам да получа информация.
	— Чудовището ли е било? — прошепвам. — Тук ли е сега?
	— Не. Кръвта в онази стая не е красива гледка, но не бива да те притеснява.
	Потапяме се в мрака пред нас.
	Старая се да не се отделям от него. От дъното на стълбището проблясва светлина и се издига топъл аромат на тесто и квас. Де да бях поела в тази посока преди малко!
	— Кръвта част от проклятието ли е?
	Той се обръща и описва полукръг с ръката си.
	— Всичко наоколо е част от проклятието.
	Сещам се за мъртвото му семейство, но не мога да свържа прясната кръв с хора, загинали преди безброй сезони.
	Тревогите ми са излишни обаче, защото тонът му си остава все така безразличен и равнодушен.
	— Пие ли ти се вино? Мога да донеса бутилка от избата.
	— Не. Рен… — Гласът ми пресипва. Грей ми разказа за стотиците момичета, за това как не всички са оцелели. — Кой е умрял в онази стая?
	— Никой.
	— Не е възможно. — Замислям се дали отново да не побягна. Полека се приплъзвам към вратата. — Да не би да е предишното момиче?
	— Не. Тя се прибра в края на сезона. Може би предпочиташ медовина или пък…
	— Не ми пука какво има за пиене! — Изперчвам се пред него. Пулсът кънти в ушите ми. — Как е възможно да говориш за обяд, когато на горния етаж има стая, окъпана в кръв? — Забивам длан в каменната стена. — Престани да сменяш темата.
	Поглежда ме напълно невъзмутимо. Светлината от газените лампи трепка в очите му.
	— Отговорих ти в прав текст. Явно не ми задаваш правилните въпроси. Какво по-точно искаш да разбереш?
	— Чия е тази кръв?
	Нотка на гняв се промъква в гласа му, съпътствана от примирение.
	— Кръвта, която видя, е моята.


>	Четиринадесета глава
>	Рен

	Започвам да се замислям дали да не я освободя. Щом някогашните ми покои така я потресоха, едва ли ще понесе онова, което тепърва предстои. Трябва да съм благодарен, че не побягна презглава, а доброволно ме последва в кухнята.
	Това място ми навява скъпи спомени. Често идвах тук като малък и сладкарките ме черпеха с купички бита сметана. Бавачката ми и готвачката бяха близки приятелки. Двете клюкарстваха и се заливаха от смях, докато аз си рисувах в пръснатото навсякъде брашно.
	Посещенията ми в кухнята приключиха — и бавачката ми изчезна безследно, — когато попитах баща си как така никое момиче не може да задържи вниманието му повече от две седмици и защо мама е „жива за оплакване“.
	Но никой не успя да отнеме спомените ми. Единствено тук намирам покой, откакто Лилит ме прокълна и ме обрече да се лутам сам из празните коридори на двореца. Топлината и наситеният аромат на захар и квас ме връщат в детството.
	Когато бях безобиден и чист като сълза.
	Без персонала кухнята изглежда огромна. Всички плотове са отрупани с храна. Десетки хлябове са подредени на рафтовете до камината, в която бумти буен огън. В грамаден котел бълбука царевична супа, която готвачът обикновено поднасяше с вечерята. Шест фазана бавно се въртят на шиш над огнището отсреща. Печени зеленчуци чакат да бъдат подредени в подноси. Сирена. Ядки. Сладкиши. Додето ти поглед стига.
	Единственото празно пространство е широка маса в средата на стаята, посипана със захар и канела. Тук-там са пръснати и късове тесто.
	Харпър спира на прага и се оглежда.
	— Еха!
	Отивам до масата и изтиквам лентичките тесто настрана, сетне придърпвам стол.
	— Седни, милейди. Вино?
	— Мисля, че ще ми дойде добре.
	Взимам бутилка от килера в дъното на кухнята и наливам. Харпър ме наблюдава.
	Пронизителният й поглед ме напряга. Отдавна загубих стеснителността си — или поне така си мислех. Свикнал съм с любопитните и критични погледи.
	Мнението на Харпър ми е особено важно. Тя е последният ми шанс. Бъдещето ми е заложено на карта.
	Пълня чашите догоре и й подавам едната, след това пресушавам своята на екс. Сипвам си още.
	Тя отпива малка глътка, без да сваля очи от мен.
	— Да разбирам, че си разстроен.
	Коментарът й ме сварва неподготвен.
	— Какво те кара да мислиш така?
	— Забелязала съм, че вие, мъжете, пиете така, когато сте разстроени.
	Не ми допада фактът, че за нея съм като отворена книга.
	— Така ли било? И откъде имаш такива наблюдения?
	Харпър потрепва едва доловимо. Завърта виното в чашата си и тихо отговаря:
	— Не желая да говоря за себе си.
	Този път отпивам по-бавно.
	— А за мен ли искаш да говорим?
	Всеки път щом я предизвикам, очите й направо грейват.
	— Да. Какво точно се е случило в онази стая?
	— Направих грешка. — Отпивам по-голяма глътка. Вече съм леко замаян от първата чаша. — По-точно поредната грешка.
	Тя се накланя напред и впива любопитен поглед в мен.
	— Каква грешка?
	Поколебавам се за момент. Подбирам внимателно следващите си думи. Отпивам още една голяма глътка.
	— Забърках се с неправилната жена.
	— И какво? Тя те разкъса на парчета?
	— Да.
	Зададе въпроса си на шега и очевидно не очакваше да получи подобен отговор. Гласът й внезапно утихва.
	— Тогава как така си тук? Къде са белезите ти?
	— Някои белези са невидими за очите, милейди. — Гаврътвам чашата. — Нещо ме кара да си мисля, че сама си се убедила в това.
	Харпър сякаш онемява. Стреснах я. Или я обидих. Или пък съм далеч от истината.
	— Какво имаш предвид под неправилната жена? — пита след дълъг размисъл.
	— За да го разбереш, трябва да си запозната с историята ни. По време на управлението на дядо ми малка колония магьосници от западен Верин се заселват в Ембърфол, близо до северната ни граница. Доколкото си спомням от уроците по история, те били последните магьосници на света и кралят на Верин възнамерявал да ги изтреби до крак, затова избягали на изток. Заклели се във вярност на дядо ми и не създавали проблеми. От снизхождение им разрешил да търгуват с магията си. Магиите им били съвсем безобидни. Налагал им огромни данъци за тази привилегия обаче. Определено са имали търкания помежду си, но той не им е обърнал голямо внимание. Когато дошло време баща ми да се жени, млада дама посетила двореца, представяйки се за кандидат-съпруга. Оказало се, че всъщност е магьосница, която чрез способностите си опитала да склони баща ми да се венчае за нея… Не била особено силна. Стражите я задържали и екзекутирали, след като си признала. Но дядо ми излял гнева си върху останалите магьосници. Изпратил цяла армия, понеже се говорело, че умре ли един от магьосниците, силите му се прехвърлят на другите. За да се избегне това, трябвало всички да бъдат убити наведнъж. Така и станало. — Полазват ме тръпки. — Съдбата им е много по-зловеща от случилото се в онази стая.
	По лицето на Харпър вече няма и следа от скептицизъм.
	— Какво се е объркало тогава?
	— Една от магьосниците обаче успяла да избяга. Или през цялото време се е крила някъде. Появила се в нощта на осемнайсетия ми рожден ден. Дошла с едничката цел да съблазни принца.
	— И магията й била най-силна, понеже се е сдобила със способностите на останалите.
	— Да.
	— Защо е проклела _теб_, щом дядо ти е избил близките й?
	Вглеждам се в чашата си.
	— Не търсеше просто отмъщение. Искаше да се присъедини към кралското семейство. Безспорно е доста могъща, но магията й си има граници. Засяга само мен, Грей и територията на „Айрън роуз“. Не успя да я разгърне над цялото ми кралство. Магьосницата иска да се сдобие с истинска власт. За целта й бях нужен аз.
	— А ти си я отпратил.
	— Да.
	На Харпър й отнема само секунда сама да се досети за останалото.
	— Отпратил си я, след като си преспал с нея.
	— Да.
	— Вероятно и след като си й дал куп обещания.
	— Нищичко не съм й обещавал. — Запъвам се. — Но допуснах да си внуши, че тази нощ е означавала нещо за мен.
	— Очарователно.
	Пак си наливам вино и я поглеждам право в очите.
	— Научих си урока, милейди. Уверявам те.
	Тя върти чашата в ръцете си, взирайки се в мен. Де да можех да разгадая емоцията в очите й! Безброй сезони крия истината зад разкрасени лъжи и преувеличени истории. За пръв път изливам душата си пред някого.
	Връхлита ме чувство за вина. Себе си ли опитвам да излъжа? Не съм й разкрил _цялата_ истина. Не и за онова, в което ще се превърна.
	— Не разполагам с доказателства — продължавам, — в случай че търсиш такива.
	— Значи ти е възложила задача, с която да развалиш проклятието — размишлява на глас Харпър. — Защо я пазиш в тайна?
	— Убедил съм се, че разкрия ли същността на задачата, провалът ми е в кърпа вързан.
	— Защо? Какво се изисква от мен? Да се влюбя в теб ли?
	Едва не изпускам чашата.
	— Не се прави на изненадан — казва. — Дълго мислих каква е причината да отвличаш момиче в началото на всеки сезон и само тази ми се стори логична. Сега разбирам защо Грей не я определя точно като задача.
	Въздъхвам дълбоко.
	Тя продължава да ме наблюдава с леко присвити очи.
	— Това обяснява и защо си без риза.
	— Чух писъците ти и се втурнах към теб — тросвам се аз. — Предпочиташ първо да се бях облякъл ли? Ако се бях забавил още малко, щях да те намеря просната върху някоя купчина черва.
	Тя прави отвратена физиономия.
	— Може ли да не употребяваш думата _черва_ пред мен?
	— Нима толкова силно ти е въздействало това да ме видиш без риза?
	Бузите й поруменяват още повече, извръща поглед и нервно премята парче тесто през пръстите си.
	— Грей каза, че си пробвал да развалиш проклятието със стотици жени.
	— Така е.
	— Каза също и че не остарявате. Сякаш времето е спряло.
	— Прав е. — Допълвам чашата й. — В Ембърфол са изминали пет години. Учуден съм, че не са повече, но няма как да ги следя. А и много от сезоните не изтичат докрай.
	— Как така?
	— Сезонът започва отначало, ако умра.
	Тя едва не се задавя с парченце тесто.
	— Ако умреш ли?
	— Да.
	— Ама… не схващам.
	— Пробвал съм всичко, което можеш да си представиш. Падане от голяма височина. Набиване на кол. Удавяне. Веднъж наредих на Грей да ме обезглави, ей така от любопитство, но той отказа…
	— Добре, добре, стана ми ясно. — Цялата прежълтява отново. — Значи просто… се завръщаш от отвъдното?
	— Всеки следващ сезон започва в онази стая, в която ме видя за пръв път, независимо как е завършил предишният.
	— Какво се случва с момичето, когато се самоубиеш?
	— Прибира се вкъщи, доколкото знам.
	Нова мисъл осенява Харпър и ръката й застива върху тестото.
	— Тоест, ако те убия, ще си отида у дома?
	— Няма как да знам със сигурност. Сезоните винаги започват отначало. От момичетата няма и следа.
	Тя ме оглежда. Представя си смъртта ми. Навярно се чуди дали рискът си заслужава.
	Вдигам рамене и отпивам глътка вино.
	— Във всеки друг сезон дори бих те насърчил да се пробваш.
	— Какво му е различното на този?
	— Това е последният ми сезон — отвръщам тихичко. — Последният ми шанс. Убиеш ли ме, този път наистина ще умра. — Вдигам очи към нейните. — Представа си нямам какво ще се случи с теб след това.
	Настава гробна тишина. Мълчаливо дъвчем тестото.
	После Харпър изстрелва възможно най-неочаквания въпрос:
	— И пред останалите жени ли си се разсъбличал така?
	Прямотата й не спира да ме изумява.
	— Ама какви въпроси ми задаваш само!
	Тя врътва очи.
	— Ще го приема за „да“.
	— Тъкмо обратното. — Питам се колко искрен да бъда с нея. — Не по собствено желание се появяват в живота ми. Никога обаче не бих ги вкарал в леглото против волята им. Всъщност в Ембърфол няма по-голямо престъпление от това.
	— Ами убийството?
	— Престъплението свършва със смъртта.
	Тя обмисля казаното за момент.
	— Вярвам ти.
	— Нямам причина да те лъжа.
	— Защо ми споделяш всичко това? — пита. — Мислех си, че ти е забранено.
	— Как ти хрумна?
	Пресягам се за изрезка тесто. Канелата и захарта бавно се разтапят върху езика ми. С времето се отегчих от изисканите храни, сервирани в Голямата зала и покоите ми. Но късчетата тесто в кухнята винаги ме пренасят в детството.
	Когато поднасям тестото към устата си, Харпър проследява с очи движението на ръката ми.
	Интересно. Особено след критичния й поглед преди малко.
	И тя си откъсва залък тесто. И някак не смее да ме погледне.
	— Грей не можа да ми разкаже тези неща.
	— На него му е наредено да не ги обсъжда.
	Макар че сега ми става любопитно колко точно й е казал.
	— А на теб не, така ли?
	— Аз съм принц. — Откъсвам по-голямо парче тесто и й подавам половината. — Не изпълнявам ничии заповеди.
	— Единствено жени от Вашингтон ли отвличате?
	— Вече да.
	— Защо?
	— Първоначално се бях насочил към благородничките в Ембърфол. Въобразявах си, че подобно проклятие е лесно за разваляне. Че коя жена не харесва принцове? — Споменът ме стиска за гърдите. — Оказа се, че дълбоко греша.
	— И след време благородничките свършиха…
	— Подбрах си жена от селото — продължавам. Пресушавам за пореден път чашата си и по всичко личи, че ще ми е необходима още една. — Казваше се Кора. Много мило, земно момиче. Майка й се разплака, когато й съобщих, че възнамерявам да се оженя за дъщеря й. Цялото село събра дарове за зестра. Все едно са ми притрябвали ценностите им.
	Поколебавам се за секунда.
	— Какво стана с Кора? — предпазливо пита Харпър.
	— Чудовището я разкъса крайник по крайник. Майка й рева с глас пред вратата ми, настоявайки да разбере защо кралят не я е предпазил.
	Харпър престава да дъвче.
	— А през цялото това време кралят е бил мъртъв.
	— Да. Кралят вече беше мъртъв. Отпратих майка й.
	— И после какво?
	— Заявих, че повече няма да рискувам живота на хората си.
	— Аха, значи хората от моя свят са разрешени за ловуване?
	Удрям с ръка по масата.
	— Кога ще проумееш, че намерението ми е да разваля проклятието, а не да го удължа?
	Взираме се един в друг като разярени зверове. Отново настава мълчание.
	Огънят в камината пращи и супата се кани всеки момент да изкипи от котела. Няма да стане, знам го. Невидим готвач ще я разбърка и отстрани от огъня тъкмо навреме. Ароматът на домашно готвена кокошка лека-полека изпълва стаята.
	— Пред кого си го заявил?
	— Моля?
	— Каза, че си се зарекъл повече да не рискуваш живота на народа си. Пред кого?
	Оставам като ударен от гръм.
	Тя подозрително присвива очи.
	— Как се казва чародейката?
	Гаврътвам чашата си.
	— Името й е Лилит.
	— Значи _тя_ може да ме върне вкъщи.
	— Не, милейди.
	— Може би трябва да я попитам. Къде да я открия?
	Ъгълчетата на очите ми потрепват, сякаш има опасност разговорът ни да призове магьосницата.
	— Повярвай ми, не искаш да я срещаш.
	— Но…
	— Не разбираш ли, че точно тя е отговорна за гледката, която завари на третия етаж?
	В гласа ми прозират жлъч и болка.
	Харпър пребледнява.
	Поемам глътка въздух. В главата ми изплуват спомени за смърт и страдание. За всички онези, които обрекох на гибел.
	Грей бърка. Отминалите сезони са не сънища, а същински кошмари.
	Избутвам стола назад и се изправям.
	— Прости ми, милейди. Сигурно желаеш да си починеш. Да те придружа ли до стаята ти?
	— Да не би да ме очакват още изненади в двореца?
	— Не и днес.
	— Тогава искам да остана тук.
	Хваща се за масата, като че ли се тревожи да не я извлека насила от кухнята.
	Кимвам и се отправям към вратата.
	— Рен — провиква се тя.
	Спирам на прага и се обръщам към нея.
	— Няма да се влюбя в теб — казва.
	Думите й никак не ме изненадват.
	— Не съм и очаквал обратното.


>	Петнадесета глава
>	Харпър

	Най-сетне откривам купа и лъжица и поемам към клокочещия котел. Голям черпак виси на стената. Сипвам си щедра порция, после си отчупвам комат хляб от тезгяха.
	Кървави картини се мъчат да си пробият път в мислите ми, но бързо ги пропъждам.
	Мозъкът ми обаче решава да ми напомни как Рен накарал Грей да го обезглави. Любопитно му било.
	Вчера ми говореше за хвърляне на музикални инструменти в камината. Тази сутрин спомена набиване на кол и удавяне. Както и стотиците жени, които не е успял да накара да се влюбят в него.
	Ако трябваше просто да намери жена, която да го пожелае, отдавна да е развалил проклятието. Не мога да отрека, че е привлекателен. Високите му скули, тъмнорусата коса, която светлината от огнището превръща в злато, загадъчните кафяви очи. Мускули извайват ръцете му от раменете чак до китките и походката му излъчва увереност. Хората незабавно коленичат пред него, но и той го очаква от тях.
	Отвори ли уста обаче, наяве излизат арогантността и пресметливостта му. Нито капка уязвимост или слабост. Тормози го само фактът, че не може просто да махне с ръка и да заповяда на някоя жена да го обикне.
	Нещо в това място ме изпълва с неописуема тъга. Затворена съм тук, далеч от семейството си, от два дни. Рен и Грей са в този капан от цяла вечност. Струват ми се не толкова опасни, колкото отчаяни.
	Не мога да преценя кое е по-лошо.
	Никога не съм се влюбвала в никого, най-малко пък ще се влюбя в човек, който ме отвлече насред улицата. Мама винаги казва, че все още обича татко — въпреки грешките му, въпреки факта, че ни изостави — и това направо влудява двама ни с Джейк. Любовната им история определено не е като от приказките. Чувала съм за стокхолмския синдром*. Дори у мен да се задейства нещо подобно, нима това може да се нарече истинска любов? Фалшивите чувства явно не са в състояние да развалят проклятието. Принцът не е отвлякъл Кора, бедното селско момиче, но тя така и не се е влюбила в него. Навярно от самото начало е била влюбена единствено в идеята да стане принцеса.
	[* Психологически феномен, при който заложникът се привързва към похитителя си и изпитва съчувствие и симпатия към него, често до такава степен, че да го защитава и да се идентифицира с него. — Б.пр.]
	Държат ме в плен, но Лилит е сторила същото с тях. Очевидно кралството му страда, а той е принуден безучастно да наблюдава отстрани.
	Отчупвам си още хляб.
	Нещо ме спира да си отхапя залък.
	Връхлита ме друг спомен — Фрея и децата й, боси в снега, слаби като вейки. Евалин, Коул и малкият Бастиан, които очевидно едва свързват двата края.
	Оглеждам кухнята с нови очи. Рафтовете, отрупани с храна, която няма кой да изяде.
	Сетне избутвам купата настрана и отивам да взема раницата от стаята си.

	* * *

	Този път по-лесно откривам горската пътека.
	Замислих се дали да не взема друг кон, но Воля веднага наостри уши, щом ме видя. Препълнила съм дисагите от двете страни на седлото с хляб, месо, сладкиши, зеленчуци и сирена. Облякла съм пелерина и два пуловера, а в конюшнята се сдобих с ръкавици и покривало за коня.
	Никой не се опитва да ме спре.
	Не че съм искала позволение.
	Когато пред погледа ми изникват първите заснежени дървета, психически се подготвям леденият въздух да отнеме дъха ми, но днешният зимен следобед е далеч по-поносим от вчерашния. В короните на дърветата не фучи вятър, небето е чисто и слънцето напича с пълна сила — навсякъде наоколо се чува _кап-кап-кап_.
	Тъкмо започвам да се тревожа, да не би да съм тръгнала в грешна посока, когато се натъквам на останките от дома на Фрея. Сградата е изгоряла до основи, само почернелият каменен комин стърчи сред купчината овъглено дърво и пепел. Телата ги няма; снегът ги е затрупал или са погълнати от пламъците. Не си правя труда да проверявам.
	Насреща ми се извисява хълм и си спомням, че веднага след него е странноприемницата. Пришпорвам Воля в галоп и изкачваме възвишението.
	От другата страна се задава каруца.
	— Стой! — крещи мъжки глас. — Стой!
	Двата кремави впрегатни коня отскачат боязливо настрани. Пръски кал и киша политат във всички посоки.
	Дръпвам юздите, за да не се сблъскаме. Воля се подхлъзва в кишата и едва не изпадам от гърба му. Каруцата изскърцва и изглежда на път да се преобърне, но мъжът замахва с камшика и конете бързо я изправят.
	Няколко щайги изпадат в снега със звучно _пльок_.
	Воля се сепва и мята глава, но аз стискам здраво юздите.
	— Съжалявам — провиквам се. — Не те видях.
	— Съжаляваш значи, а? — озъбва се мъжът.
	Премята юздите на куката до себе си и изскача от каруцата; ботушите му шляпват в калта. Качулката на пелерината му се смъква назад и под нея се показва среден на възраст мъж с мургава кожа и тъмна коса. Очите и бузите му са хлътнали.
	— Да. Съжалявам.
	Сграбчвам дръжката на камата си, но той дори не ме поглежда. Вместо това се втурва към задната част на каруцата и се вторачва в изпадналите щайги.
	Изругава под нос и се пресяга да вземе една от тях.
	Явно едната й страна е по-тежка, защото, когато прави опит да я качи обратно в талигата, не успява да я прехвърли през дървената преграда. Щайгата се изплъзва от ръцете му и отново тупва в кишата. Мъжът изругава, този път не под носа си.
	Зачудвам се защо не използва и двете си ръце, но наметалото му се разтваря и осъзнавам, че е еднорък.
	Спускам се от гърба на Воля и тръгвам към него.
	— Позволи ми да ти помогна.
	Без да ми обръща внимание, мъжът продължава да се бори с щайгата. Тя цопва повторно в калта и дървото се сцепва в единия ъгъл.
	— По дяволите! — избухва той.
	Разбирам, че иска да се справи сам, но започва да ми писва от всички тези горделиви мъже. Отмятам наметалото си назад и вдигам другия сандък.
	По-тежък е, отколкото очаквам. Не е за вярване, че той изобщо смогва да повдига подобна тежест с една ръка. Залитам в лепкавата кал и едвам го удържам.
	Но мъжът прихваща щайгата от другата страна и с общи усилия я качваме в каруцата, след което се връщаме за останалите.
	Когато най-после приключваме, целите ни ботуши са полепени с кал и дишаме тежко. Мъча се да пооправя пелерината си.
	Мъжът забърсва челото си с ръка.
	— Не очаквай да ти благодаря, момиче. Ще ми орежат от заплащането заради щетите… — Погледът му се спира върху кралската емблема с лъв и роза върху гърдите ми. Премигва невярващо и отстъпва назад. Раздразнението в гласа му е заменено от почуда. — Вие сте… не предполагах…
	— Наистина съжалявам — казвам. — Не очаквам благодарности. Но ако ми позволиш да използвам задницата на каруцата, за да се кача на коня си…
	— Разбира се. — Той се втурва да улови Воля за оглавника. — Позволете на мен, милейди.
	Хващам се за каруцата и се прехвърлям през ръба. Не е като да се спускам по дървените решетки, но все пак се изискват усилие и баланс, а никога не мога съвсем да се доверя на тялото си. Схванатите ми мускули не се задействат веднага и с мъка се настанявам върху седлото. Дори и да го е забелязал, мъжът не обелва и думичка.
	Иска ми се и аз да можех като Рен да му дам сребърна монета за помощта.
	Тогава си спомням за дисагите.
	— Гладен ли си? — питам. — Имам предостатъчно храна.
	Мъжът се смръщва и енергично поклаща глава.
	— Не мога да приема храна от дама, пътуваща сама.
	— Не отивам далеч. — Разкопчавам дисагите и изваждам няколко пая с месо, усукани в тензух. Още са топли. — Заповядай.
	Изглежда втрещен, но все пак ги взима и ги долепя до себе си.
	— Благодаря ви.
	Хващам юздите.
	— Няма защо.
	Той пристъпва към мен.
	— Простете ми. Дължа ви извинение. Не очаквах дама от двореца да пътува съвсем сама.
	— Не се нуждая от закрила — отвръщам аз.
	Зад гърба ми се обажда мъжки глас.
	— Сигурна ли си, милейди?
	Завъртам се на седлото, макар че моментално разпознавам гласа. Рен. И Грей. Израженията им, както обикновено, са неразгадаеми. Не издават гняв, нито пък шеговитост.
	— Нима си въобрази, че няма да те последваме? — пита Рен.
	Стремя се по моето лице също да не проличи как се чувствам всъщност.
	— Каза, че не съм затворничка.
	Мъжът с талигата загубва ума и дума. Стрелка озадачено с очи ту мен, ту Рен и Грей.
	— Ваше височество! — изрича с почтителен тон.
	Пада на коляно насред всичката киша.
	— Изправи се — казва Рен.
	За пореден път се убеждавам, че тонът му е нещото, което най-явно разкрива настроението му. Още по-въоръжен е и от снощи. На хълбока му виси сабя, а към седлото е привързан пълен колчан със стрели. Под пелерината си е облякъл кожена риза с токи на кръста, а емблемата с лъва и розата е избродирана със златен конец върху гърдите му.
	И вчера беше красив, но днес направо сияе. Липсва му само короната.
	Не бива да забравям обаче каква е истинската причина да тръгне подире ми. Ненавиждам се за това, че сърцето ми трепва всеки път, щом го видя.
	— Случайно да ти се намира още една от онези монети? — обръщам се към него аз. — Заради мен този мъж счупи една от щайгите си.
	Рен повдига вежди, но подкарва коня си напред.
	Мъжът рипва на крака и поклаща глава.
	— Не… не, милейди. — Вдига вързопчето пайове. — Храната е повече от достатъчна.
	Рен въпреки това изважда монети от торбичката на колана си и му ги подава. На ръцете си има предпазители от метал и кожа.
	— Две сребърни монети ще покрият ли щетите?
	Мъжът преглъща тежко. Взира се в монетите между пръстите на Рен, но не се пресяга да ги вземе.
	— Признателен съм ви, но щетите са незначителни.
	— Приеми ги за забавянето тогава — казва Рен.
	— С цялото ми уважение… не мога да ги приема. — Погледът му отново блуждае между нас тримата. — Изкарвам толкова за половин година, Ваше височество. Ще ме набедят за лъжец или крадец.
	— Защо? — намесвам се аз.
	На човека май му се иска просто да се качи на каруцата и да отпраши.
	— Никой не е виждал кралското семейство от години. — Извръща очи засрамено. — Едва успявам да си намеря работа като хамалин. Никой няма да повярва, че съм се сдобил с монетите с честен труд.
	Грей се приближава и откачва малка кесийка от колана си.
	— Вземи. Двайсет и пет медни монети. Тях ще можеш ли да похарчиш?
	Мъжът премигва на парцали.
	— Да… но…
	Грей му мята кесията.
	Ръката на мъжа е заета с храната и вече си представям как монетите пльосват в калта, но той се оказва по-сръчен, отколкото предполагам. Улавя торбичката във въздуха със същата ръка, с която държи храната.
	Покланя се тромаво.
	— Благодарен съм ви. Ваше височество! Милейди!
	Сетне поема към каруцата си.
	Още преди да е седнал, изцъква с език на конете и ги подкарва надолу по склона.
	Де да можех да го последвам! Рен направо ме пронизва с очи. Лицето му е изкривено от неодобрителна гримаса.
	— Колкото повече те опознавам, толкова по-малко гледам на действията ти като на проява на смелост. Да не би да забрави за нападението снощи?
	— А ти да не би да забрави за страданията на народа си?
	— Говориш за неща, от които си нямаш и понятие.
	— Видях ги със собствените си очи.
	Изражението му притъмнява толкова рязко, колкото буреносните облаци затулват лятното небе. Не казва нищо.
	Тишината нарушава Грей:
	— Спомена, че не си затворничка. Значи ли това, че не се опитваш да избягаш?
	— Разбира се. — Потупвам дисагите с ръка. — Носех храна на Фрея и децата й.
	— Носиш храна — повтаря Рен. — В странноприемницата.
	— Нямаха много, а и ние им натресохме още пет човека.
	— Защо първо не попита?
	Поглеждам го на кръв.
	— Да питам ли? Шегуваш ли се? При положение че кухнята ти прелива от храна…
	— Не ме разбра правилно. Защо не ме помоли за помощ?
	— Не мислех, че ще се съгласиш — промълвявам.
	Той не отговаря, а просто се взира в мен. Чудя се дали ще ме попита защо.
	Примирението в очите му ми подсказва, че няма да го направи.
	— Хубаво тогава — казва и обръща коня.
	— Значи ми позволяваш да отида?
	Толкова съм шокирана, че ще падна от коня.
	— Ще те придружа до странноприемницата — отвръща Рен, сякаш съм малоумна. — Освен ако не си размислила?
	С тежка въздишка потеглям след него.


>	Шестнадесета глава
>	Рен

	Свикнал съм със самотата. Отчаянието. Скръбта. Разочарованието.
	Не съм свикнал със страха — не и със страх като този. Досега не бях срещал по-безразсъден човек.
	Тя не е първото момиче, което бяга, бои се от мен или пък се съмнява в подбудите ми. Тя обаче е първата, заради която ходя тежковъоръжен.
	Яздим смълчани, Грей се спира на върха на хълма, а ние двамата се спускаме към долината. Думите й не ми дават мира. _Да не би да забрави за страданията на народа си?_
	— Не съм забравил — казвам.
	Харпър веднага се досеща за какво говоря.
	— Не виждам да правиш нещо по въпроса.
	— От вчера си в Ембърфол, а си мислиш, че знаеш толкова много за мен и кралството ми. Вероятно си въобразяваш, че вършиш добро?
	Макар очите й да не го издават, чувствам, че съм прав.
	Поклащам глава.
	— Дори всеки Божи ден да раздаваме храна, пак няма да можем да изхраним всичките ми поданици.
	— Ще стигне поне за част от тях, Рен.
	— Да, но не и за всички. Би ли се нагърбила с подобен избор?
	Недоволството е изписано по лицето й.
	— Защо изобщо трябва да избирам?
	— Хората в Ембърфол се страхуват от „Айрън роуз“. Вярват, че зад стените на двореца дебне чудовище. Не биха припарили тук. Дори да изнеса с каруца храната, как да определя кои са най-силно нуждаещите се?
	— Аз…
	— И преди да ми отговориш — продължавам аз — какво би обяснила на онези, които не си успяла да нахраниш? Представи си, че в странноприемницата са се настанили още гости. Яденето в дисагите ти няма да стигне за всички. Какво ще им кажеш тогава?
	— Ще се върна да напълня дисагите отново.
	Господи, страшен инат е!
	— Да речем, че започнеш да им носиш храна всеки ден. Бързо ще се разчуе. Ще прииждат все повече и повече хора. След време ще настанат безредици…
	— Мисля, че схванах накъде биеш.
	— Няма да има кой да потуши бунтовете…
	— Добре де, разбрах те! — Бузите й са почервенели и диша учестено. — Все ми е тая. Няма да се откажа. Пак е по-добре от това да стоя безучастно.
	— Така ли? — сопвам се аз. — Убедена ли си, милейди?
	Хващам юздите на коня й.
	Тя извръща рязко глава, мъчейки се да ги отскубне от ръката ми. Ярост бушува в очите й.
	— Пусни ме.
	Стремя се да не повишавам тон.
	— Оценявам искреността ти, но няма да търпя безочливото ти неуважение към мен.
	— Но ти спокойно можеш да правиш същото, така ли?
	Конят й — по-точно моят кон, макар че явно Харпър го смята за свой — отмята глава и скърца с копита в кишата, но аз съм стиснал здраво юздите. Умението й да ме изкарва извън равновесие е ненадминато.
	— Накарах те да се замислиш върху последствията от действията си — заявявам. — Дълбоко грешиш, ако намираш това за проява на неуважение.
	— Хубаво — отсича тя и извръща поглед.
	Поемам глътка въздух.
	— Неслучайно съм се затворил в двореца. Принудиш ли ме да се появя пред хората си, знай, че…
	— Не съм те принуждавала да правиш каквото и да било. А сега ме пусни.
	Вдигам отчаян поглед към небето. Естествено, че точно в последния сезон съдбата ще ми поднесе момиче, твърдо решено да усложни още повече живота ми.
	— Веднага, Рен. Не съм една от поданичките ти. Нито пък ти си мой принц.
	— Може и да не съм ти принц, но се намираш в моето кралство.
	— И чия е вината за това?
	— Нямаш си и понятие с цената на какво съм осигурил безопасността на кралството си. — Не думи, а късове лед се сипят от устата ми. Навремето тонът ми всяваше ужас у хората. А тя не се трогва ни най-малко. — Говориш ми пренебрежително, сякаш нехая за неволите на народа си. Сякаш ти си ми господарка. Да ти напомня ли какви са ролите ни тук?
	— На похитител и похитена?
	Повдигам вежди.
	— Щом така искаш. — Обръщам глава. — Командире!
	— Какво правиш? Рен, пусни ме. — Опитва се да отлепи пръстите ми от юздите. Явно е забила пети в хълбоците на Воля, защото едва го удържам. — Пусни ме…
	— Милорд!
	Конят на Грей спира до Харпър, хвърляйки пръски киша навсякъде.
	— Отведи лейди Харпър в двореца. Вържи я, ако се наложи. Заключи я в…
	— Не!
	Тя изважда камата. Замахва към китката ми.
	Сабята на Грей се появява до лакътя й. Докопал е пелерината й и я издърпва назад.
	Харпър застива на място, лицето й е мъртвешки бледо.
	Обзема ме не разкаяние или съжаление, а удовлетворение. Най-после _нещо_ успява да я трогне.
	— Само да му наредя и ще ти отреже ръката. — Поглеждам ножа в дланта й. — Аз не съм ти вадил оръжие, милейди.
	— Юздите. — Гласът й звучи така, сякаш се задушава. Чудя се с каква ли сила е опънал наметалото й Грей. — Щях да прережа юздите.
	— Оу! — Хвърлям му бърз поглед. — Освободи я.
	Грей веднага се подчинява. Тя пъхва камата в ножницата и изпъва пелерината си. Дъхът й все още е накъсан и на миглите й блещукат сълзи.
	_Сега_ вече се разкайвам.
	Харпър дори не ме поглежда.
	— Просто искам да отида в странноприемницата. — Страните й са порозовели. Преглъща и проговаря с тъничък гласец. — Не ми е… не ми е до игрички. Искам само да им помогна. — Гласът й възвръща обичайния си плам. — Разбираш ли ме?
	Думите й се загнездват в съзнанието ми заедно с онова, което ми каза Грей, докато играехме карти. Никога не предприемам нищо, преди внимателно да съм обмислил възможните последици. Прав беше: наистина планирам ходовете си предварително.
	Може би тя също е права.
	Поглеждам Грей.
	— Придружи я до странноприемницата. Идвам ей сега.
	Грей вдига объркано вежди.
	— Милорд…
	— Върви. Гледай отново да не побегне.
	Харпър изтръгва юздите от ръката ми. Без да обелва и дума, сритва здраво коня и отпрашва надолу по склона. Грей тръгва подире й.
	Щом изчезват от поглед, обръщам коня в другата посока и го пришпорвам в бесен галоп.


>	Седемнадесета глава
>	Харпър

	Чувствам се сякаш са ме пернали през ръката.
	Грей не се отделя от мен, придвижваме се доста бързо из размекнатия сняг. Очаквах помежду ни да тегне напрежение, особено след случката с камата, но няма и следа от такова. Макар да е десет пъти по-опасен от Рен, с него се общува много по-лесно.
	Страшно съм объркана. Поведението на Рен ме озадачава. Не се държи като мъж, който се опитва да спечели женско сърце. Превръща всичко в една игра, в която зад красивите думи и чар се крие коварна и подмолна личност. Прилича ми на вързано животно, което знае колко далеч му позволява да стигне веригата, но се е научило и как да примами плячката си.
	Ето затова му нямам доверие.
	След конфронтацията ни преди малко ми стана ясно, че той изпитва същото към мен.
	Когато странноприемницата се появява на хоризонта, подръпвам юздите, за да забавим ход. Надниквам през рамо — безоблачно синьо небе похлупва кишавия пейзаж. От Рен няма и помен.
	Грей също забавя темпото.
	— Наистина ли щеше да ми отсечеш ръката? — питам го аз.
	Той ме поглежда косо.
	— Нямаше да ти позволя да нараниш принца — отвръща командирът.
	— Тоест, да.
	— Изпълнявам заповеди. Не ти мисля злото.
	Това от една страна ме успокоява, от друга — тъкмо обратното.
	— Къде смяташ, че е отишъл?
	— Няма как да знам.
	В гласа му се прокрадва раздразнение.
	Още не сме слезли от конете, когато входната врата на странноприемницата се отваря с трясък. От покрива се свличат парчета лед и тупват на земята. Конете мятат глави и пръхтят.
	На прага стои Коул.
	— Милейди! — възкликва изненадано той. — На какво дължим тази чест?
	— Нося ви… — Предупрежденията на Рен за бунтове и безредици ме разколебават. — Ъм…
	— Лейди Харпър ви е донесла дарове — намесва се Грей и ми подава препълнените дисаги.
	— О, да. Ето.
	Не съм на себе си. Набутвам несръчно торбите в ръцете му.
	Коул е като попарен.
	Гласът на Евалин се обажда зад него:
	— Гости ли имаме? Защо не… Божичко! — Застава до съпруга си и се покланя доземи. — Лейди Харпър! Вие се завърнахте.
	— Носи ни дарове — добавя невярващо Коул.
	— Не е кой знае какво. — Усещам как бузите ми почервеняват все повече и повече. — Мъничко храна. Зная, че ви натресохме Фрея и децата й без предупреждение.
	— Ама… Негово височество ни заплати предоволно за шест месеца напред.
	Като удар от гръм! Нямах ни най-малка представа, че им е платил.
	Евалин тълкува мълчанието ми погрешно.
	— Сигурно ни смятате за алчни. Опитахме се да откажем.
	— Не! Не! Аз… аз исках да донеса нещичко на децата.
	— О! — Широка усмивка грейва на лицето й. Плясва радостно с ръце. — Заповядайте.
	Въвеждат ни в предната стая. От огъня са останали само тлеещи въглени. Долавям мирис на прясно изпечен хляб. Коул взима пелерините ни и се провиква:
	— Деца! Лейди Харпър е дошла да ви види.
	Приближавам се към Грей.
	— Знаеше ли, че им е дал толкова пари?
	Той свива неодобрително вежди.
	— Нима те учудва?
	— Аз… аз…
	— Лейди Харпър!
	Малки крачета затопуркват по стълбите и дървения под. Три ухилени до уши деца се втурват към мен. Фрея бавно се спуска по стълбите, държейки бебето в обятията си. Дори тя се усмихва.
	Не съм сигурна, че го заслужавам. Та те загубиха дома си.
	Момиченцето ме прегръща през кръста. Двете момчета се лепват за краката на Грей. Радостта им е заразна. Щастлива съм, че сложих и малко захаросани бисквити в дисагите.
	Бастиан също се показва от кухнята, за да види каква е тази врява. Всички се долепят до масата, изгарящи от нетърпение да отворя торбите.
	Момиченцето прокарва пръст по жълтите шевове, а по-голямото момче ръчка с интерес скъпоценните камъни, инкрустирани на дисагите. Кафявите им очи направо ще изскочат от любопитство.
	Фрея ги издърпва назад.
	— Далия. Давин. Не пипайте.
	— Не, всичко е наред — казвам аз. — Нека Далия да отвори торбата.
	Крехките й пръстчета известно време се борят с токата, докато най-сетне не успяват да я разкопчаят. На масата се изсипват куп вързопчета със сладкиши и сирена. Звънкият смях на Далия огласява стаята. Другите деца остават с отворени усти.
	— Твърде много е — прошепва Фрея.
	Храната няма да стигне и за едно ядене. В стаята обаче внезапно настава тишина. Никой не смее да докосне нищо.
	— Гледайте — прошепва по-голямото момче, което навярно е Давин. — Има и торта.
	Имам чувството, че съм сгафила. Вътрешно ми се иска Рен да беше тук и се мразя за това.
	Предупрежденията му отекват в главата ми.
	— Да не би да ви обидих? — питам предпазливо.
	— Милейди — обажда се Коул. — Кралското семейство няма навика да раздава подаръци на хората. Просто… не знаем как да реагираме.
	— Но сме благодарни — бърза да добави Евалин. — Много сме благодарни, милейди.
	— Ще донеса по чаша медовина на всички — обявява въодушевено Коул.
	На вратата се почуква и Евалин се спуска да отвори. Рен изниква на прага, русите му коси блестят на светлината от камината. Наметалото и бронята му го превръщат в същински принц от приказките.
	— Ваше височество — изчуруликва Евалин. — Каква чест само! Добре сте ни дошъл!
	— Благодаря.
	Тонът му е поомекнал.
	Без да се усетя, го поглеждам право в очите. Той повдига лекичко вежди — веднага разбирам, че е доловил паниката ми. Допреди половин час ми идеше да го убия, а сега копнея да ме избави от тази ситуация. Чудя се дали това е бил планът му от самото начало.
	Упорито продължавам да го гледам в очите.
	— Коул — казвам, — с удоволствие ще пийна медовина.

	* * *

	Двамата с Рен отново се озоваваме до камината. Настанявам се на фотьойла, а той на каменната плоча. Грей се е изправил пред полицата, пламъците от огнището танцуват по оръжията му.
	Рен не е обелил нито думичка, откакто дойде в странноприемницата.
	Тревожност и напрежение тегнат във въздуха. Огънят пращи зад гърба му, а децата похапват и си играят в широката част на стаята, но тишината помежду ни приглушава околния свят.
	Единственото дете, което дръзва да се приближи, е малкият Давин — изглежда направо запленен от Грей. Едва ли е на повече от четири, с гъста коса и големи очи. Непрестанно се промъква на пръсти и оглежда стража. Грей не помръдва от мястото си, превърнал се е в част от интериора.
	Но когато Давин се присламчва още по-близо и понечва да пипне дръжката на сабята му, командирът се преструва, че ще го подгони.
	Момчето отскача назад, сетне се разсмива с пълно гърло. Грей се усмихва и разрошва косата си.
	— Върви да си играеш — казва с мил, но и категоричен тон.
	Давин офейква, но дяволитото пламъче в очите му подсказва, че отново ще се върне.
	Вглеждам се в Грей, спомняйки си как правеше смешни физиономии на децата в снега.
	— Бива те с децата — обръщам се към него. — Това е най… противоречивото нещо в теб.
	— Така ли? — отвръща сухо той. — Наистина ли, милейди?
	— Всъщност… — Умислям се за момент. Рен оглежда стаята, но не се и съмнявам, че слуша внимателно всяка моя дума. Продължавам с предпазлив глас, стремейки се да не засегна Грей. — Имаш ли деца? Тоест, имал ли си?
	— Не. Когато постъпваш в Кралската гвардия, полагаш клетва да не създаваш семейство през следващите десет години. Съпругата и децата отвличат вниманието ти от гвардейските задължения.
	Евалин дочува разговора ни и пристъпва към камината.
	— Не е ли същото в земите на Диси, милейди?
	Вярно, земите на Диси.
	Рен е вперил поглед в мен — очевидно също тръпне в очакване да чуе отговора ми.
	— Не — отвръщам. Зъбчатите колела в мозъка ми се завъртат. — Съвсем различно е. На хората в Тайните служби им е позволено да се женят и да имат деца.
	— Оуу! — В гласа й се прокрадва заинтригувана нотка. — Тайните служби. Ама че мистериозно име!
	— Чест ли е да те приемат в Тайните служби? — пита Коул.
	Изведнъж се превръщам в център на вниманието.
	— Ами… така мисля.
	— Тук се смята за огромна чест дори да кандидатстваш. — Коул застава до сина си, който тъкмо си взима сладкиш от подноса на масата, и слага ръце върху раменете на момчето. — Както и невероятна гордост за семейството, ако детето им бъде прието в Кралската гвардия. Никога не сме си и помисляли, че Бастиан има каквито и да било шансове, но пък кой знае, може би нещата ще се променят.
	— Определено има предостатъчно свободни места — намесва се Грей.
	Рен го стрелва с очи.
	— Командире!
	— Нима? — възкликва Евалин. — Значи действително _има_ надежда нещата да се променят.
	Усмихва ми се широко.
	Гърлото ми пресъхва. Тя се надява _аз_ да донеса промяната. Посредством измислен брак, който да сближи Ембърфол с една несъществуваща страна. Ако единствената надежда на тези хора се крепи на това да се влюбя в Рен, то те са я изгубили още в мига, в който ударих Грей с онова ръждиво желязо.
	— Не искам да се бия с чудовището — казва Бастиан.
	Фрея вдига поглед от бебето.
	— Може пък, когато пораснеш, вече да няма чудовище — успокоява го тя. — Ако хората на лейди Харпър обединят сили с нашите.
	— Кажете ни, милейди — подхваща Евалин, — чудовището вилнее ли и из вашите земи?
	Търся Рен с очи, чудейки се как ще се измъкна от тази каша.
	Погледите ни се срещат.
	— Да. Сподели, моля те.
	— В земите ми няма чудовища — уж безгрижно отговарям аз.
	После отпивам голяма глътка от халбата си, за да не изрека нещо, за което ще съжалявам. Медовината попарва цялото ми гърло.
	— Далеч ли се намира родината ви? — пита Коул. — Признавам, че никога не съм чувал за Диси, макар и при нас отдавна да не са отсядали чуждоземци.
	— Не съм сигурна какво точно е разстоянието — казвам. — Докато мигна и вече бях тук.
	На вратата се чука.
	— Съдържателю! — провиква се мъжки глас.
	— Още гости? — Евалин изглажда полите си. — Толкова необичайно е за началото на сезона. — Усмихва ми се. — Носите ни късмет, милейди.
	Коул отваря широко вратата.
	— Господа! Добре сте ни дошли…
	Ведрият му тон внезапно секва. Виждам ботуши и върхове на ножници. Петима мъже. Най-малко.
	Не зная кога съм се изправила на крака. Рен застава до мен, а Грей пред двама ни. Сложил е ръка на дръжката на сабята си, но не бърза да я изважда.
	— Заповядайте — продължава с разтревожен глас Коул. — От стаи ли се нуждаете? За съжаление, мога да ви предложа само една…
	— Дошли сме да конфискуваме този имот от името на Короната.
	— Да го конфискувате ли? — Коул отстъпва назад. — Плащаме данъците си всеки сезон. Нищичко не дължим…
	— Имате един час да се изнесете.
	Коул пребледнява.
	— Това е нелепо! Тук е домът ни!
	Мъжът пристъпва заплашително напред.
	— Ще се изнесете или домът ви ще изгори.
	Евалин се долепя до мен и Рен.
	— Уверявам ви, Ваше височество, плащаме си всеки сезон. Трябва да е станала някаква грешка…
	— Тези хора не са ми подчинени — прошепва Рен.
	— Носят същите униформи като мъжете от вчера — отбелязва Грей.
	Рен му хвърля бърз поглед и се насочва към Коул.
	— Деца… — Страхът в гласа на Фрея е осезаем. — Деца, вървете в стаята.
	Те моментално се втурват към стълбището.
	— Дръпни се, съдържателю — озъбва се непознатият. — Ако не си тръгнете доброволно, от вас ще остане само купчина пепел.
	Коул е непоклатим като скала.
	— Не смей да заплашваш семейството ми…
	— Казах, мръдни се. — Мъжът изважда сабята си и най-необезпокоявано влиза вътре. — Събирайте си нещата и се омитайте.
	Грей посяга към оръжието си, но Рен поклаща глава.
	Останалите четирима мъже се струпват на входа. Носят тъмни дрехи, гарнирани със зелено, черно и сребристо, също като мъжете от снощи. Лицата им са безкомпромисни. Лица на закоравели престъпници.
	Обхождат стаята с очи, спират се върху Рен и Грей.
	Единият ми е познат — това е този, който предишната вечер успя да избяга. Навежда се и прошепва нещо на водача на групата.
	Погледът на предводителя им преминава бегло през мен и Грей, но накрая се задържа върху Рен.
	— Кой си ти?
	Рен прави крачка напред.
	— Лорд Винсънт Алдрен, принц на Ембърфол, син на Бродерик, крал на Източните земи. — Присвива очи. — Истинският въпрос е кои сте вие?
	Мъжът се изплюва на пода.
	— Принцът е мъртъв.
	Онези зад гърба му започват да се кикотят.
	Евалин въздиша тежко и слага ръка на гърдите си.
	Устните на Рен се разтеглят в ледена усмивка.
	— Както виждате, съм жив и здрав. Оставете хората на мира.
	— Щом си принц, къде е стражата ти? — Този път погледът му се спира върху мен. — Тази земя съвсем скоро ще стане притежание на Карис Луран. Ще взема това, за което съм дошъл. Изгорете странноприемницата. Избийте ги до крак.
	Рен слага длан на дръжката на сабята си.
	— Почакай.
	Повдигам брадичка и го хващам за ръката.
	Веднъж на вратата ни почукаха кредитори. Баща ми отдавна си беше заминал. Бях малка, но не и достатъчно наивна, че да не забележа какво проблясва под палтото на един от мъжете. Майка ми ги омая със сладки приказки и им предложи бисквити и кафе. До ден-днешен си спомням как трепереха пръстите й, когато повдигна кафеварката. Очевидно наистина медът привлича повече мухи от оцета, защото мъжете повярваха, че съпругът й е в командировка и тя е в пълно неведение за дълговете му.
	Не умея да се бия, но пък мога да блъфирам.
	Прекрачвам напред.
	— Нима се осмеляваш да заплашваш първородната дъщеря на краля на Диси? — Без да чакам отговор, се обръщам към Рен, който ме е зяпнал така, сякаш ми е поникнала втора глава. — Не си споменавал, че земите ти са владение на друг монарх. Имахме намерение да постигнем съглашение. Научи ли баща ми, незабавно ще изпрати армиите си да изземат тези територии…
	— Какви армии? — изсъсква мъжът. Тонът му е недоверчив, но все пак препречва пътя на хората си. — Коя си ти?
	— Принцеса Харпър от Диси — тържествено обявявам аз. — Не сте ли чували за мен? Кралството ми разполага с многохилядна войска.
	— Нямаме търпение да обединим сили с легендарната армия на Диси — добавя Рен.
	— Баща ми разполага със стотици полкове…
	— Десетки — поправя ме Рен.
	— Да, десетки полкове, готови да нахлуят в Ембърфол, ако спогодбата ни пропадне…
	— Каква спогодба? — пита непознатият. Толкова е бесен, че едва си поема въздух. — Кой… какво… къде е Диси?
	— Не си в позицията да искаш отговори. — Не думи, а огън излиза от устата ми. Споменът за отношението на тези мъже към Фрея и малката Далия ми вдъхва още повече кураж. — Вече съобщих на баща си за мъжете, които ме заплашиха снощи. А сега разкрийте самоличността си и оставете хората на мира. Когато баща ми се сдобие с имената ви, с удоволствие ще присъствам на екзекуцията ви.
	Мъжът не знае как да реагира.
	Рен се възползва от случая.
	— Принцеса Харпър — започва, — мъжете очевидно изпълняват нечии заповеди. Никой не е пострадал. Убеден съм, че е станало недоразумение. Позволете им поне да докладват на генерала си, преди да подхванете военни действия.
	Мъжът присвива очи.
	Рен се навежда към мен.
	— Имайте милост, милейди. Знам, че войниците ви обичат да разчленяват хората крайник по крайник, но…
	— Божичко! — възмущава се Евалин. — Тайните служби са наистина безскрупулни.
	Мъжът ме поглежда право в очите. Не е идиот.
	— Не ви вярвам. Ще изравним тази странноприемница със земята, девойче.
	Аз упорито се взирам в очите му.
	— Командир Грей, покажете им, че не се шегувам.
	Грей замахва рязко с ръка. Непознатият надава вик и се свлича на пода. Дръжка на нож стърчи от коляното му.
	Еха! Нямам представа какво очаквах да направи, но това е просто върхът.
	Мъжът крещи като обезумял. Около острието се стича кръв, която бавно попива в панталона му. Хората му стрелкат объркани погледи ту към водача си, ту към нас двамата с Грей. Никой обаче не смее да извади оръжието си.
	В ръката си Грей вече държи сабя.
	— Да му отсека ли крака, милейди?
	— Да — казвам. — Тъкмо ще занеса трофей на баща си.
	Грей уверено пристъпва напред. Притаявам дъх. Опасявам се да не би наистина да го извърши.
	— Не! — провиква се мъжът. — Не! — Хвърля разярен поглед на хората си. — Помогнете ми, да ви вземат дяволите! Изведете ме оттук!
	Те веднага се заемат да го изнасят навън.
	— Кралицата ще разбере за това! — зъби се той. — Помнете ми думата, кралицата ни ще…
	Коул затръшва вратата под носа му.
	Сетне се обръща към мен. Обичайно червендалестото му лице е позагубило цвета си.
	— Милейди, за пореден път ви благодарим.
	— Да. — Евалин заобикаля масата и пада на колене. Сграбчва ръката ми и я целува. — Добрината ви не знае граници.
	— Не, моля те. — След като мъжете си заминават, адреналинът ми скача до небето и сърцето бясно препуска в гърдите ми. — Не е кой знае какво…
	— За нас е много. — Когато Евалин вдига поглед към мен, очите й са насълзени. — Странноприемницата е всичко, което имаме.
	Фрея хваща другата ми ръка и я целува.
	— Отново защитихте децата ни. Направете ме своя придворна дама, слугиня или…
	— Не! Не, благодаря ти.
	Не зная как да постъпя. Измислих си всичко — кралството, армиите, — а те са напълно искрени. Нямам какво да им предложа.
	Отчаяно търся Рен с очи.
	Той ме наблюдава изумено.
	— Милейди! — Прави ми лек реверанс. — Аз също съм ви признателен.
	Иде ми да го цапардосам. _Спри_, оформям с уста. _Помогни ми._
	Рен насочва вниманието си към Коул.
	— Стопанино — казва, — принцесата пропътува много километри през последните два дни. Има нужда да си почине. Бихте ли й осигурили стая?
	— Да! — възкликва Евалин и скача на крака. — Да. Милейди, веднага се залавям да ви подготвя стая.
	— Ще ви стъкмя и вечеря — добавя Коул. — Ваше височество… вие ще придружите ли принцесата?
	Понечвам да кажа „не“, но Рен е по-бърз.
	— Да — отговаря с усмивка той. — С принцеса Харпър имаме доста неща за обсъждане.


>	Осемнадесета глава
>	Рен

	Съдбата определено си играе с мен. Ярост и възхищение воюват в мислите ми.
	Ярост заради това, че въоръжени мъже тормозят хората ми.
	Възхищение от факта, че това безразсъдно момиче им се опълчи.
	Влизаме в снощната ми стая. В камината е напален огън, а Коул остави поднос храна и глинена кана на тоалетката.
	Лицето на Харпър е по-бледо от обикновено.
	— Това… това беше… — Въздиша тежко и се разполага на леглото. Притиска длани към устата си. — Не мога да повярвам, че се получи.
	Нито пък аз. Действията й са толкова неочаквани. Дори сега, след като непоколебимо се изправи лице в лице с онези мъже, изглежда готова да изхвърчи от стаята при най-малкия шум.
	— Ако не знаех истината — подхващам аз, — сам щях да ти повярвам. Да не би във вените ти да тече синя кръв?
	— Не — изсмива се саркастично тя. — Определено не. — Бавно вдига очи към мен, сякаш чак сега забелязва присъствието ми. — Все още съм ти бясна.
	— Така ли? — Кръстосвам ръце и се облягам на вратата. — Нека разрешим този въпрос тогава.
	Харпър рязко се изправя, по изражението й личи, че не се шегува.
	— Нареди на Грей да ми отсече ръката…
	— Не е вярно.
	— … след като ми каза, че да занеса храна на някого би довело до военен конфликт…
	— Милейди!
	— … а после си замина, без дори да ни кажеш къде отиваш…
	— Приключи ли?
	— Не! Дойде тук и просто седна до камината. Не ми обели нито думичка, докато в странноприемницата не нахлуха онези въоръжени мъже…
	— Които ти успя да спреш.
	— За малко всичко да отиде по дяволите, понеже не знам какво е _полк_. — Бузите й са почервенели и диша учестено. Отмества кичур коса от лицето си, но миг по-късно той отново се спуска пред очите й. — Хиляда войници много ли са?
	— В армия ли? Не.
	Едно определено изречение от гневното й словоизлияние се запечатва в главата ми.
	_Не ми обели нито думичка…_
	Явно все пак я е грижа, колкото и да се преструва, че не е така.
	Продължава да ме гледа кръвнишки.
	— Името ти наистина ли е Винсент Алдрен, или и това беше измислица?
	— Задаваш нелепи въпроси. — Бих се засегнал, ако не си личеше колко е искрена. — Защо ми е да лъжа за името си? Аз съм принцът на Ембърфол.
	— Тогава кои бяха онези мъже? Какво е Карис Луран?
	— Не _какво_. Карис Луран е кралицата на Сил Шалоу.
	Раменете ми са сковани от умора. Този проклет ден няма край.
	— Добре, а какво е Сил Шалоу?
	— Страна на северозапад оттук. Отвъд планинската верига.
	Планините би трябвало да са непроходими по това време на годината. Баща ми никога не е имал вражда с Карис Луран, а и приживе не би допуснал да се стигне дотук. Харпър доста убедително представи краля на Диси за кръвожаден тиранин, но Карис Луран наистина е такава. Страната й е без излаз на море, зимата е изключително сурова и опасни животни най-необезпокоявано се разхождат из земите й. Нищо чудно, че хората й унищожиха дома на Фрея и заплашиха децата й. Щяха да сторят същото и тук, ако Харпър не се беше намесила.
	— Какво търсят тук? — пита тя.
	Сбърчвам чело.
	— Нямам представа.
	Хвърля ми скептичен поглед.
	— Нямаш представа защо й е на кралицата да изпраща войниците си в кралството ти?
	— Кога най-сетне ще проумееш, че персоналът и въоръжените ми сили се състоят само и единствено от командир Грей? Нямам съветници. Придворни. Навремето разполагах с войници в пограничните градове, но няма как да разбера дали все още са там. Планините би трябвало да спират нашествията от запад, но… многохилядна войска лесно би ги преодоляла.
	Мълчание.
	Чувство на безсилие се загнездва в гърдите ми. От триста сезона насам се мъча да предпазя народа си от свирепо чудовище, а в същото време границите ми са отворени за нашественици.
	Навярно именно затова Лилит реши да обяви този сезон за последен. Може би знае, че земите ми ще бъдат окупирани от врагове.
	Може би проклятието тегне не само над мен, а над цял Ембърфол.
	— Е, какво ще направиш по въпроса? — тросва се Харпър.
	Повдигам вежди.
	— Освен ако наистина не си принцесата на Диси и баща ти не притежава хиляди войници, не мисля, че има какво да направя.
	— Но нали каза, че май са ти останали войници в пограничните градове? Това същото като армия ли е? Не можеш ли да…
	— Няма нищо общо с армия. — Никак не ми се иска да разбивам надеждите й, но явно само в това ме бива. — Дори по границата да има войници, няма как да комуникирам с тях.
	— Но… не може ли да платиш на някого да им предаде посланието ти…
	— Предполагам, досещаш се, че не мога просто да изпратя човек с поверителна информация за предстоящи военни действия. Най-малко пък сега.
	Тя нервно прехапва устна.
	— Какво ще стане, ако Карис Луран превземе земите ти?
	— Не зная. От управлението на прапрадядо ми насам не е имало подобна заплаха — тогава той не просто победил нашествениците, но и разширил територията на Ембърфол.
	— Всъщност ти не си ли крал в момента? Все трябва да можеш да направиш _нещо_.
	Извръщам поглед. Любовта ми към стратегическото мислене в момента е напълно безполезна.
	— Не разполагам с нищо, милейди. Безсилен съм. — Замлъквам за миг. — Макар този път да успяхме да пропъдим онези мъже, убеден съм, че ще се завърнат. Не ми се мисли какво ще стане тогава.
	Харпър преглъща сухо.
	— Знам. И на мен ми мина през ума. — Отново обхваща главата си с длани. — Жал ми е за хората ти.
	Тонът й ме пронизва право в сърцето. Та тя не знае нищо за поданиците ми. Нищичко. Има пълното право да ненавижда не само мен, но и народа ми.
	Тогава казва:
	— Може ли да останем?
	Думите й ме сварват неподготвен; улавям се, че ги повтарям отново в главата си. _Може ли да останем._
	_Ние._
	— Желаеш да останеш тук? В странноприемницата?
	— Поне тази вечер.
	Точно в този момент съм готов да изпълня всяко нейно желание.
	— Разбира се.
	В очите й засиява мимолетно облекчение.
	— Знам, че е глупаво. Няма как да останем тук завинаги. Фактът, че не подпалиха тази странноприемница, не означава, че в момента не изгарят друга на километър оттук…
	— Милейди!
	Харпър премигва изненадано, очевидно доловила тежестта на тона ми.
	— Какво?
	Заставам пред нея.
	— Засега можем да помогнем поне на хората тук. Пак е нещо.
	Тя поема дълбоко въздух, чувайки собствените си думи от моята уста.
	— Рен…
	Гласът й заглъхва, а аз се замислям колко хубаво щеше да е, ако наистина беше принцеса от далечна страна. Изправи се срещу онези мъже без капчица страх. Не изпитва никакъв страх и от мен.
	Пресягам се да прибера досадния кичур коса зад ухото й.
	— Не исках да те разстроя.
	Когато пръстите ми докосват кожата й, дъхът й секва за секунда, но не се отдръпва.
	— За кой от всичките пъти говориш?
	Това ме кара да се усмихна.
	— За преди малко, до камината.
	— А не за това, че нареди на Грей да ме убие?
	— Не съм му нареждал подобно нещо.
	Косата отново пада пред очите й, този път си позволявам да задържа ръката си за по-дълго до лицето й. Разтваря устни, когато докосвам леко ухото й с пръсти.
	Преди да се усетя, ме сграбчва за китката.
	— Знам какво се опитваш да направиш. Прилагал си този трик на стотици жени. Престани.
	Думите й се забиват в плътта ми като огнени стрели. Изтръгвам ръката си и се отдръпвам от нея. Дланите ми се свиват в юмруци, а гласът ми е скован от лед.
	— Както кажеш, милейди.
	— Не си и помисляй, че ще ме подмамиш да се влюбя в теб.
	— Пределно ясно ми е.
	— Нямам ти доверие, Рен.
	Всяка следваща дума погубва и последната надежда, която тая в себе си.
	— Достатъчно пъти ми даде да го разбера.
	Харпър отваря вратата със замах.
	— Е, ти също ми нямаш доверие, така че сме квит.
	Оставам сам в стаята.
	Сядам в края на леглото и прокарвам ръце през косата си. Трябваше да оставя хората на Карис Луран да ми видят сметката. Да ме избавят от мъките ми.
	Докоснах я, без дори да се замисля. По навик. Права беше — изпробвал съм този номер със стотици жени.
	За един кратък момент забравих за проклятието. Забравих, че тя не е просто поредното момиче с хаплив език.
	За един кратък момент си _спомних_. Спомних си какво е да _пожелая_ да докосна момиче, без едничката умисъл да разваля проклятието.
	По дяволите! Това е наистина тъжно.
	На прага се появява Грей.
	— Милорд?
	— Какво?
	— Мога ли да бъда полезен с нещо?
	Да. Сложи край на това мъчение.
	Внезапно мисълта ми се струва изключително егоистична. Смъртта ми ще прекрати моето собствено страдание, но не и това на поданиците ми.
	Истината е, че да оцелея е също толкова безполезно. Тогава наместо нашествениците ще ги погуби създанието.
	Вдигам очи.
	— Лейди… принцеса Харпър пожела да остане тук тази вечер. Ще съобщиш ли на съдържателя?
	— Да.
	Командирът не помръдва от вратата.
	Как ми се иска историята на Харпър да не беше пълна измислица. Или поне да разполагах със стража, с макар и фалшиво усещане за сигурност.
	Остана ми единствено Грей.
	— Защо не си тръгна? — питам го аз.
	— Милорд?
	— Защо още в началото не побягна с другите?
	Не са му нужни допълнителни пояснения.
	— Положил съм клетва.
	Усмихвам му се печално.
	— Те също бяха положили клетва, Грей.
	— Не мога да отговарям за постъпката им.
	— Съжаляваш ли за това, че си дал клетва?
	— Не.
	Бърз, заучен отговор. Няма да ми се измъкне толкова лесно.
	— А някога съжалявал ли си?
	— Не.
	— Това е последният ни сезон, командире. Можеш свободно да изразиш мислите си.
	Изглежда разколебан, което е нетипично за него. Когато отново проговаря обаче, отговорът му никак не ме изненадва.
	— Винаги изразявам свободно мислите си, милорд.
	Вместо да съм впечатлен от предаността му, изпитвам вина. С нищо не съм я заслужил.
	Осъзнавам, че аз съм този, който съжалява за клетвата му.
	— А сега ме остави — казвам.
	Вратата се затваря подире му. Грей винаги е умеел да изпълнява заповеди.
	За пръв път ми се иска да не беше така.


>	Деветнадесета глава
>	Харпър

	Скрила съм се в конюшнята.
	Първоначално пробвах да отида при Евалин и Фрея в кухнята, надявайки се сладките им приказки да ме поразсеят, но те не спряха да ми се подмазват.
	— Властта на баща ви сигурно е неизмерима, милейди. Разкажете ни за живота си в двореца.
	— Красотата ви е безгранична. Нищо чудно, че сте хванала окото на принца. Къдриците отличителна черта на народа ви ли са?
	— Милейди, повечето жени в кралството ви ли са воини? Толкова сте безстрашна.
	Трябваше да се махна оттам.
	Конюшнята е малка, само с шест отделения, прихлупен таван и тясна пътека по средата. Съдържателят — по-точно Бастиан — я поддържа чиста и подредена. Въздухът е натежал от мирис на сено и влага. Какво ли не бих дала да се кача на коня и да отпраша, но вече съм „принцеса Харпър от Диси“ и за главата ми сигурно е обявена награда.
	Воля пъха муцуна в шепите ми, сетне подушва лицето ми.
	— Следващия път ще ти донеса ябълка — прошепвам. — Обещавам.
	Нямам идея какво се случи между мен и Рен преди малко.
	Може би бях превъзбудена заради инцидента с онези мъже. Може би реагирах прекалено остро.
	Знам колко бързо изпеченият мошеник може да спечели доверието ти. Баща ми стана жертва на такъв. Ние двамата с Джейк опрахме пешкира.
	Е, в момента всичко се стоварва върху Джейк.
	Изваждам телефона от джоба си. Часовникът показва, че във Вашингтон е три и половина следобед.
	Батерията е почти изтощена и няма как да я заредя.
	Емоциите се надигат и ме стискат за гърлото. Вчера прегледах набързо снимките, но явно батерията пада от само себе си.
	Изтощи ли се напълно, ще загубя единствената си връзка с Джейк и мама.
	Преглъщам сълзите си, а конят отново ме побутва с кадифената си муцуна.
	— Вече знам, че когато изчезнеш, първо трябва да проверя в конюшнята.
	Грей стои в далечния край на пътеката.
	Пъхам телефона обратно в джоба си. Трудно ми е да прогоня мислите за Джейк от главата си, но ромоленето на топящия се сняг по капчуците на покрива и мирисът на сено насаждат у мен странното усещане, че _тук_ и сега е истинско, а _там_ не е.
	— Не ме бива да се преструвам — промълвявам.
	— Да се преструваш ли?
	— Да се правя на такава, каквато не съм.
	Той се приближава към мен.
	— Не ми изглеждаше да се _преструваш_, принцесо Харпър от Диси.
	Изчервявам се. Конят дъвче с устни пръстите ми; бързо ги дръпвам, преди да е показал зъбите си.
	— Когато те накарах да им докажеш, че не се шегувам, не знаех какво да очаквам.
	— Добра си в даването на заповеди.
	— Изненадах се, че я изпълни. — Грей ми хвърля въпросителен поглед. — Мислех си, че изпълняваш само заповедите на Рен.
	Той сменя темата:
	— Ти си първото момиче от другия свят, което е толкова привързано към конете. На какво се дължи това?
	— Като малка яздех доста често. Мама ме водеше… — Гласът ми потреперва, когато споменавам майка си. — Първоначално беше просто част от терапията след операцията на крака ми. Но с времето се превърна в страст. — Прокарвам длан по бузата на коня. — Не осъзнавах колко ми липсва преди… преди да дойда тук.
	— Но не умееш да боравиш с оръжие?
	Избухвам в смях.
	— В моя свят тези две неща не вървят ръка за ръка. Къде се научи така да мяташ нож?
	— Имам известен опит.
	— Баща ти също ли е бил гвардеец?
	— Не. Баща ми беше фермер. Майка ми бе придворна дама в двореца, а чичо ми — войник в кралската армия. Чичо ме научи да си служа с оръжие. Схващах доста бързо. Превърна се в мое хоби.
	— Значи от малък искаш да си войник?
	Той поклаща глава.
	— Очаквах да наследя фермата. Когато бях малък, баща ми пострада лошо. Заклещи се във вършачката и конят го влачи из нивата. След това не можеше да работи. Не можеше дори да ходи. Имам девет братя и сестри…
	— Девет!
	Нищо чудно, че толкова го бива с децата.
	Грей кимва. Конят смушва ръцете му с муцуна и той го погалва по носа.
	— Помагах с каквото мога, но в края на краищата бях просто едно момче. С течение на времето продадохме голяма част от земите си. Повечето от добитъка. Посевите ни боледуваха. Претърпяхме огромни загуби. Всяка година гвардията на двореца се попълва с по десетима гвардейци. Както вече разбра, това е голяма чест за семейството. Щеше да се наложи да прекъсна връзката си с тях, но знаех, че няма друг начин да прекратя страданията им. Когато навърших осемнайсет, веднага кандидатствах.
	Запленена съм от разказа му. Обхождам с очи широките му рамене, оръжията, бронята, която все още не е свалил. Опитвам да си го представя как товари бали сено в каруцата по дънки и тениска.
	Никак не ми се получава.
	Облягам се на вратата на бокса.
	— Значи под маската на страшния Грей се крие един добряк, който обича децата и животните?
	— Страшния Грей ли?
	— Ох, моля те. Знаеш, че си страшен. — Воля долепя глава към гърдите ми и аз обгръщам муцуната му с ръце. — Значи си се записал в гвардията и оттогава не можеш да се отървеш от Рен.
	Той ме поглежда мрачно; отнема ми минутка да се досетя защо.
	— Така де, записал си се в гвардията и си се сдобил с грандиозната привилегия да служиш на Рен.
	— В Кралската гвардия. Прекарах много месеци в обучение, преди да ми позволят да служа на кралското семейство. — Гласът му става рязък. — И още толкова месеци в охраняване на затворени врати.
	— Хвърлянето на ножове не ти е било от голяма полза, а?
	Устните му се разтеглят в едва забележима усмивка.
	— Както вече споменах, предпочитам да съм полезен с нещо.
	— Ще ме научиш ли да мятам ножове?
	Усмивката му повяхва. Между веждите му се появява дълбока резка.
	— Милейди?
	Отмествам очи към странноприемницата.
	— Не искам да се връщам там. Не желая да разговарям с Рен. Просто… — Изпухтявам обезсърчено. — И аз предпочитам да свърша нещо полезно.
	Командирът не отговаря. Лицето му е неразгадаемо като маска.
	Миг по-късно всичко ми се изяснява като бял ден. Коремът ми се свива на топка. Сещам си как Джейк винаги ме караше да се скрия в съседната уличка, вечно ми напомняше колко съм беззащитна. Грей никога не се е отнасял с мен по такъв начин и не желая това да се променя.
	— Мислиш, че няма да се справя ли?
	— Напротив. Опасявам се, че няма да се хареса на Негово височество.
	— Ами по-живичко тогава.
	Той не помръдва от мястото си.
	Ако още малко поседя в конюшнята, потънала в мисли за майка си и брат си, съвсем скоро ще загубя разсъдъка си.
	— Моля те! — Сключвам ръце пред себе си, както правех навремето, когато молех Джейк да ме заведе до магазинчето за сладолед. — Умолявам те, страшен Грей.
	Той въздиша тежко и вдига очи към тавана — точно така правеше и Джейк, по което познавам, че ще стане моята.
	— Щом така искаш — казва Грей.

	* * *

	Представях си, че ще се почувствам като същинска принцеса воин.
	Истината е обаче, че даже не мога да забия ножа в земята.
	Острието или отскача, или се плъзва по кишата. Ако по някакво чудо успея да го забия, само след секунда тупва в калта. Чувствам се като кръгла идиотка.
	Де да можех да обвиня замръзналата земя! Но когато Грей ми демонстрира как се прави, остриетата му се забиват като в масло.
	Вадички пот се стичат по гърба ми и съм на път да захвърля пелерината въпреки хладната вечер. Дясната ръка ме боли чак до рамото. Ножовете са по-тежки, отколкото изглеждат. Започнахме само преди двайсет минути, а вече съм капнала.
	Обръщам поглед към Грей.
	— Сигурен ли си, че няма да е по-добре да се целя в дъска или нещо подобно?
	Той се е облегнал на стената на конюшнята отляво на мен.
	— Предпочиташ ножовете да отскачат от нещо друго ли, милейди?
	Много смешно, няма що. Набърчвам чело, разтривайки уморените си мускули и сухожилия.
	— Представа си нямах, че ще е толкова трудно.
	— Успееш ли да забиеш ножа в земята, значи ще можеш да го забиеш и в мишена. Пробвай пак.
	Плъзвам пръсти по извитата дръжка, щампосана с емблема с лъв и роза. Макар и смъртоносни, оръжията са красиви, майсторски изработени. Тук е толкова по-различно от Вашингтон, където всичко е за еднократна употреба. Дори и хората.
	— Знаеш ли кое му е най-гадното на това проклятие? Че го отнасят и куп невинни хора. — Притискам палец към острието. — Не съм аз тази, която си е легнала с грешната жена.
	— Нито пък аз.
	Вторачвам се в него.
	— Как изобщо се забърка в това?
	Не очаквам да получа отговор, но Грей ме изненадва:
	— Опитах се да го защитя, но се провалих. Така че май не се причислявам към невинните.
	— Защо ти е да го защитаваш, когато заради него проклятието тегне и върху теб?
	— Заклел съм се да дам живота си за Короната. Да бъда част от нещо по-голямо от мен самия.
	— Явно имаш прекалено голяма вяра в него.
	— Вярвам и в теб, милейди. Забий ножа в земята.
	Стиснала здраво зъби, замахвам отново. Прехвърлям в главата си всичко, което Грей ми каза за правилния захват и уцелването на подходящия момент. Острието полита от дланта ми.
	Плъзва се по калта и се преобръща.
	Въздишам обезсърчено.
	Тръгвам да събера ножовете от земята, но Грей ме изпреварва. Забърсва ги в парцала, с който ни услужи Евалин.
	— Не го стискай толкова. Позволи на ножа сам да опише правилната траектория.
	— Ще ми покажеш ли пак?
	Командирът мята острието и то с лекота пронизва земята.
	Сетне се обръща към мен и ми подава останалите две.
	Обгръщам с пръсти дръжката и се засилвам.
	Грей ме хваща за китката.
	— Отпусни се. Остави ръката си да насочи оръжието. Разбираш ли ме?
	— Май да.
	Застава зад мен, слага ръка върху моята и намества пръстите ми. С лявата си ръка ме държи за рамото.
	— Разхлаби захвата — казва.
	Гърлото ми е сухо като барут. Не се е долепил до гърба ми, но поема ли си по-дълбоко въздух, телата ни ще се опрат. Отпуснала съм цялата си ръка върху неговата.
	— Разхлаби още.
	Имам чувството, че всеки момент ще изтърва ножа.
	— Точно така — продължава Грей. — Дишай.
	Поемам дъх. Гърбът ми опира в бронята му.
	Той ме пуска и отстъпва назад.
	— Хвърляй.
	Това и правя. Ръката ми като че ли е по-лека отпреди. Острието разсича въздуха.
	Сетне потъва в земята със звучно „хряс“.
	Вдигам победоносно ръце, без да обръщам внимание на факта, че ножът ми се приземи поне на три метра по-близо от този на Грей.
	— Успях!
	Той ми връчва другия нож.
	— Давай пак.
	Струва ми се доволен.
	Мъча се да хвана дръжката по същия начин.
	— Толкова е странно. Довчера исках да те убия.
	— Това ми дава надежда.
	— Защо?
	— Щом имаш доверие на мен, значи Рен все пак има някакъв шанс.
	Спомням си как пръстите на Рен леко докоснаха лицето ми. Топлина се плъзва по врата ми.
	— Съмнявам се.
	— Нима доскоро не мислеше същото за мен?
	Добре де, може би е прав.
	Отново се засилвам. Този път острието отскача от земята.
	— Надявам се никога да не ми се наложи да се защитавам по този начин.
	Грей събира оръжията и отново ги забърсва.
	— Ако животът ти зависи от това, гледай да не подаряваш ножовете на врага си.
	— Какво щеше да правиш, ако не беше уцелил крака на онзи мъж?
	Той ме поглежда дяволито, взима нож, завърта го в ръката си и го хвърля с все сила. Мята и другите два. Трите остриета се забиват в земята на сантиметри едно от друго. _Хряс. Хряс. Хряс._
	_Иха!_ Впервам ококорени очи в него.
	— Започвам да се чудя защо не ги прониза всичките, страшни Грей?
	На лицето му грейва усмивка — за пръв път го виждам истински да се усмихва.
	— Все някой трябваше да го извлече навън, милейди.
	Спомените ми ме връщат в стаята на Арабела, където Грей ми показа как да държа камата. Чудя се дали е бил такъв преди проклятието. По-безгрижен. По-жив.
	Питам се какъв ли е бил Рен преди чародейката да го прокълне.
	Грей вдига ножовете и ги почиства от калта.
	— Така ли си се сдобил с място в гвардията? — питам. — С мятане на ножове?
	— Едно умение не е достатъчно. Всеки може да се научи да борави с оръжие. Да усъвършенства техниката си. За да служиш на кралското семейство, трябва да си готов да пожертваш живота си.
	— Мислиш ли, че си струва?
	Командирът повдига вежди.
	— Да си струва ли?
	— Да браниш Рен. Знам, че си положил клетва. Смяташ ли обаче, че си струва да дадеш живота си за него?
	Усмивката моментално слиза от лицето му. Подава ми ножовете.
	— Времето ще покаже.


>	Двадесета глава
>	Рен

	Стоя до прозореца, загърнат с тънкото перде, и наблюдавам. Захвърлил съм пелерината и бронята си на масата до вратата и мразовитият въздух пронизва кожата ми. Не му обръщам внимание. Дори му се наслаждавам. След толкова много неизменно горещи сезони студът е добре дошла промяна.
	Подслушвам през отворения прозорец.
	Някои думи ми убягват, но чувам достатъчно.
	_Да браниш Рен. Смяташ ли, че си струва да дадеш живота си за него?_
	_Времето ще покаже._
	— Принц Рен. — Подигравателният тон на Лилит зазвучава наблизо. — По какво си се прехласнал толкова?
	Защо ли изобщо се изненадвам, че ме е последвала тук? Точно сега, когато шансовете ми са по-нищожни от всякога.
	Никак не ми е до нея. Както казах на Грей, това е последният ни сезон и мога да си позволя малко дързост.
	Като се замисля обаче, това би ми навлякло големи неприятности. Де да не бях свалял бронята си!
	Не помръдвам от прозореца.
	— Виж сама.
	Тя застава до мен. Ухае на нещо екзотично и съблазнително. Аромат, целящ да привлече вниманието ми. Веднъж вече паднах в капана й.
	— Урок по самоотбрана. Ама че мило от страна на Грей.
	Не се нуждая от саркастичните й коментари. Собствените ми мисли са достатъчно мъчителни. Чудя се дали Грей е предложил на Харпър да я научи да хвърля ножове, или тя го е помолила.
	Думите на гвардейския ми командир не ми дават мира. _Милорд, не съм я карал. Просто я попитах._
	Искам да затръшна прозореца.
	— О, виж! — Лилит плясва възхитено с ръце. — Момичето задобрява. Командир Грей явно е отличен учител.
	Разбира се, и аз го забелязвам. Харпър очевидно му е хванала цаката, защото с лекота забива остриетата в земята. Грей изглежда доволен. Харпър изглежда доволна.
	Аз не съм доволен.
	— О! Хрумна ми прекрасна идея, Ваше височество. Ако не спечелиш любовта й, може пък да я включиш в Кралската гвардия. Неопитна е, но командир Грей с радост ще я обучи. — Лилит слага пръст на устата си. — За малко да забравя. В края на този сезон Кралската гвардия може вече да не съществува. Колко неприятно!
	— Има ли определена причина да си тук, лейди Лилит?
	— Любопитно ми е защо пилееш времето си в тази мъничка странноприемница, когато имаш на разположение цял дворец.
	Дворец, в който съм принуден да слушам същата музика отново и отново, да наблюдавам как едни и същи сенки пълзят по стената, да помирисвам и вкусвам все същата храна.
	Странноприемницата може да е малка и непретенциозна, но в този момент я предпочитам пред „Айрън роуз“.
	Лилит плъзга пръст по рамката на прозореца.
	— Трябва да отбележа, че съдържателят поддържа стаите изключително чисти.
	— Не ми се слушат коментарите ти, милейди.
	— Толкова си кисел. — Разочарована въздишка. — Нищо чудно, че девойката предпочита компанията на стража.
	— Нищо чудно — съгласявам се аз.
	Мълчание.
	Харпър наистина става все по-добра и по-добра. Забива три поредни ножа в земята.
	— Ваше височество — казва с тих, заговорнически глас Лилит. — Какво възнамеряваш да направиш относно ужасяващите слухове за инвазия от север?
	— Знаеш как е при слуховете. Трудно е да се различи лъжа от истина.
	— Така е, така е. Макар че войниците ти при планинския проход наистина бяха разчленени преди месеци. Беше доста брутална гледка, особено пък през лятото. Знаеш какво причинява горещината на едно тяло. Държа да отбележа обаче, че войниците от Сил Шалоу не оставиха месото да отиде на вятъра…
	— Имаш ли пръст в това?
	— Аз ли? — избухва в смях Лилит. — Не. Защо ми е да се намесвам? Когато загинат войници, кралят им трябва да изпрати подкрепления. В противен случай съперниците се възползват от възможността.
	Най-лошото е, че е права. Трябва да се радвам, че все още не са ни нападнали от всички страни.
	Всъщност кой знае?
	— Чак толкова ли ме мразиш, че ти доставя удоволствие да разрушаваш кралството ми?
	Тя вдига поглед към мен, сарказмът мигновено слиза от лицето й.
	— Принц Рен! Как ти хрумна? — Пресяга се и докосва лицето ми. — Исках да ме обикнеш. Щяхме да сме страхотна двойка.
	Не мога да си представя народът ми да бъде оставен на милостта на Лилит.
	— Ще бъдеш по-щастлива с някого от вашите хора. — Въздъхвам тъжно. — Жалко, че всички са мъртви.
	Тя дръпва рязко ръката си.
	— Да ме нараниш ли се опитваш?
	Де да можех!
	— Прости ми.
	— Думите ти и без това са безполезни. Аз не съм последната магьосница.
	Завъртам глава към нея.
	Зловещ смях се изтръгва от устните й.
	— Не си и помисляй, че ще успееш да ги откриеш. Нито пък че ще те избавят от проклятието.
	Преди да съм асимилирал казаното, тя продължава:
	— Аз не можах да ги намеря, камо ли пък ти. — Изпъва ръка пред себе си. — Но усещам тънката нишка на магията. Не съм последната от вида си.
	Някъде в Ембърфол друг магьосник навярно чака възможността си да отмъсти на семейството ми. Ще трябва да се нареди на опашката — ако дотогава от мен е останало нещо.
	— Разочароваш ме — казва Лилит. — Очаквах отдавна да си развалил проклятието.
	Не мога да споря с нея. Аз самият съм разочарован от себе си.
	— Нямам търпение отново да се преобразиш в онова създание — злорадства тя. — Може да те окова и да плаша с теб враговете си.
	Полазват ме ледени тръпки. Досега не ми беше хрумвала подобна развръзка.
	— Няма ли да ти хареса? — пита чародейката, пристъпвайки към мен. — Да си мой за цяла вечност, принц Рен.
	— Не — отвръщам. — Никак няма да ми хареса.
	Разочарована въздишка.
	— Някога ми беше толкова забавно с теб. Напоследък те посещавам само по задължение.
	— Няма да се обидя, ако престанеш.
	Лилит се разсмива. Звукът наподобява хрущенето на парченца стъкло под нечия обувка.
	— До скоро, Ваше височество.
	Покланя ми се доземи и изчезва.
	Сбърчвам чело и се обръщам към прозореца. Харпър мята ножовете като същински професионалист. Грей е добър учител.
	Идва ми идея.

	* * *

	Прешляпвам през кишата и се насочвам към конюшнята. Подигравките на Лилит отекват в главата ми.
	Грей ме забелязва и изпъва гръб. Изражението му, както обикновено, е непроницаемо.
	— Милорд!
	— Командире!
	Харпър се завърта, очите й ме пронизват като ножовете, които хвърляше допреди малко.
	— Мисля, че съм готова да се пробвам по мишена, Грей.
	Очевидно все още ми се сърди.
	— Трябва ли да се тревожа, милейди?
	Лицето й помръква.
	— Не мърдай. Сега ще разберем.
	Грей я сграбчва за китката. Изглежда ядосан.
	Тя не сваля очи от моите. В тях се чете не само гняв, но и обида.
	— Пусни я. Няма да посмее да ме замери с нож.
	Грей изпълнява заповедта ми. Харпър сваля ръка.
	Веднага познавам, когато някой блъфира.
	— Дойде тук, за да продължиш да ме обиждаш ли?
	— Не — отговарям аз.
	— О, значи ще наредиш на Грей да направи нещо откачено, само и само да престане да говори с мен. Ясно.
	Е, след този изблик определено няма да го сторя. За кой ли път коментарът на Грей за начина, по който играя карти, се прокрадва в мислите ми.
	— Не, милейди. Може ли да се включа?
	Харпър трепва изненадано. Бързо се опомня и ми подава ножовете.
	— Хубаво. Ето.
	Сега вече и аз съм изненадан. Приятно изненадан.
	Но тогава тя казва:
	— Не си чувствам ръката. Ще се прибирам. Може ли за малко да полегна в стаята ти?
	Част от мен иска да я накара да остане. Дребнава и ревнива моя страна, която не желая да излиза наяве.
	Насилвам се да кимна.
	— Разбира се.
	Харпър поглежда гвардейския ми командир и му се усмихва.
	— Благодаря за урока, страшни Грей.
	Той не отговаря. Грей съвсем не е глупак.
	Без да се обръща назад, тя поема към странноприемницата, тътрейки левия си крак през кишата.
	В тишината тегне осезаемо напрежение. Усещал съм го и преди, когато стражите ми очакваха да ги смъмря — или нещо по-лошо.
	Като се сетя какви ги говореше навремето бавачката по адрес на баща ми, се чудя какво ли са говорили за мен гвардейците ми.
	По-добре да не разбирам.
	— Командире — подхващам.
	— Милорд.
	Макар да не личи по гласа му, очаква да му наложа жестоко наказание.
	— С оглед на събитията отпреди малко колко гвардейци ще са ни необходими?
	Той прибира ножовете, обмисляйки въпроса ми.
	— За какво?
	— За да мога спокойно да изляза сред хората си. Да им покажа, че не съм ги изоставил. Да разберат също и коя е Харпър.
	Грей продължава да мълчи. Вероятно смята, че това е клопка.
	— Е, ще ми кажеш ли, или не?
	— Да. Ще са ни нужни четирийсет и осем.
	— Четирийсет и осем!
	— Някога само личната ти охрана наброяваше почти толкова. — В тона му прозира раздразнение, но и любопитство. — Обучението и тренировките ще отнемат време…
	— Добре. — Вдигам ръка. — Ще успееш ли да намериш и обучиш четиридесет и осем стражи, преди да се преобразя?
	— Значи разполагам с колко — шест седмици? Седем? Ако имахме армия и можех да избирам от вече обучени бойци, навярно бих се справил. В настоящото ни положение е малко вероятно. — Кратка пауза. — Защо?
	— Колко човека ще можеш да подготвиш?
	— Ако целта ти е да стоя настрана от лейди Харпър, намери ми някакво развлечение…
	— Погрешно си ме разбрал. Та, колко?
	— Нямам представа. Затворен съм по цял ден в двореца също като теб. Не зная с какви хора разполагаме навън. — Грей посочва странноприемницата. — Да пробвам ли с децата? Може пък новороденото да покаже завидни умения със сабята.
	Поглеждам го косо.
	— Мери си приказките, командире. Поисках от теб съвет, а не остроумни коментари.
	— Щом искаш да получиш съвет, първо трябва да ми обясниш какво точно се опитваш да постигнеш.
	— Онези мъже ме мислеха за мъртъв. Хората смятат, че кралското семейство им е обърнало гръб. Искам да застана пред поданиците си и да им покажа, че това кралство все още е мое.
	— Но… с каква цел? Ангажиментът ти е към Харпър…
	— Не. Ангажиментът ми е към народа на Ембърфол. — Правя крачка напред. — А твоят е към мен.
	Той не пада по-долу.
	— Както винаги.
	Мразовитият вятър свисти между нас.
	— Е, ще се справиш ли, или не?
	— Дори да намеря доброволци, което силно ме съмнява, и да намаля бройката им наполовина, няма как само за няколко седмици да ги превърна в гвардейци.
	Прав е. Разбира се, че е прав.
	— Ами ако изобщо не ги превръщаме в гвардейци?
	Командирът свива вежди.
	— Извинявай, ама…
	— Ако просто заблудим враговете си?
	Грей ме гледа така, сякаш съвсем съм се побъркал. Вероятно не е далеч от истината.
	— Да видим дали съм разбрал… искаш да подбера хора за Кралската гвардия, да ги снабдя с оръжия и униформи и после… какво? Да им позволя да те съпровождат без капчица подготовка?
	— Да! Точно така.
	Той присвива очи.
	— И това не е просто стратегия за отклоняване на вниманието?
	— Защо ми е подобна стратегия, командире?
	— Тоест, имаш план?
	Имам подобие на план. Нищожна наченка на план.
	— Да. Ще ми помогнеш ли да накараме останалите да мислят, че притежаваме истинска гвардия?
	— Ще се опитам. — Думите му звучат неуверено. — Какво ще стане, ако наистина си изложен на опасност?
	Представям си как влизам в по-гъсто населените градове, как хората се тълпят около мен. Не съм правил подобно нещо от цяла вечност. Народът на Ембърфол е изгладнял и отчаян. Самата мисъл граничи с лудост. Със самоубийство.
	И какво от това? Нямам какво да губя.
	— Затова си имам теб.
	Грей ме гледа като ударен от гръм.
	Потупвам го по рамото и поемам към странноприемницата.
	— Сам каза, че желаеш да си полезен, нали така?


>	Двадесет и първа глава
>	Харпър

	Коул и Евалин се карат.
	Ръцете и лицето ми са премръзнали, но конфликтът в трапезарията относно избора на ястие за знатните гости ме принуждава да поема нагоре по стълбите.
	В стаята е адски студ въпреки танцуващите в камината пламъци. Проверявам дали прозорецът е затворен и виждам Грей и Рен да водят задълбочен разговор в двора.
	_Опасявам се, че няма да се хареса на Негово височество._
	Е, той съвсем ясно го демонстрира.
	С тежка въздишка дръпвам завесата и рухвам на леглото. Разтривам бедрата си, мъчейки се да ги стопля. Изпъкналите шевове на панталоните от еленова кожа задират кокалчетата ми. Не мога да повярвам, че съм тук едва от ден и половина.
	Усещането, че _тук_ истинско, а _вкъщи_ е като далечен сън, се засилва с всяка изминала секунда. Или пък е тъкмо обратното. Може би все още не съм се паникьосала, защото очаквам да се събудя.
	Ощипвам се.
	Не сънувам.
	Затварям очи и се обгръщам с ръце, мислейки за мама. Едно време ми казваше, че всички носим искри в себе си и благодарение на тях сме неизменно свързани, където и да се намираме. Това ми носеше голяма утеха.
	Така и не я попитах какво ще стане с искрата й, ако умре.
	_Когато_ умре.
	Притискам длан към гърдите си и притаявам дъх.
	Не, трябва да дишам. Поемам жадно глътка въздух, опитвайки се да надвия болката.
	Минава ми. Отново мога да дишам. Ще оцелея.
	Не зная колко дълго ще издържи мама обаче. Сезонът продължава три месеца.
	Изваждам телефона от джоба си. От батерията остават шест процента. Отварям папката със снимки. Мама. Джейк. Ноа. Аз.
	На екрана се изписва предупреждение: _5%_. Напълно безполезно е. Какво трябва да значи? Пет минути? Десет? Една?
	Нещо ме гъделичка по бузата, забърсвам я и с изненада установявам, че връхчетата на пръстите ми са влажни. Преди време четох статия за това как светофарите с броячи са предпочитани от шофьорите, тъй като знаят точно с колко време разполагат. Опитваха се да обяснят, че е по-добре да _знаеш_ колко време ще страдаш, отколкото просто да _чакаш_.
	В статията има голяма доза истина.
	Веднага се сещам за Рен, за неопределимия срок на проклятието му. Цяло чудо е, че не се е сринал психически.
	Продължавам да прехвърлям снимките.
	Четири процента.
	Отварям съобщенията на Джейк. Всичко си е същото. Запаметени са само последните дванайсет часа от разговорите му с мама и Ноа. Когато чета думите на мама, чувам гласа й в главата си. Разговорът с Ноа прочитам от чисто любопитство.
	За пръв път отварям съобщенията от Лорънс.
	__ЛН:__ Ако не е намерил парите, направо го очисти.
	__Джейк:__ Добре.
	__ЛН:__ Без оправдания.
	__Джейк:__ Знам.
	__ЛН:__ В противен случай сестра ти ще го отнесе.
	__Джейк:__ Ще го направя.
	В сърцето ми пролазва леден ужас. _Ще го направя._
	Не искам да гадая. Не е нужно да гадая. Знам какво са го накарали да извърши.
	— Не, Джейк — прошепвам.
	Милият ми брат!
	Времето му изтичаше. От него нямаше и следа.
	_Сестра ти ще го отнесе._
	Ако е излязъл, мен вече ме е нямало. Като го познавам, сигурно ме е търсил из целия град.
	Ако ли пък не се е появил…
	Притискам ръка към стомаха си, а с другата закривам лицето. Неспособна съм да сдържа плача си.
	Телефонът вибрира. _Изключва се._
	— Не! — разпищявам се аз.
	Натискам с всичка сила бутона. Екранът въпреки това изгасва.
	Вратата на спалнята се отваря. На прага изниква Грей.
	— Милейди?
	Притискам телефона към гърдите си. Сърцето ми ще изскочи.
	Не зная защо така съм се вкопчила в него. В момента е нищо и никаква кутийка от пластмаса и стъкло.
	— Милейди? — Тонът на Грей е тих и разтревожен. Застава на едно коляно пред мен. — Какво се е случило?
	— Изключи се.
	— Устройството ти ли? — Долавям объркването в гласа му. — Но те не работят тук…
	— Знам. — Подсмърквам звучно. — Знам. Но на него имаше снимки. На майка ми… на брат ми… само това ми беше останало от тях.
	Не съм сигурна дали ме разбира, но казва:
	— Да повикам ли…
	— Не. — Едва не се задавям в сълзите си. Арогантното хладнокръвие на Рен е последното нещо, от което имам нужда в момента. — Моля те.
	Той помълчава за миг, през който сълзите ми рукват още по-неудържимо.
	— Значи през тази джаджа виждаш света си? — пита командирът.
	— Не. Може би. Нещо такова. — Избърсвам очите си с ръкав. — Вече не. Само… само снимки. Но се изключи. Не знам дали са добре. Те не знаят дали аз съм добре.
	— Брат ти. Майка ти.
	— Брат ми се беше забъркал в неприятности. Преди… преди ти да се появиш. Пазех му гърба. А майка ми е болна… може да е мъртва…
	Рен се изправя на прага.
	Супер! Само това ми липсваше. Поглеждам го на кръв.
	— Махай се. Ти си виновен за всичко.
	Грей става на крака и се обръща към него.
	— Милорд? Да поговорим?
	— И още как.
	Грей излиза от стаята, затваряйки вратата след себе си.
	Сядам в края на леглото, заслушана в накъсаното си дишане. Оставям безполезния телефон.
	Броя до десет. До двайсет. Към петдесет мозъкът ми отново проработва.
	Когато стигам до сто, вече съм бясна.
	Погледът ми се отклонява към отрязъка прозорец между пердетата. По небето се носят обагрени в червено облаци. Настъпва залез.
	Ставам и тръгвам към вратата. Отварям я широко.
	Рен и Грей са в коридора.
	Този път в очите на Рен се чете съчувствие. Не се и съмнявам, че е престорено. Изпъва гръб и застава пред мен.
	— Милейди… аз… не исках да…
	Зашлевявам го с всичка сила.
	Идва му изневиделица. Отмята глава настрани.
	Не чакам ответна реакция. Шмугвам се обратно в стаята и затръшвам вратата в лицето му.
	Сетне врътвам ключа.


>	Двадесет и втора глава
>	Рен

	Никоя жена не си е позволявала да ми удари шамар. Бузата ми гори.
	Искам да разбия тази врата, но пред очите ми все още е обляното й в сълзи лице.
	Дори сега, ако се заслушам, мога да чуя плача й от другата страна на вратата.
	Майка й умира. Брат й е в беда.
	Чувствам се като пълен глупак.
	Домакинът се появява в дъното на стълбите.
	— Ваше височество? — колебливо казва той. — Всичко наред ли е?
	— Да — отсичам аз. — Остави ни.
	Не откъсвам очи от вратата. Така или иначе, ще тръгнат клюки, но няма да позволя да види виновното ми изражение.
	Съдържателят се покланя и се прибира.
	Грей стои като поразен от гръм. И него нямам сили да погледна.
	Опитвам да отворя вратата, но Харпър я е заключила.
	Явно чула тракането на бравата, се провиква:
	— Разкарай се!
	Представа си нямам как да постъпя.
	Грей разкопчава торбичката на колана си и изважда картите. Безмълвно ми ги подава.
	Веднага схващам намека.
	— По-лесно ще ми е да накарам вратата да играе с мен, Грей.
	— Просто попитай.
	С безсилна въздишка поемам тестето.
	— Върви. — Посочвам с глава стълбището. — Вечеряй с останалите. Опитай се да научиш нещо повече за Карис Луран.
	Той се подчинява, оставяйки ме насаме с тегавата тишина в коридора.
	Мълчанието няма да помогне. Напук на себе си вдигам ръка и почуквам.
	Харпър не отговаря.
	Долепям длан до дървото и се приближавам. Докато Грей е на долния етаж, няма опасност от подслушвачи, но все пак снижавам тон.
	— Милейди!
	Нищо.
	— Под този прозорец няма дървена решетка — започвам. — Моля те, не ми казвай, че се спускаш през комина.
	— Махни се, Рен.
	Гласът й зазвучава съвсем наблизо.
	— Искам да говоря с теб — казвам.
	— Това, че искаш нещо, не означава, че ще го получиш. Повечето хора го научават преди да навършат шест години.
	— Не и принцовете.
	Стремя се да говоря тихо, надявайки се да отвори вратата.
	Не се получава.
	Въртя картите между пръстите си.
	— Случайно да ти се играе на „Откуп за краля“?
	Тя помълчава известно време. Когато най-сетне проговаря, гласът й е изпълнен с тъга.
	— Имаш ли представа какво ми причини? — Подсмърча, което ме кара да си мисля, че отново плаче. — Какво причини на семейството ми?
	— Не — отговарям. — Нямам.
	Мълчание, но не съвсем същото като преди.
	— Майка ми има рак — продумва най-после. — Умира. Докторите й дадоха шест месеца живот… преди девет месеца. Дробовете й са пълни с тумори. Казва, че всеки ден е дар, но истината е, че всеки ден е мъчение. Едва си поема въздух. Само двамата с брат ми се грижим за нея.
	Харпър изпитва това мъчение с всяка частичка на тялото си, чувам го в изтерзания й глас.
	— Като малки животът ни беше хубав и безгрижен, но после тя се разболя и парите ни свършиха. Баща ми се забърка с кофти хора, които му дадоха пари назаем. Не знам как изобщо си е въобразил, че ще успеем да им ги върнем. После забегна и сега брат ми… върши ужасни неща, за да изплати дълга му… Ако бях там, щях да му помогна. Щях да бъда до майка си. До брат си. Нуждаят се от мен. Проумяваш ли го? _Питам те?_
	Облягам чело на вратата. Думите й ми навяват болезнени спомени за собственото ми семейство.
	— Да.
	— Не! — Гласът й кънти от гняв. — Не ти вярвам!
	— Разбирам как се чувстваш.
	— Как така?
	— Аз също се нуждая от помощта ти.
	Мълчание. Този път ми се вижда безкрайно дълго. Започвам да си мисля, че й е дошло до гуша и се е махнала от вратата.
	Не се отказвам.
	— В началото се залъгвах, че лесно ще разваля проклятието. — Поколебавам се за миг. Познат до болка срам засяда в гърлото ми. — Но тогава… съществото унищожи семейството ми. — Толкова по-лесно е да си представям, че чудовището и аз не сме едно цяло. Да си втълпявам, че съм способен да му се противопоставя. — Бях толкова заблуден… създанието ги разкъса, без да се замисли. Нямах никакъв шанс да ги спася… не мога… не мога да си ги върна… Не си спомням смъртта им — само разчленените им тела, пръснати из Голямата зала. Така ги заварих, когато възвърнах човешкия си облик. Целият бях окъпан в кръвта им. След това сезонът започна отначало, от касапницата нямаше и следа. Единствено ние двамата с Грей се завърнахме от отвъдното. Оттогава държа емоциите заключени дълбоко в себе си, но сега са ме стиснали здраво за гърлото… В края на втория сезон чудовището посегна на хората ми. През третия… милейди, моля те… искам да знаеш, че не съм ти мислил злото. Нито на теб, нито на семейството ти. Направих всичко по силите си да разваля проклятието. Безброй пъти пробвах да сложа край на живота си. Ако можех да върна времето назад, щях да го сторя. Кълна ти се.
	Тишина. Отново тишина.
	Нямам какво друго да й предложа. Истината е всичко, с което разполагам.
	Ключалката се завърта. Вратата полека се отваря. Озоваваме се лице в лице. Бузите й са почервенели, сълзи блещукат по миглите й.
	Аз едва сдържам своите.
	Вперила е поглед в мен.
	— Думите ти винаги звучат като заучени. Трудно ми е да преценя кога мога да ти имам доверие.
	Дръпвам се назад като ужилен.
	— Докато не ми сподели всичко това.
	После, тъй като този сезон съдбата ми поднася изненада след изненада, Харпър пристъпва напред, обляга глава на гърдите ми и обгръща кръста ми с ръце.
	Не мога да помръдна от изумление. По-малко шокиран ще бъда, ако извади ножа ми и ме намушка.
	— Много съжалявам за семейството ти — казва.
	— И аз съжалявам за твоето, милейди.
	Стоя като истукан, чудейки се къде да си дяна ръцете.
	Тя вдига поглед. Нещо в лицето ми я кара да отстъпи назад.
	— Какво ти става? Не са ли те прегръщали досега?
	— Не… напоследък не.
	— Вярвам ти. — Поглежда ръката ми. — Наистина си донесъл карти.
	— Да.
	Прибира кичур коса зад ухото си.
	— Хайде да поиграем. Влизай.
	Настаняваме се до огнището. Разбърквам с разтреперани пръсти картите. Набързо раздавам и поставям останалите на масата. Държа два принца, което означава, че мога да открадна кралете й, но обикновено не ги използвам веднага. По принцип бих наблюдавал внимателно всеки ход в опит да отгатна картите й, но не мога да престана да мисля за прегръдката отпреди малко.
	Тя поставя карта на купчината. Огънят пращи до нас.
	Давам петица камък. Харпър ми отвръща с петица сабя.
	Играем мълчаливо.
	Лилит не пропусна да спомене колко долнопробна е странноприемницата, но на мен ми харесва уютът на тази стая, топлината на камината. Дворецът е студен. Пуст.
	Харпър отново тегли карта и повдига лекичко вежди. Слага я най-отляво в ръката си, сетне тегли още една и я пъха отдясно, докато най-после не попада на такава, която да постави на купчината.
	Давам принц.
	Тя ме стрелва с очи, но все пак ми подава най-лявата си карта, която се оказва крал сабя.
	— Току-що се сдобих с нея.
	— Знам.
	Харпър се замисля за момент, след това дава десетка камък.
	— Не мисля, че мога да продължавам да те мразя.
	— Колко мили думи, милейди! — Давам десетка купа. — Ласкаеш ме.
	Върху устните й пробягва усмивка — бързо се опомня обаче.
	— Дълго мислих за всички жени, които си отвлякъл, смятах те за един арогантен гадняр. Не осъзнавах, че нямаш друг избор.
	Слагам карта върху тестето.
	— Навремето баща ми казваше, че съдбата на всички ни е предначертана. Често сме поставени пред труден избор, но все пак можем да избираме.
	Тя не отвръща, а също поставя карта на купчината.
	— Грей се научи да изнамира момичета без семейства, които няма да липсват на никого. В много от случаите доброволно тръгват с него, само срещу обещанието да подсигури покрив над главите им. Нещо ме кара да си мисля, че номерът нямаше да мине пред теб.
	В очите й заблестяват опасни пламъци.
	— Не.
	— Защо го нападна?
	— Беше хванал някакво момиче. Помислих го за убиец. Опитах се да го спра.
	Защо ли не се учудвам.
	— Тоест, собственият ти избор те е довел тук.
	— Не прехвърляй вината на мен.
	— Не се и опитвам. Просто казвам, че каквито и планове да кроя, съдбата си има свои.
	Тишината отново се настанява помежду ни.
	Тя се сдобива с поредния крал. Този път я издава не лицето й, а начинът, по който пъха картата между останалите.
	Давам втория си принц.
	— Престани — негодува Харпър.
	С неохота ми подава краля си.
	— А ти престани да си толкова прозрачна.
	Тя тегли следващата си карта.
	— Имам въпрос за момичетата. Някога имало ли е изгледи да успееш?
	Въздъхвам дълбоко.
	— Понякога победата ми се е струвала вързана в кърпа… друг път е изглеждала непостижима.
	— Може ли да отбележа нещо?
	Ръката ми застива върху картата.
	— Естествено.
	— Току-що употреби думата „победа“, а не „любов“.
	Нямам отговор. Първата ми реакция е да я попитам какво значение има.
	После се замислям по-задълбочено и се чудя на собствения си акъл.
	Харпър не е приключила.
	— Имал ли си чувства към някое от момичетата?
	Давам двойка сабя, мъчейки се да не мисля за това колко силно искам отново да отместя косата от лицето й.
	— Никога. А и след толкова провали съм се научил да се пазя от разочарования.
	— Хмм.
	Тя изиграва хода си и отново се умълчава. Дочувам смеха на съдържателя от кухнята под нас.
	Натъжавам се. Не си спомням кога за последно съм бил в шумна компания и съм се смял от сърце.
	— Наистина ли няма как да откриеш чародейката, която те е прокълнала?
	— Да. И да можех, не бих я потърсил.
	— Значи не би ми помогнал да се прибера у дома?
	Вцепенявам се. Поглеждам Харпър. Тя няма ни най-малка представа какво иска от мен.
	— Лейди Лилит не върши услуги безвъзмездно. Аз нямам какво да й предложа. А ти?
	Ченето й увисва.
	— Сама видя покоите ми на третия етаж — продължавам. — Добре обмисли дали си готова да поемеш този риск.
	Харпър пребледнява, но тонът й е все така непреклонен.
	— Не можеш да ме уплашиш. И с магьосници ще се бия, ако трябва.
	Мрачна усмивка се прокрадва по устните ми.
	— Същинска принцеса на Диси.
	Тя се изчервява и забива поглед в картите си. После отново вдига очи към мен.
	— Не се шегувам, Рен. Убеден ли си, че няма как да я намериш?
	— Да. — Добре премислям колко от истината да й разкрия. Дори Лилит да се съгласи да я изпрати вкъщи, неизменно ще има последствия. — Появява се от време на време, обикновено когато най-малко очаквам.
	— Ще я попиташ ли? Или ще продължаващ да ме държиш тук против волята ми?
	— Нямаш представа в какво се забъркваш. Тя е безмилостна. Жестока.
	— Но ще се появи, нали така?
	— Да.
	В това поне нямам съмнение.
	— Кажи й, че искам да се прибера у дома. Или пък че искам нещо от нея.
	— Заклела се е да не се меси в опитите ми да разваля проклятието. Може да откаже.
	— Но… в случая идеята не е твоя. — Гласът й е позагубил предишната си увереност. — Ако ми обещаеш да се срещна с лейди Лилит, аз ти обещавам да пробвам да разваля проклятието.
	Харпър се пазари така, както играе карти — не се и опитва да прикрие емоциите си.
	— Не се двоумя, понеже искам нещо в замяна. Просто се страхувам да не се превърнеш в поредната й жертва.
	— Аз също няма какво да й предложа, Рен. Но това значи, че нямам и какво да губя.
	— Нямаш какво да губиш ли? Ами брат ти? Майка ти?
	Тя пак извръща поглед.
	— Все трябва да искаш нещо.
	Да. Но не толкова силно, че да се пазаря с Лилит.
	Тъкмо отварям уста да й откажа, когато се сещам за кралицата на Сил Шалоу. Замислям се за плана си. За разговора си с Грей.
	Давам следващата си карта.
	— Всъщност си права.


>	Двадесет и трета глава
>	Харпър

	Сключихме временно примирие. Или поне така ми се струва.
	Дори когато говорим за магьосницата, не го усещам като пазарлък. Няма залози, премълчан риск, по нищо не прилича на преговорите, които татко водеше с лихварите. Не зная как да реагирам, защото бях готова да се боря със зъби и нокти, а Рен, изглежда, се е предал.
	Но пък спомена, че има нещо, което иска.
	Държа картите си така, че да не ги види.
	— Казах ти, че ще пробвам да разваля проклятието, ако ми уредиш среща с Лилит.
	— Това е празно обещание, при положение че целта ти е да си отидеш вкъщи. — Той вдига рамене и дава кралица сабя. — Напълно ненужно е. Не това е желанието ми.
	Повдигам вежда.
	— Да бе, да.
	— Не ме разбирай погрешно. Бих дал всичко да разваля проклятието. Но пазарлъците за любов са обречени на провал.
	— Хубаво. — Прибавям кралица камък към бавно растящото тесте. — Какво искаш тогава?
	— Искам да бъдеш принцеса Харпър, първородна дъщеря на краля на Диси. Да разглася съюза на Ембърфол с твоя народ, както и обещанието на баща ти да изпрати армия, която да прогони Карис Луран от земите ми.
	Всяка дума е като плесница. Очаквам Рен всеки момент да се усмихне широко и да каже „шегувам се“.
	Взирам се недоумяващо в него.
	— Ти… какво?
	— Наистина ли трябва да го повторя?
	— Не… но… — Може би. — Какво?
	— Ако успея да убедя хората си — и Карис Луран, — че кралството ми не е оставено на произвола, може да успея да убедя и армията й да се изтегли. Възможно е да се наложи да водим преговори за търговия или да отворим пристанището си. Затворените ни граници причиниха само страдания на народа, така че може пък и да е за добро.
	Май е редно да му напомня, че всъщност не съм принцеса. Не разбирам какви ги говори.
	— Но…
	— Планът далеч не е перфектен. — Съвсем необезпокоено изиграва хода си, сякаш просто обсъждаме времето. — Но ако посетим най-големите градове и обявим пред всички годежа си…
	— Чакай малко!
	Гузна усмивка.
	— Извини ме. Имах предвид да обявим _съюза_ си.
	Като че ли едната думичка променя нещо.
	— Значи искаш да продължим с този цирк? Ама аз си измислих всичко! За да накарам онези да се махнат от странноприемницата! Не мога да спра цяла армия.
	— Сигурна ли си, милейди? И преди си ме изненадвала.
	Бузите ми пламват.
	— Но ти нямаш армия. Ами ако не ни повярват?
	— Нищо не губим.
	Имам чувството, че съм попаднала в „Зоната на здрача“.
	— Искаш да се преструвам на принцеса? Нищичко не знам за Ембърфол… нито как да се държа като кралска особа…
	— Точно там е чарът ти — отвръща Рен. — Съвсем сериозен съм. Хората ми никога не бяха чували за Диси. Това означава, че имаш пълната свобода да импровизираш.
	— Не са чували за Диси, понеже _не съществува_ — озъбвам се аз.
	— Баща ми винаги е казвал, че не е необходимо да разполагаш с армия, за да надвиеш друга. Имаше предвид въстанията в Ембърфол — но същото важи и за армията на Сил Шалоу. Накараме ли ги да повярват, че разполагаме с повече войници от тях, може да предпочетат да се оттеглят.
	Зяпам го с отворена уста.
	— Имаш ли представа какви ги дрънкаш?
	— Права си. — Тонът му издава примирение. — Безразсъдно е. Малко се поотнесох. А и ти си имаш достатъчно проблеми. Глупаво е да рискуваш живота си заради мен.
	— Не… аз…
	Разтривам чело объркана. Този разговор пое в съвсем неочаквана посока. Сякаш не са ми достатъчни тревогите за Джейк, та ми се сервира и това.
	— Милейди! — промълвява Рен.
	Бавно спускам ръка и го поглеждам.
	— Сделката не е изгодна — продължава той. — Ти искаш от мен среща с чародейката; аз те увещавам да рискуваш живота си за народа ми. И в двата случая безопасността ти не е гарантирана, нито пък завръщането ти вкъщи. Както винаги, нямам какво да ти предложа. Мога да ти обещая да говоря с Лилит, но това е нищо в сравнение с услугата, която искам от теб.
	Гласът му е толкова искрен. Както преди малко в коридора, когато ми разказа живота си. Най-после сложихме край на преструвките и пред мен се разкрива истинският Рен. Може би защото за пръв път се замисли как да се избави от проклятието, вместо просто да говори за него.
	— Това кралство е на баща ми — казва той, — а не мое. Ако не себе си, то мога да опитам да спася поне хората си.
	Замислям се върху думите му от по-рано: „Често сме поставени пред труден избор, но все пак можем да избираме“.
	Поставена съм пред избор. Мога да откажа. Спускането по дървените решетки бе опасно — това обаче е налудничаво. Няма начин да се получи. Едно е да се престоря на принцеса за три минути, съвсем друго е официално да вляза в тази роля.
	Но как бих могла да кажа „не“? Каква ще е тогава съдбата на хората на долния етаж? А моята?
	Майка ми никога не се уплаши от мъжете, които чукаха на вратата ни. Беше неотлъчно до баща ми през цялото време, макар да не го заслужаваше.
	Преглъщам сухо.
	— Добре, ще го направя.
	— Милейди?
	Рен изглежда точно толкова шокиран, колкото когато го прегърнах. Чак ми става смешно.
	— Ще ти помогна да спасиш страната си, а ти ще ми помогнеш да се прибера у дома. Съгласен?
	Подавам му ръка.
	Дланта му е топла и с неочаквано здрав захват.
	— Съгласен.
	Май няма намерение да пуска ръката ми. Ако продължи да ме гледа по този начин, ще се изчервя.
	— Вече можеш да ме пуснеш.
	Глупавият ми глас е запъхтян.
	Той пуска ръката ми и се обляга назад.
	— Твой ред е.
	Да, вярно. Играта.
	Остават ми седем карти. Рен има шест — две от които са крале. Аз държа един още от първоначалното раздаване, но не се ли сдобия с втори, той ще спечели.
	Слагам четворка камък на купчината.
	— Какво следва сега?
	Рен дава четворка сабя.
	— Мисля, че трябва да приемеш предложението на Фрея.
	— Какво?
	— Предложи да ти стане придворна дама, нали така? Според мен ще е добре да приемеш. Ще накарам командир Грей да залости неприятните за гледане стаи в двореца. Уговорихме се и да сформира отново Кралската гвардия, за да може да пътуваме из кралството.
	Замислих се за функциите на придворната дама и последният му коментар ми идва като гръм от ясно небе.
	— Вече си говорил с Грей?
	— Разбира се.
	Ама разбира се!
	Давам десетка сабя.
	— Откъде знаеше, че ще се съглася?
	— Не знаех.
	Мята десетка камък върху тестето.
	— Изобщо имаш ли представа с какво се захващаш?
	Той ме поглежда така, сякаш нарочно се правя на глупачка.
	— Милейди, помагам на баща си в управлението от десетгодишен. На шестнайсет вече имах лични съветници. Макар да не мога да се отърва от проклятието, съм възпитан за владетел на кралството.
	Пленително, но и малко тъжно. Когато аз бях на десет, мама хвърляше завивката ми на пода, за да ме събуди за училище.
	_Мама._ Пропъждам мисълта и поставям шестица камък на купчината.
	— Когато бях на десет, не можех и зъбите си да измия сама.
	— За сметка на това притежаваш изобилие от кураж и упоритост.
	Сбърчвам чело.
	— Вече казах „да“. Няма нужда да ми се подмазваш.
	— За неискрен ли ме смяташ? Мислиш ли, че бих поискал подобна услуга от всекиго?
	— Не знам.
	— Уверявам те, че не.
	Тонът му не оставя място за съмнение. Слагам карта на масата и нервно прехвърлям останалите между пръстите си.
	— Дали… дали парализата ми ще е проблем?
	— Ти считаш ли я за проблем, милейди?
	— Теб питам.
	— В някои отношения може да е недостатък, но в други ще е предимство.
	Май е напълно откровен.
	— Как така предимство?
	— Човек лесно може да се подлъже и да те подцени. Двамата с Грей го знаем от личен опит.
	По бузите ми отново се разлива топлина.
	— Защо искаш Фрея да ми е придворна дама?
	— Защото ще ти бъде вярна, а в момента са ни нужни точно такива хора. — Изчаква ме да дам карта и отговаря със същата боя. Остават му само три карти. — Силвърмуун Харбър е най-близкият голям град. Зимният им пазар навремето привличаше търговци от цял Ембърфол. Ще попитаме съдържателя дали пазарът все още съществува. Ако е така, първо натам ще се насочим.
	— Какво мисли Грей за плана ти?
	— Смята го за необмислен, но не ми идват по-добри идеи. — Изсмива се мрачно. — Ако Силвърмуун Харбър е толкова гъсто населен, колкото някога, работата му е наполовина свършена.
	Много успокояващо, няма що. Съсредоточавам се върху играта, за да не мисля за тази лудост. Давам четворка купа.
	— И какво следва?
	— Слизаме долу. Вечеряме с останалите. Сдобиваме се с информация за Карис Луран и им споделяме намеренията си.
	Облизвам устни.
	— Ами ако лейди Лилит се появи утре и се съгласи да ме отведе вкъщи?
	— Тогава си отиваш, милейди. А аз ще кажа, че се е наложило да се върнеш в Диси, за да събереш армията на баща си.
	За всичко е помислил.
	— Наистина ли вярваш, че ще се получи?
	— Очевидно в любовта не ми върви.
	Изиграва последната си карта — принц!
	Зяпвам го изумено. Моят ход беше без значение. Така или иначе, той щеше да победи.
	— Но това не означава, че съм и лош стратег — добавя Рен.


>	Двадесет и четвърта глава
>	Рен

	Спуска се мрак, в странноприемницата настава затишие. Фрея е разпратила децата си по леглата, а Евалин подрежда кухнята. Харпър се е сгушила в креслото до камината с чаша чай в ръце. Очите й са изморени, но начинът, по който светлината от огнището обагря косите й в сребристо, я прави истински красива. Може би красотата й е и подчертана от факта, че така самоотвержено защити хората ми.
	Най-сетне спечелих доверието й — но категорично продължава да не желае да има нищо общо с мен.
	— Грей е навън — прошепва тя. — Ти ли го изпрати там?
	— Не — отговарям. — Тревожи се да не би през нощта някой да нападне странноприемницата. Доверявам се на преценката му.
	Харпър хвърля бърз поглед на вратата и се свлича надолу в креслото.
	— Страх ли те е?
	— Малко.
	— По-скоро трябва да се боиш от лейди Лилит. Грей е способен да спре всеки друг, но не и нея.
	— Нищо не съм й направила. Проклятието й не ме засяга. Единственото ми желание е да се прибера.
	Искам да падна на колене и да я помоля да размисли. Представа си няма на каква опасност се излага, но се опасявам, че би възприела предупреждението ми като опит да я задържа тук.
	— Ти също ми се виждаш разтревожен — казва Харпър. — Донесъл си стрелите си.
	Поставил съм лъка в краката си.
	— Не разтревожен, а подготвен. Едва ли ще успеят да изненадат Грей. Умее да се крие.
	— Но е сам.
	— Не го подценявай, милейди.
	— Пропусна да споменеш нещо в плана си.
	— Какво?
	— Чу… чудовището.
	Извръщам очи от нейните.
	— Чудовището все още не е заплаха за хората ми. Ще се появи към края на сезона.
	Коул се задава от кухнята.
	— Ваше височество? Да имате нужда от нещо?
	Понечвам да го отпратя, сетне ми хрумва друго.
	— Съдържателю, чудех се дали двамата с принцесата можем да ти споделим една тайна.
	Харпър не сваля очи от огъня, но съм убеден, че внимателно ни слуша. Перфектен партньор е.
	Мъжът изглежда изумен.
	— Да, Ваше височество.
	— Държим да си остане между нас.
	Той слага ръка на гърдите си и понижава тон.
	— Разбира се.
	— Онова, което си чул, е истина. Кралското семейство избяга от Ембърфол.
	Домакинът ококорва невярващо очи.
	— Преди години, след като чудовището нападна двореца и изби повечето гвардейци, кралят на Диси ни предложи убежище, което на драго сърце приехме. В момента водим преговори как веднъж завинаги да отървем Ембърфол от това ужасяващо същество. — Оглеждам заговорнически стаята. — Смятаме, че Карис Луран контролира чудовището. Вероятно владее черна магия, с която е направила гвардейците ни безсилни пред създанието.
	Харпър отпива от чая си. Жадно попива всяка моя дума.
	— Божке! — възкликва Коул. — Понятие си нямахме.
	— Истината е — продължавам аз, — че чак сега разбирам за намерението на Карис Луран да нападне Ембърфол. Когато научихме, че чудовището се е завърнало в дома си с Карис Луран, с принцесата дойдохме да проверим дали дворецът би удържал на вражески огън. Решихме да останем, докато не се появи армията на Диси. Сигурен съм, че оттук минават много пътници. Би ли ги известил, че дворецът се нуждае от персонал? В замяна предлагам сребро.
	Гъстата брада на съдържателя не може да прикрие мъртвешки бледото му лице.
	— Да, Ваше височество. Редно е да ви се извиня за снощните си думи…
	— Няма нужда. Оценявам искреността ти. Занапред винаги ми казвай истината.
	— Да. Да, разбира се.
	Вятърът свисти през кепенците. Чудя се дали отново не е завалял сняг.
	— Би ли ни донесъл още две чаши чай, преди да си легнеш?
	Той се покланя и напуска стаята.
	Харпър се е вторачила в мен.
	— Беше много убедително.
	— Ще видим. Общият враг сплотява хората, точно от това се нуждаем в момента.
	— Май ще се окажеш по-страшен от Грей.
	Бих го намерил за забавно, ако съвсем скоро наистина нямаше да бъда далеч по-страшен от гвардейския си командир.
	— А сега си почини. Стаята е твоя, ако я искаш. Имаме куп неща за вършене утре.
	Очаквам да откаже, но тя се повдига с неохота от креслото.
	— Язденето си казва думата.
	Изправям се.
	— Да ти помогна ли?
	Тя ми хвърля заканителен поглед.
	— Ще се справя. — По иначе невъзмутимото й лице пробягва колебание. — Лека нощ, Рен.
	Искам да й кажа толкова много неща. По-рано тази вечер, когато помолих Фрея да й стане придворна дама, жената едва не падна отново на колене пред Харпър.
	Иде ми да направя същото.
	Вместо това просто кимвам.
	— Лека нощ, милейди!
	Отпускам се върху топлата каменна плоча на камината. Вятърът отново разхлопва кепенците.
	Когато Коул се завръща с чашите чай, се изненадва от отсъствието на Харпър.
	— Да занеса ли едната на принцесата?
	— Не — отговарям аз. — Втората е за командир Грей.

	* * *

	Вледеняващият нощен въздух ме пронизва до кости. Замръзналият сняг скърца под ботушите ми, а вятърът сякаш прилепва плътно по мен. Реших да не взимам фенер, за да не се превръщам в лесна мишена за враговете. Цари плътен, непрогледен мрак.
	Не се шегувах, когато казах на Харпър, че Грей умее да се крие. Една от сенките в ъгъла на странноприемницата се размърдва.
	— Милорд!
	Звучи изненадан или по-скоро загрижен.
	— Всичко е наред — казвам.
	Подавам му чашата.
	— Горещ чай.
	Поколебава се за миг, сетне я взима. Кълбета пара се издигат между нас. Очите му са тъмни и загадъчни като нощта.
	— Изпий го — продължавам. — Сигурно умираш от студ. Стоиш тук от часове.
	Грей отпива глътка чай. Чудя се дали не го прави само защото съм му заповядал.
	— Студът не ме плаши — отвръща, отпивайки още една, по-дълга глътка.
	Обгръщам с длани димящата чаша. Възнамерявах да обсъдя с него събитията от вечерта, но съм запленен от притихналия мрак.
	Стоим смълчани в тъмнината, докато той не пита:
	— Мога ли да ти бъда полезен, милорд?
	— Не.
	Небосводът над нас е обсипан със звезди. Когато бях малък, бавачката ми разказа как мъртвите се превръщали в звезди на небето. Тогава историята ми се стори наистина зловеща — спомням си, че се безпокоях да не би някой ден телата им да полетят към земята.
	Сега ме обзема срам само при мисълта, че е възможно родителите ми да са наблюдавали отгоре как се провалям сезон след сезон.
	— Винаги ли преминава така? — питам го аз.
	— Кое?
	— Нощната стража.
	Изглежда учуден от въпроса, но отговаря, без да се замисля.
	— Не. За пръв път съм съвсем сам. Никога не е било толкова тихо.
	Долавям непозната нотка в гласа му.
	— Продължават да ти липсват.
	— Много от гвардейците ми бяха приятели. Скърбях за тях, както ти скърбиш за семейството си.
	С Грей никога не говорим за миналото. Изобилства от непростими грешки, за които не желаем да си спомняме. Вероятно фактът, че това е последният ни сезон, е променил и двама ни.
	— С кого стоеше на пост обикновено? — питам.
	— Всеки път с различен човек. Често се сменяхме. — Пауза. — Както знаеш.
	Правичката да си кажа, никога не съм обръщал внимание на работата на Кралската стража. Умееха да се крият не само в буквалния смисъл на думата. Или пък аз не виждах по-далеч от носа си.
	— Кой от тях беше най-добрият?
	— Марко.
	Казва го без капка колебание, навярно го е познавал добре. Аз бегло си спомням Марко. В главата ми изниква образът на страж с жълтеникавочервена коса. Един от малкото, които оцеляха след първото нападение на създанието — но не и след второто. Единственият гвардеец, оцелял след второто нападение, в момента стои пред мен.
	— Защо?
	Грей вдига очи към небето, сякаш търсейки отговора там.
	— Само на него се доверявах да пази гърба ми. Хич не го биваше на карти, но поне разказваше забавни истории. Никога не заспиваше на дежурство…
	— Да заспива на дежурство ли? — Зяпвам го изумено. — Имало ли е такива случаи?
	Грей не отвръща веднага; по мълчанието му познавам, че се тревожи да не би да е прекалил с откровенията.
	— Понякога. Затова харесвам студа. Нищо друго не успива човек така, както топлата вечер и пълният стомах.
	Така ли било?
	— Ти някога заспивал ли си на дежурство?
	И така е вярно, не очаквам да си признае. Откровеността на Грей обаче винаги ме изненадва.
	— Веднъж — казва. — През първото ми лято тук.
	— Командире! — нахоквам го иронично. — Трябва да те бичувам.
	— Кралят би го направил — отговаря съвсем сериозно той. — Ако ме беше хванал. Но не и ти.
	Този коментар помрачава ведрото ми настроение. Напълно прав е. Безмълвно забивам поглед в халбата си.
	— Разгневих те — продължава Грей. — Прости ми.
	— Не — казвам. — Не си. — Може би. Не съм сигурен. — Жестокостта ми се изразяваше в друго, Грей.
	Командирът не отговаря, което ме кара да си мисля, че е съгласен. Когато отново проговаря, звучи потънал в мисли.
	— Никога не си бил жесток.
	— Накарах те да яздиш цял ден без храна и вода, след което те принудих да се биеш. — Вятърът се вие между нас и бясно подмята пелерината ми, сякаш самата природа се опитва да ме накаже. — Ей така, за развлечение. Заради гордостта ми. Можеше да умреш. Това си е жестокост.
	Грей помълчава за малко, сетне набърчва чело и ме поглежда.
	— Да не би да говориш за боеца на херцога на Арънсън? За битката ни при Либърти Фолс?
	— Да.
	— Не си ме принуждавал.
	Искрено е озадачен.
	— _Заповядах_ ти. — Изпухтявам, отвратен от себе си. — Същото е.
	— Попита дали мога да го надвия. Казах ти „да“. Не си ми заповядвал нищо.
	Гневът ми се засилва.
	— Не преиначавай думите ми, командире. Наредих ти да го докажеш.
	— А смяташ ли, че бих се съгласил, ако не съм готов да го докажа?
	— Независимо от развръзката добре знам какво целях.
	— Да демонстрираш превъзходството на Кралската гвардия? Да покажеш, че гордостта ти не е безпочвена? — Ярост изостря тона му. — Не ти ли е хрумвало, че и аз целя същото?
	Пристъпвам напред, но това ни най-малко не го смущава.
	— Предизвиках те пред препълнена зала наблюдатели. Пред опонента ти.
	— Да — озъбва се той, — самият принц избра точно мен от цялата Кралска гвардия. А аз победих пред очите на краля и кралицата. Жестокостта ти наистина не знае граници, милорд.
	— _Достатъчно._
	Дори в непроницаемия мрак виждам гнева в очите му.
	Преди двайсет минути казах на Коул, че предпочитам откровените разговори, а сега копнея да наредя на Грей да млъкне и да си върши работата.
	В същото време спорът ми носи доза удовлетворение. След всичките тези сезони на примирено подчинение се радвам, че Грей най-сетне има смелостта да ми противоречи.
	— Нямах предвид само този случай — отсичам аз.
	— Ако желаеш да анализираш всяка подробност — казва той, — давай. Но ако възнамеряваш да убедиш кралицата на Сил Шалоу, че разполагаме с по-многобройна войска от нейната, сега не е моментът да те обзема неувереност.
	Няма какво да кажа. Бремето на провалите ми е на път да ме погуби.
	— Позволи ми да ти напомня за друга случка — продължава Грей. — За която, ако не се лъжа, спомените ни се разминават.
	Не го поглеждам.
	— Слушам те.
	— Става дума за първия сезон, когато чудовището за пръв път се развилня из двореца.
	— Когато избих семейството си. — Гласът ми реже като бръснач. — Добре си го спомням.
	— Само неколцина от нас оцеляха. Толкова погубени животи… особено от кралското семейство…
	— По дяволите, Грей, _спомням си_. Накъде биеш?
	— Мислехме, че това ще те прекърши. — Кратка пауза. — Грешахме. Вместо това ти направи всичко възможно да предпазиш кралството си. Първата ти заповед бе да се затворят границите. Разпореди всеки град да се ръководи отвътре.
	Не разбирам как може да определя провалите ми като успехи.
	— Бях длъжен да го направя.
	— Попита ме защо спазвам клетвата си. Никога не съм бил по-горд да ти служа, отколкото в онзи момент.
	— Не заслужавам предаността ти, Грей.
	— Заслужаваш или не, имаш я.
	За пореден път оставам без думи. Нощта като че ли също притихва в очакване на отговора ми, но каквото и да кажа, не би било достатъчно.
	Грей отстъпва назад. Оставя празната си чаша в снега.
	— Доста се позастояхме тук. Трябва да обиколя имота.
	— Съгласен съм.
	Когато се отдалечава, се сещам какво ми сподели преди малко: _За пръв път съм съвсем сам. Никога не е било толкова тихо._
	— Командире! — обаждам се.
	Той моментално спира и се обръща, очаквайки заповедта ми.
	Нямам такава.
	— Почакай. — Аз също оставям чашата си в снега. — Ще те придружа.


>	Двадесет и пета глава
>	Харпър

	Нощта преминава без инциденти, но Рен ме събужда рано. Откакто му хрумна този план, най-после има мисия в живота. С обещанието да изпратят каруца за Фрея и децата й, Рен и Грей отдавна вече са оседлали конете и ме чакат отвън.
	Понасяме се през преспите, леденият вятър щипе бузите ми. Грей препуска в галоп от хълм на хълм, оглеждайки се за неприятели. Достигаме последното било. Изпитвам огромно облекчение, когато Грей ни прави знак да спрем — докато не забелязвам тревогата по лицето му.
	— Някой е спрял в подножието на дърветата, милорд. Май е сам.
	Виждам човек с голяма каруца и два впрегатни коня, но е твърде далеч, за да различа нещо повече.
	— Много добре — отговаря Рен. — Аз го помолих да ни чака тук. Ще ни е нужна талигата му.
	Грей сбърчва вежди.
	— Познаваш ли го?
	— Ти също го познаваш. Даде му кесията си с монети. — Извръща поглед към мен. — А ти повреди товара му, ако не ме лъже паметта.
	Едноръкият мъж с щайгите.
	— Кога успя да говориш с него?
	— Веднага след лекцията ти за добрите дела.
	Когато Рен бе отпрашил и остави Грей сам да ме изпрати до странноприемницата.
	— Ама… защо?
	Рен ме пронизва с очи.
	— За да разнесе неизчерпаемата храна на двореца по домовете на хората. Сигурен съм, че ще докара и Фрея, ако го помоля.
	Отварям уста, но не излиза нито дума.
	Рен не чака отговор. Пришпорва коня си и се спуска надолу по хълма.
	Мъжът се казва Джеймисън. От вчерашното му смущение няма и следа, изглежда щастлив да помогне. Конете му са по-охранени от него и ми прави добро впечатление, че ги е загърнал с одеяло, докато ни е чакал. Рен му разказва същата история, която разказа на Коул — за злата кралица на Сил Шалоу, — после го предупреждава да не я споделя с никого.
	Когато най-сетне поемаме през гората, двамата с Рен водим, а Джеймисън и Грей ни следват с каруцата.
	Обръщам се към Рен, стремейки се да говоря възможно най-тихо.
	— Все караш хората да пазят историята в тайна. Мисля, че можеш да имаш доверие на Коул и Евалин, но този човек го познаваш от вчера. Откъде знаеш, че няма да разкаже на всички?
	— Милейди! — Хвърля ми недоумяващ поглед. — Силно се надявам да разкажат на всички.
	Имам усещането, че съм пропуснала нещо важно.
	— Чакай малко…
	— Пак ще те попитам — не знаеш ли как тръгват клюките?
	— Значи ги убеждаваш, че е голяма тайна, надявайки се да я издадат на всички?
	— Разбира се. — Гледа ме така, сякаш отдавна трябваше да съм се досетила. — Нима смяташ, че с лека ръка бих разкривал истински тайни?
	Действията му винаги са обмислени до най-малката подробност. Трябваше да отгатна, че нещата не са такива, каквито изглеждат.
	— Никога ли не поемаш рискове? — питам.
	— Навремето поех твърде много — отговаря Рен.
	Миг по-късно ни обгръща прокълнатата топлина на „Айрън роуз“.

	* * *

	Джеймисън се труди неуморно. През последния час изнасяме храна от двореца и въпреки недъга си той товари каруцата с изключителна бързина. Рязката промяна във времето и изобилната храна го изумиха — да не говорим за музиката, носеща се из двореца. Тъжното е, че съм тук едва от няколко дни, а тези неща вече не ми правят впечатление.
	Джеймисън е още по-шокиран от факта, че Рен и Грей работят наравно с него.
	Аз самата съм леко шашната, че Рен помага. Не мога обаче да си го представя да лентяйства в някое копринено кресло. Просто не ми изглежда от типа мъже, които веднага запретват ръкави и се залавят за работа, но той направи точно това. Още като пристигнахме, свали оръжията и бронята си, а когато започнахме да товарим талигата, нави ръкавите на ризата си. Улавям се, че не мога да откъсна очи от мускулестите му ръце.
	Приковавам поглед към щайгата си в опит да се опомня. Не бих се изненадала, ако и това е част от плана му. Може би се надява Джеймисън да разгласи колко великодушен и прелестен човек е принцът.
	Рен забелязва, че се приближавам, и понечва да вземе щайгата от ръцете ми.
	— Ще се справя — изстрелвам аз.
	Май се изчервявам.
	Той отстъпва назад и ми прави път.
	— Милейди.
	Мятам щайгата от задната страна на каруцата, където Джеймисън чака да я нареди при останалите. Рен ме наблюдава непрекъснато. Страните ми пламват още по-силно.
	Джеймисън поема сандъка.
	— Ваше височество…
	Рен най-накрая отмества поглед от мен.
	— Да.
	— Не се ли страхувате да не би храната също да е омагьосана?
	— Повече се страхувам хората ми да не умрат от глад.
	Сърцето ми трепва за миг, но бързо си припомням, че в действията на Рен винаги има умисъл и всичко това е част от плана му. Също като мен, и той играе ролята си в този маскарад.
	Джеймисън кимва.
	— Да, Ваше височество.
	Придърпва щайгата на каруцата и сръчно я намества върху другите.
	Грей излиза от двореца с поредната щайга и я хвърля в каруцата, после скача вътре и сам я слага на мястото й. Свалил е единствено сабята си.
	— Мисля, че тази е последната. Засега.
	Джеймисън изправя гръб и му кимва отсечено.
	— Командире, моите благодарности.
	— Не се тревожи — намесва се Рен. — Командир Грей обича да се чувства полезен.
	Грей отмества подгизналата от пот коса от челото си и казва:
	— Командир Грей вече съжалява, че го е казал.
	Не зная дали е заради общата цел, но двамата ми се струват някак различни днес. Не мога да определя точно каква е промяната.
	Мъжете изскачат от задницата на каруцата и Джеймисън затваря вратичката.
	— Привечер ще докарам лейди Фрея, Ваше височество.
	— Добре — отвръща Рен.
	— Благодарим ти — добавям аз.
	Джеймисън прави лек реверанс.
	— Няма защо, милейди. — Обръща се към Грей и му козирува. — Командире.
	После се насочва към предницата на талигата си.
	— Почакай — казва Грей.
	Джеймисън се обръща.
	— Да?
	— Току-що ми козирува. — Грей изглежда разтревожен. — Не съм те виждал в Кралската гвардия.
	— Бях в Кралската армия. Докато не загубих ръката си при обсадата на Уилминтън миналата година. — Джеймисън придобива сконфузен вид. — Простете ми. Старите навици трудно се изкореняват.
	— Какво беше званието ти?
	— Лейтенант.
	— Можеш ли все още да държиш сабя?
	— Мога много повече от това.
	— Искам да говоря с теб, когато дойдеш довечера.
	— Да, сър. Защо? — колебливо пита Джеймисън.
	— Защото ми е нужен лейтенант.
	Мъжът избухва в смях, но по физиономията на Грей разбира, че не се шегува.
	— Да, сър.
	Отново му козирува, качва се на каруцата и шибва конете с камшика.
	Щом се отдалечава достатъчно, Рен казва:
	— Командире, човекът е еднорък.
	— Ще го имам предвид.
	Грей взима колана със сабята си от мраморните стъпала и го пристяга около кръста си.
	— Какво е Уилминтън? — обаждам се аз.
	— Един от градовете на северната ни граница. — Грей извръща очи към Рен. — Щом е загубил ръката си, защитавайки града, може да разполага с информация за армията на Карис Луран.
	— И така да е — тросва се Рен, — не смятам, че това е основание да го вземеш за лейтенант.
	— Не съм му предложил позицията. Просто му съобщих, че е свободна. Ти ме накара да подбера сносни стражи…
	— Именно. Сносни. Щом липсващата ръка го е извадила от армията, то за него няма място и в Кралската гвардия.
	— Опитен е. Това е от значение за мен. Нека поне пробва.
	— Най-важното е да изглеждаме сплотени и силни…
	— Назначи го — прекъсвам го аз.
	Рен така извърта глава, че едва не прекършва врата си.
	— Какво каза?
	— Казах да го назначиш. — Преглъщам тежко, но не отмествам очи от него. — Или поне му позволи да покаже на какво е способен. Не ме е грижа, че е еднорък. Доверявам се на преценката на Грей. Нали и ти твърдеше, че му се доверяваш?
	— Милейди, моля те. Не знаеш…
	— Не ме покровителствай — сопвам се. — Това съюз ли е, или не?
	Сварвам го неподготвен. Поема въздух да продума, но аз пристъпвам напред.
	— Аз принцеса ли съм, или не?
	Той присвива очи.
	Обръщам се към Грей, преди да съм си изтървала нервите.
	— Ако мислиш, че Джеймисън е подходящ кандидат, тествай го. Ако се справи, го назначи. Така ти заповядвам аз, командире.
	Очаквам да потърси одобрението на принца си.
	Бъркам. Не сваля очи от моите.
	— Да, милейди.
	Поемам нагоре по мраморните стъпала на двореца.
	Адреналинът препуска във вените ми и се опасявам, че всеки момент ще избухна в истеричен смях или ще получа нервен срив. Затичвам се към стълбището, водещо към стаята ми. Стаята на Арабела. Все тая.
	Нечия ръка се пресяга и ме завърта.
	Рен. Почти ме е приковал към перилата. По лицето му е изписано раздразнение, но и възхищение.
	— Какви ги вършиш?
	Отново не ми достига въздух.
	— Отивам в стаята си. Трябва да се преоблека.
	Очите му търсят моите.
	— Играеш ли си с мен?
	— Как реши, че несменяните ми от вчера дрехи са игра?
	Правя опит да се измъкна.
	Той слага ръка на парапета, препречвайки пътя ми.
	— За непреклонен ли ме смяташ, милейди?
	Въпросът ми идва изневиделица, а и близостта му кара сърцето ми да бие като лудо.
	— Защо?
	— Защото постоянно ми правиш напук. Ако наистина разполагаше с армия, сериозно бих се притеснил.
	Гласът му е мек, но думите съвсем не са лишени от тежест.
	— Какво трябва да значи това?
	— Не е нужно да се съревноваваме за Грей. — Изглежда почти разочарован. — Както и да имаш тайни от мен.
	— Продължавам да не схващам.
	— Милейди! Харпър! _Принцесо_ — натъртва той. — Как така не разбираш?
	— Какво по-точно трябва да разбера?
	Рен улавя ръцете ми, усещам силата му дори през пуловера си. Цялата ми кожа настръхва.
	Накланя се към мен.
	— Независимо дали ще успея да разваля проклятието, или не, важното е, че ти си готова да помогнеш на хората ми. Аз съм принцът на Ембърфол. С удоволствие бих ти дал всичко, което пожелаеш, стига само да попиташ.
	Гледам го втренчено. Устните ми се раздалечават, но не излиза нито звук.
	Най-сетне той ме пуска.
	— Извинявай. Не искам до отнемам повече от почивката ти.
	Съвсем си глътвам езика.
	Докато стоя като препарирана, мъчейки се да разнищя посланието, Рен прекосява просторното фоайе и отново излиза в слънчевия двор.


>	Двадесет и шеста глава
>	Рен

	В двореца има деца.
	Вдигат страшна врява.
	Не знам как, но се озовават едновременно навсякъде. Очаровани са от музиката в Голямата зала, смаяни са от свещите и сладкишите, които се появиха със следобедния чай. Отначало Фрея изглеждаше уплашена, но магията на това място лека-полека завладя и нея.
	Звънкият им смях твърде много ми напомня за отминалите дни, затова се оттеглям в що-годе тихата тренировъчна арена, където Грей се дуелира с Джеймисън. Тук звънти единствено стоманата.
	Косата на Джеймисън е плувнала в пот и е запъхтян, но все още се държи. Очаквах недъгът да се отрази на равновесието му — нищо подобно. Сражава се като войник, атаките му са агресивни и смъртоносни. Войниците в Кралската армия са обучени да убиват. Гвардейците са… бяха обучени първо да обезоръжат противника. Получава се интересен двубой.
	В началото Грей го щадеше, но сега не го оставя да си поеме въздух. Джеймисън отстъпва назад, а Грей моментално се възползва от случая и атакува. Оръжието изхвърча от ръката на Джеймисън. Очаквам това да е краят, но войникът е бърз. Измъква камата си, за да блокира удара на командира.
	Грей вдига ръка и посочва с брадичка сабята на земята.
	— Още веднъж.
	Дуелират се повече от час. Забързаното дишане на Джеймисън ехти в празната арена, ала той все пак кимва и вдига сабята си.
	От сенките зад гърба ми долита гласът на Лилит.
	— Принц Рен. Виждам, че си намерил нова играчка на командир Грей. Сигурно е на седмото небе от щастие.
	Не се изненадвам, че решава да се появи точно сега, когато за пръв път съзирам светлина в тунела.
	Трябва особено внимателно да изиграя картите си.
	— И в двореца има деца. — Лилит плясва лекичко с ръце. — Ама че забавно.
	Обръщам се. Сляла се е с мрака, проблясва само пламъкът в очите й.
	— Каза, че няма да се бъркаш — припомням.
	— Не се бъркам. Наблюдавам.
	— Коментарите ти не са добре дошли.
	Тя повдига вежди, сетне устните й се разкривяват в подигравателна усмивка.
	— Ваше височество, днес не сте на себе си. Нима все още не сте открил истинската любов в лицето на онази парцалана?
	— Знаеш отговора на този въпрос. Това е последният ми сезон, няма да позволя Ембърфол да бъде изравнен със земята пред очите ми.
	— Ами скъпото ти сакато момиче? — Лилит поставя пръст на устата си и снижава тон. — О, Ваше височество, да не би вече да се е влюбила в командир Грей? Кажете ми, не е ли ирония най-способният ви боец да е с момиче, което едва ходи?
	— Не. — Изморен съм от сарказма й. — Харпър пожела да се срещне с теб, за да обсъдите дали е възможно да се прибере по-рано.
	— Да се срещне с мен ли?
	Не мога да преценя дали е впечатлена, или разгневена. Ако това е гняв, то по-добре да го излее върху мен, отколкото върху Харпър.
	— Да. — Вдигам вяло рамене. — Не виждам защо да те пазя в тайна. — Зад мен дрънчат саби. — А сега, милейди, бих желал да гледам мача.
	Без да чакам отговор, се отправям към парапета на арената.
	Сърцето в гърдите ми натежава. Дадох обещание на Харпър, но имам усещането, че току-що уредих среща на мишката с лъва.
	Лилит застава до мен на парапета, продължавайки да не обелва и думичка. Грей и Джеймисън се сражават в центъра на арената, макар че движенията им са позагубили предишната си грация. Войникът се дуелира със сетни сили, но не се отказва.
	Лилит все пак продумва:
	— Смилете се над този човек, принц Рен. Грей ще го довърши.
	Права е, но нямам намерение да се меся. Водя своя собствена битка тук, на страничната линия.
	— Точно ти ли ще ми говориш за милост, лейди Лилит? Ама че ирония! Ако не възнамеряваш да се срещнеш с Харпър, махни се. Нямам време за теб.
	— Не смей да ми нареждаш, Рен. Да ти напомня ли какви са ролите ни тук?
	Думите й ме удрят като плесница. Неотдавна казах същото на Харпър. Иска ми се никога да не го бях изричал.
	— Не е необходимо — озъбвам се аз. — Ти ме прокълна. Прокълна кралството ми. Ако си се отегчила от игричката си, прекрати я. Ако отказваш да изпратиш Харпър у дома, напусни още сега.
	— Какъв плам! Принц Рен, отдавна не беше проявявал характера си. Трябва да призная, че ми липсваше духът ти.
	Тя прекрачва напред, пресягайки се да докосне гърдите ми.
	Острие се появява помежду ни.
	— Не се приближавай повече — казва Грей.
	Въпреки продължителната битка той дори не е запъхтян и сабята му не трепва.
	Лилит му хвърля пренебрежителен поглед.
	— Това не те засяга, командире. _Ти_ не се приближавай.
	Грей не се трогва от заплахата й.
	Лилит го пронизва с очи.
	— Не разбра ли, че не можеш да ме убиеш с мижавата си сабя?
	— Разбрах, че мога поне да те нараня.
	Така е. Но развръзката никога не е приятна.
	Лилит посяга към острието му. Нямам представа какво е намислила — дали ще превърне сабята му в разтопена стомана, или пък ще го забие в гърдите му.
	Точно тогава сабята на Джеймисън опира в гърлото й, принуждавайки я да повдигне брадичка.
	Чародейката застива на място. Извръща поглед към войника.
	— Не се бъркай. Може да пострадаш.
	Той е непоклатим. Изморен е, но и неговата сабя не трепва.
	— Разпознавам врага веднага щом го видя.
	В очите й бушуват пламъци.
	— Ще ви унищожа и двамата — изсъсква тя.
	— Отдръпнете се — нареждам на Грей и Джеймисън. Не откъсвам очи от нейните. — Няма да ти позволя да навредиш на хората ми.
	Те свалят саби. Джеймисън отстъпва назад, но Грей остава плътно до мен.
	Лилит също се доближава.
	— Кажи на другия си подчинен да ни остави насаме или ще го погубя.
	Незабавно изпълнявам нареждането.
	— Джеймисън, върви. Чакай ни в оръжейната.
	— Да, Ваше височество — колебливо отговаря той и се оттегля.
	— Аз раздавам заповедите тук — казва Лилит. — Не го забравяй, принц Рен.
	— Не съм го забравил.
	— Защо ме караш да върна момичето в нейния свят? Не е в твоя полза да го правя.
	— Тя не ме обича. Майка й умира. Проклела си мен, а не нея. Жестоко е да я лиша от последните й мигове с майка й.
	Стремя се гласът ми да звучи монотонно. Незаинтересовано. Проявя ли и капка пристрастие, Лилит ще го използва срещу мен.
	След дълго мълчание магьосницата насочва вниманието си към Грей.
	— Доведи момичето, командире.
	Грей не помръдва.
	Лилит прокарва пръсти по гърдите му.
	— Не обичам да ме игнорират — прошепва и допира пръсти до шията му. — С лекота ще изтръгна гръкляна ти.
	— Харпър му има доверие — намесвам се аз. — Няма да понесе леко загубата му. Ти сама се закле да не се месиш.
	— Кой каза, че трябва да умира?
	Притиска пръст към кожата му и нокътят й се обагря в червено.
	— Командире — казвам. — Върви.
	— Да, милорд.
	Не му харесва, но се подчинява. Тръгва по коридора, водещ към двореца.
	Лилит застава пред мен. Лицето й е пребледняло от гняв.
	— Струва ми се, че се опитваш да ме измамиш.
	— Идеята не е моя. Още в началото каза, че Харпър е необичаен избор. Щом домът я зове толкова силно, не мога да я държа насила тук. Никога няма да ме обикне, ако се чувства като моя затворничка.
	Лилит толкова се приближава, че полите й опират в краката ми.
	— Сега пък на човеколюбец ли ще ми се правиш? Чувала съм, че хората ги обземат подобни чувства, когато наближи краят. Последен отчаян опит да изкупят греховете си.
	Не отговарям.
	Тя кръстосва ръце, вторачена в мен. Наглед детински фасон, а всъщност предупреждение.
	— Ще ми липсва всичко това.
	— А на мен ни най-малко.
	Лилит бавно вдига ръка и плъзва пръст по гърдите ми.
	— Сигурен ли си, принц Рен?
	С тези думи разговорът приключва — започва болката.


>	Двадесет и седма глава
>	Харпър

	Крия се от придворната си дама. Фрея и децата й са в стаята до моята и през последния час почука на вратата ми поне три пъти.
	_Да ви подготвя ли рокля за довечера, милейди?_
	_Имате ли нужда от помощ с ваната, милейди?_
	_Милейди, в гостната се появи чай. Да ви го сервирам ли?_
	Последното предложение бе поднесено със смесица от изумление и страх.
	Отказах всички до едно. Не съм свикнала някой да ми прислужва — а и да се престоря на принцеса, за да спася странноприемницата, не е съвсем като да позволя на някой да ми разресва косата.
	На вратата отново се почуква тъкмо когато за пореден път се опитвам да сплета къдриците си.
	— Добре съм! — провиквам се. — Не ми трябва нищо!
	— Милейди! — Гласът на Грей, нисък и сериозен, приглушен от масивната дървена врата. — Негово височество те вика.
	Разплитам плитката и се спускам да отворя. Лицето на командира е пламнало от напрежение.
	— Нещо не е наред ли? — питам.
	— Лейди Лилит се съгласи да разговаря с теб.
	Сърцето ми подскача от изненада.
	— Сега ли?
	— Да.
	По гласа му познавам, че не е доволен. Това ме напряга много повече от предупрежденията на Рен.
	— Само да си обуя ботушите.
	Грей ме повежда надолу по същото онова стълбище, по което вчера слязох с Рен. Едва успявам да го догоня, но не искам да му казвам да ме чака.
	— В кухнята ли са?
	— Не, в тренировъчната арена.
	Страх и вълнение ме стискат за гърлото. След десет минути може да се озова обратно във Вашингтон. До Джейк и майка ми. Всичко това може да приключи толкова неочаквано, колкото започна.
	В същото време ме обзема и чувство за вина. Как ще изоставя тези хора? Как ще оставя Ембърфол на произвола на съдбата — и никога няма да разбера какво се е случило? Принцеса Харпър от Диси ще изчезне безследно.
	Но вината за проклятието не е моя. Нямам нищо общо с това място. Не дължа нищо на хората тук.
	Вината не ме напуска. Всъщност като че ли се засилва.
	— Грей! — Впивам пръсти в кожената ножница на ръката му. Сложил е нов нож на мястото на онзи, с който замери мъжа в странноприемницата. Усещам студената стоманена дръжка под дланта си. — Рен каза ли й какво искам?
	Той спира и свежда поглед към мен. Коридорът е пуст и притихнал, свещите хвърлят разкривени сенки по стените.
	— Знае какво е желанието ти. Съгласи се да те изслуша.
	— Мислиш ли, че ще ме изпрати у дома?
	— Мисля, че ще направи онова, което ще нанесе най-голяма вреда.
	Последната ми останала надежда става на пух и прах.
	— На мен? Или на Рен?
	— На него. — В тона му прозира примирение. — Което може да се окаже в твоя полза.
	Думите му никак не ме успокояват, напротив, ужасяват ме.
	В дъното на коридора се разкрива метална врата с пищни железни орнаменти. От двете й страни горят големи газени лампи. Грей я отваря широко.
	Подът от другата страна не е застлан с мрамор, а с пръст. По стената отляво са окачени всевъзможни оръжия — от саби и секири до пики и копия. Таванът е двойно по-висок от тези в останалите помещения, боядисан е в бяло и дървени греди се кръстосват по цялото му протежение. Гаснеща следобедна светлина нахлува през таванския прозорец.
	В средата на арената стои най-красивата жена, която съм виждала някога. С гарвановочерна коса и сатенени поли, украсени със скъпоценни камъни — просто е ослепителна.
	В краката й е коленичил Рен. Подпрян е с ръка в пръстта и от устата му се стича струйка кръв.
	Касапницата в онази стая изплува пред очите ми. Спомням си и колко пъти се опита да ме предупреди за Лилит, а аз не го послушах.
	— Спри! — изревавам аз. — Какво му правиш? Престани!
	Дори не осъзнавам, че тичам, докато Грей не обвива ръце около кръста ми, приковавайки ме към себе си.
	— Би те убила, без да й мигне окото, милейди — прошепва той.
	Мъча се да се отскубна от хватката му. Не глас, а скимтене се изтръгва от гърлото ми.
	— Ще го убие.
	— Да го убия ли?
	Смехът на жената ми напомня на свистенето на вятъра между дърветата — красив, но и злокобен звук.
	— Никога не бих го убила.
	Магьосницата свежда поглед към Рен. Той се превива на две и надава пронизителен крясък, сетне изплюва още кръв в прахоляка.
	Нямах ни най-малка представа що за чудовище е тя.
	Рен се държи за стомаха. Накъсаното му дишане отеква из арената.
	— Престани! — Не ми достига въздух. — Моля те, престани.
	— Запомни това, момиче. Запомни колко лесно се прекършва Рен.
	Няма опасност скоро да го забравя. Продължавам да опитвам да се измъкна от ръцете на Грей.
	Лилит ме наблюдава. По лицето й няма нито една бръчка, очите й са толкова ясни и изразителни. Пристъпва към Рен, а той прави опит да се отдръпне.
	— Колкото и власт да си придава принцът, тя е напълно безполезна.
	Мятам се като животно в клетка. Не мога просто да стоя безучастно, докато Лилит го изтезава.
	— Грей! — крещя. — Трябва да му помогнем.
	Твърде силен е. Обгърнал е с ръце гръдния ми кош и краката ми едва докосват земята.
	— Не можем — казва.
	— Нима смяташ, че принцът ни няма да понесе болката? — обажда се Лилит. — Чу ли това, Рен? Мисли те за слаб.
	Поклащам бурно глава. Замислям се за всичко, което извърши Джейк, за да предпази мен и майка ми. Сещам се и за мъжете, които непрестанно „напомняха“ на баща ми за неизплатените дългове. Не мислех, че някога ще стана свидетел на нещо по-ужасно. Оказа се, че греша.
	— Умолявам те. Не е слаб. Моля те, спри.
	— Уверявам те, че не за пръв път изпитвам издръжливостта му. Още нищо не си видяла.
	Предпочитам така да си остане.
	Рен опира чело в прахта, давейки се в собствената си кръв. Тъмночервена локва лъщи под него.
	Лилит го сграбчва за косата и го повдига нагоре. Очаквам да е бесен. Отчаян. Изплашен до смърт.
	Всъщност изглежда сякаш се е предал. Погледът му е зареян в нищото.
	— Правилно ли разбрах, че имаш молба към мен? — пита ме Лилит.
	Трудно ми е да смеля думите й. Не мога да откъсна очи от Рен.
	— Моля те, спри. — Гласът ми се губи. — Моля те, спри да го нараняваш.
	— Това ли е молбата ти?
	Вцепенявам се. Не това е молбата ми, но съм готова на всичко да спра тази лудост.
	Лилит дръпва косата му още по-силно и той присвива очи от болка.
	— Тя ме моли да те пощадя, Рен. А ти ме караш да я изпратя да си ходи. Какъв глупак си само!
	Не. Глупачката съм аз.
	— Казвай какво искаш — озъбва се Лилит. — Започвам да се отегчавам, момиче. Рен знае какво следва, когато се отегча.
	Извива главата му назад, а той издава звук, който никога повече не желая да чувам.
	Не зная как са майка ми и брат ми, но неизвестността не може да се сравнява с това, което виждам пред очите си. Грей не разхлабва захвата си дори за секунда.
	Рен отново кашля кръв. Пръстите на Лилит оставят червена диря по врата му. Той трепва, но чародейката го е приковала на място.
	Дланта ми се плъзва по дръжката на един от ножовете на Грей. Измъквам го от ножницата. Хващам го така, както той ме научи.
	Запращам го към Лилит.
	Острието лети право към целта, но успява да закачи само полите й.
	Лилит рязко се обръща към мен. Не ярост, а изненада е изписана на лицето й.
	Пуска Рен, а той едва не се сгромолясва на земята. Този път обаче не опира чело в прахта.
	Със сетни сили извръща глава към мен.
	Лилит вдига ножа, с който я замерих. Стоманата лекичко се люшка между пръстите й, улавяйки светлината.
	— Съдра ми роклята — казва тя.
	— Целех се по-високо — отвръщам. — Но все още съм начинаеща.
	— Може би трябва да ти покажа как се прави.
	— Лилит! — Гласът на Рен, дрезгав и сух. — Недей. Закле се никога да не нараняваш момичетата.
	Лилит се придвижва през арената с такава грация, че краката й сякаш не докосват земята.
	— Тя ме замери с нож, Ваше височество. Сама си го изпроси.
	Рен се въргаля в собствената си кръв, неспособен да се изправи. Припомням си как майка ми се изправяше с вдигната глава срещу изнудвачите на баща ми — а по-късно и срещу химиотерапията. Познавам отблизо болката. Преживявала съм я неведнъж и два пъти. Ще преодолея и това.
	Стискам зъби.
	— Грей, пусни ме.
	Той най-сетне разхлабва хватката си, но остава неотлъчно до мен.
	Лилит повдига вежди.
	— Впечатляващо. Командир Грей не слуша дори мен. Виждам, че добре си го обучила.
	Стремя се да не й направя удоволствието да разкрия страха си.
	— Той не е куче.
	— Щом не е куче, значи е господар, а Грей определено не е второто. Ти коя от двете роли изпълняваш, девойче?
	— Представа си нямам, но знам ти коя изпълняваш. Макар че бих я нарекла с друга дума.
	Лукавата усмивка слиза от лицето на Лилит.
	Рен някак се е изправил на крака.
	— Не я наранявай — казва. — Дала си клетва.
	— Заклела съм се да не убивам момичетата — изсъсква Лилит. — Както и да не те поучавам как да ги ухажваш. — Приближава се към мен. — Дотам се изчерпват обещанията ми.
	Грей изважда сабята си.
	Тя не сваля очи от моите.
	— Значи желанието ти е да те изпратя вкъщи? Това ли е всичко?
	— Да.
	— Сигурна ли си, че няма друго?
	— Да.
	Гласът ми е тъничък и несигурен.
	— Не виждаш ли каква сила притежавам? — Прави поредна крачка към мен. — Мога да излекувам осакатеното ти тяло.
	— Не — намесва се Рен. — Харпър, не се поддавай на провокациите й.
	— Тялото ми не е осакатено — заявявам аз.
	— Забавляваш ме, момиче. Ами тялото на майка ти? И нейното ли е съвсем здраво?
	Очите ми се пълнят със сълзи.
	— Откъде знаеш за майка ми?
	— Посетих я. — Дълга злокобна пауза. — Взе ме за ангел. Мисли, че мога да облекча болката й. Може би е права.
	— Не — отново се обажда Рен. — Харпър, ще загубиш не само нея…
	— А брат ми? — Сълза се търкулва по бузата ми. — Добре ли е?
	— О, брат ти. Големият бияч. Възхищавам се на уменията му.
	— Значи е жив.
	Гласът ми пресипва.
	— Жив е, но не се знае докога — казва Лилит.
	— Моля те — прошепвам. — Позволи ми да им помогна.
	Тя се пресяга и докосва бузата ми. Очаквам лицето ми да пламне от болка, ала дланта й е студена. Досущ като майчината.
	— Бедно мое момиче. Нищичко не знаеш за света ни. Несправедливо е принц Рен да обрича и теб на проклятието си.
	Дъхът засяда в гърлото ми.
	— Значи ще ми помогнеш?
	— Не. — Лицето й се изопва. — Преди да ме молиш за услуга, ще се научиш на уважение.
	Вдига ножа и замахва към лицето ми.
	Преди да разбера какво се е случило, нея вече я няма.
	Бузата ми изгаря. Опипвам я с ръка. Влажна и лепкава е. Усещам ръбчетата на прерязаната си кожа.
	Прималява ми. Не мога да си поема въздух. Гореща вадичка се стича по врата ми.
	Рен е успял да се добере до мен.
	— Трябва да те заведем в двореца.
	— Поряза ме — казвам невярващо.
	Болката се засилва с всяка изминала секунда.
	Рен улавя ръката ми. Цялото му лице е в кръв и пръст. По-блед е от смъртта.
	— Моля те, милейди. Доста силно кървиш.
	Треперя като лист. Дланта ми е хлъзгава и оцветена в червено.
	— В оръжейната има необходимите инструменти — казва Грей.
	— Инструменти ли?
	Собственият ми глас звучи далечен.
	— Ще са нужни шевове. — Тонът на Рен е муден и провлечен. — Милейди, позволи ми да…
	Не съм способна да дам позволение. Загубвам контрол над тялото си.
	Притъмнява ми.


>	Двадесет и осма глава
>	Рен

	За пръв път бдя до нечие легло.
	Като по-млад, бих сметнал подобно нещо за отегчително и ненужно. Никога досега не ми се е налагало да го правя — най-вероятно не се налага да го правя и сега. Харпър можеше да пострада много по-сериозно. Извади късмет, че ножът не се вряза във врата или окото й.
	Тя ще се събуди. Ще оцелее. Има си придворна дама, която да я обгрижва. Няма нужда да седя до нея.
	Но не намирам сили да си тръгна.
	„Айрън роуз“ е по-притихнал от всякога, чува се само пращенето на огъня и бавното, равномерно дишане на Харпър. Благодарен съм, че музиката в Голямата зала е тиха тази вечер. Обхождам с очи извитата линия, разполовяваща бузата й; двайсетте шева, които държат раната затворена.
	Думите й кънтят в главата ми.
	_Моля те, спри. Моля те, спри да го нараняваш._
	И отговорът на Лилит:
	_Тя ме моли да те пощадя, Рен._
	Вместо да побегне, Харпър реши да използва оръжието на Грей.
	Това е най-тежкият ми сезон. Съдбата ми поднася момиче, достатъчно смело да застане рамо до рамо с мен, но и със семейство, при което на всяка цена трябва да се завърне.
	Една от цепениците в огъня изпуква шумно и тупва в пепелта. Харпър се размърдва, поема дълбоко дъх и полека отваря клепачи.
	— Рен. — Гласът й е пресипнал и изнемощял. — Какво… къде…
	Вдига трепереща ръка към лицето си.
	Хващам внимателно китката й. Фрея намаза раната с обезболяващ мехлем, но ни предупреди, че е възможно да се инфектира.
	— Не мърдай. Ще скъсаш шевовете.
	— Значи не съм сънувала.
	— Не.
	Дори не прави опит да дръпне ръката си; усещам пулса й с връхчетата на пръстите си.
	Взира се в мен, аз й отвръщам със същото. Срещите ми с Лилит винаги завършват с унижение и срам. Ад, който споделям само с Грей.
	А най-лошото тепърва предстои.
	Извръщам поглед към камината. Сега, когато е будна, да седя до нея ми се струва огромна грешка. Чувствам се някак разголен.
	— Да повикам ли Фрея?
	— Не. — Опитва да се завърти към мен. — Искам… искам да седна.
	— Бавничко. Да не ти се завие свят.
	Притиска ръка към корема си и с мъка се повдига.
	— Ще ми се пръсне главата.
	— От приспивателното е — казвам, макар че може и да е от кръвозагубата. Кожата й е по-бледа от обикновено. — Опасявахме се да не се събудиш, докато те шием.
	Харпър преглъща тежко и ококорените й очи обхождат камината, прозорците, гоблените по стените.
	— Това не е стаята на Арабела.
	— Моята е. Децата нямаше да те оставят да мигнеш.
	Оглежда дрехите си. Езикът на тялото й внезапно се променя.
	— Не си спомням да съм обличала това.
	— Фрея — бързам да я успокоя. — Донесе ти нова рокля. Твоята беше… доста изцапана.
	— Аха.
	Емоциите бушуват в мен. Искам да й благодаря, да й кажа, че никое момиче не е рискувало живота си заради мен. В същото време ми иде да потъна от срам. Искам и да й докажа, че не съм уязвим.
	Тя видя истината със собствените си очи.
	— Имаш ли огледало?
	— Да.
	Бавно се изправям и по навик й подавам ръка.
	Учудващо, тя обвива пръсти около моите и се изтласква нагоре.
	На сантиметри от мен е. Така ми се иска да докосна лицето й, дъхът ми да погали кожата й. Това мъчение тук по нищо не отстъпва на онова, което преживях в арената.
	— Държат ли те краката? — питам тихичко.
	— Засега да.
	Повеждам я към гардеробната си, където се намира огледалото.
	Заставаме пред него, а изражението й си остава все същото. Къдрици се разливат като буен водопад върху рамото й. Вторачила се е в раната. Яркочервена е, но благодарение на мазилото на Фрея няма и следа от оток.
	Харпър ме пуска и толкова се приближава, че дъхът й запотява стъклото. Преглъща и долепя пръсти до огледалото.
	— Шевовете са по-малки, отколкото очаквах.
	— Придворната ти дама има завидни умения.
	— Това е дело на Фрея?
	— Да. Настояваше тя да го направи. Развика се на командир Грей.
	— Развикала се е на Грей?
	Харпър изцъкля очи.
	— Направо изскубна иглата от ръката му.
	— Какво му каза?
	Преправям гласа си в мелодичното чуруликане на Фрея:
	— Да не си посмял да загрозиш лицето на милейди с грамадните си шевове! Не сме на фронта!
	Едва забележима усмивка пробягва по устните на Харпър.
	— Невероятно.
	— Бди над теб като орлица. Помислих, че ще изведе Грей за ухото.
	Това я разсмива — сетне с дълбока въздишка слага длан на бузата си. Чак сега очите й се пълнят със сълзи.
	— Ела. — Хващам я за ръката, шокиран, че отново ми позволява. — Трябва да седнеш.
	Настанявам я на фотьойла до огнището.
	— Вино?
	Тя поклаща глава.
	— Може ли вода?
	— Разбира се.
	На ниската масичка до леглото има глинена кана. Наливам й чаша вода, а на себе си вино.
	Не й убягва фактът, че едва кретам.
	— Добре ли си?
	Въпросът е мил и в същото време унизителен. Сядам на креслото до нея.
	— Лилит притежава таланта да причинява най-силната болка, без да оставя видими следи.
	Харпър свежда поглед към чашата си.
	— Помислих си… помислих, че ще те убие.
	— Би било прекалено лесно просто да ме убие. — Отпивам от чашата си и сякаш не вино, а лава потича през гърлото ми. — Предпочита да й се моля да го направи.
	Харпър се мъчи да асимилира информацията.
	— Виждала съм… виждала лоши неща и преди. Но не и… — Препъва се над думите. — Не можех да й позволя да… не можех да… — Гласът й съвсем секва. — Не можех да седя със скръстени ръце.
	— Милейди. — Емоцията в тона й се пренася върху моя. — Това, което направи за мен… — Аз също не мога да намеря правилните думи. — Съжалявам, че ще ти остане белег за цял живот.
	Това като че ли я поуспокоява поне за миг.
	— Защо Грей не стори нищо? Защо не се опита да я спре?
	— В началото се опитваше, но на Лилит й хрумваха все по-изобретателни начини да го накара да гледа. Скъсани сухожилия, счупени крайници… любимото й беше да го набучи на стената на собствената му сабя…
	— Престани. Моля те.
	Харпър вдига ръка.
	— Извини ме. — Извръщам поглед. — С времето се научих да насочвам вниманието й към себе си. Това, което причинява на мен, е достатъчно лошо. Свикнал съм с болката. Но няма да позволя да измъчва хората ми.
	Отново се умълчаваме, загледани в огъня. Очаквам всеки момент да ме помоли да си вървя, но не го прави.
	С крайчеца на окото си забелязвам движение, обръщам се към нея, а тя внимателно забърсва лицето си. По бузите й се стичат сълзи, малки блещукащи капчици се образуват по шевовете на раната й.
	Въпреки сълзите, гласът й е спокоен.
	— Толкова съм глупава. Ти ме предупреди, но не те послушах.
	— Това не е проява на глупост — казвам.
	— Напротив. Пропилях шанса си.
	Заради мен. За да ме спаси.
	— Може да ти се удаде втори шанс. Лилит ще се завърне. И то скоро.
	— И тогава какво? Отново да наблюдавам как те изтезава? — Раната кара изражението й да изглежда още по-свирепо. — Не знам дали изобщо мога да я нараня, но няма просто да стоя безучастно. Не мога.
	— Какво би й предложила в замяна? На какво си готова, за да се прибереш?
	— На всичко. Боже, Рен. На всич…
	— Не! — Тонът ми наистина я стряска. Слагам пръст на устните й. — _Никога_ не давай прибързани обещания, милейди. Най-малко пък за да ме спасиш.
	Тя се е вторачила в мен.
	— Не ме разбирай погрешно — продължавам с остър тон. — Когато се пазариш, трябва да знаеш колко точно си готова да загубиш. Предложиш ли й всичко, не се съмнявай, че ще ти го отнеме.
	— Ти така ли направи? — тихичко пита Харпър.
	Свеждам поглед към чашата си, спомняйки си за онази нощ, в която взех Лилит за поредната ухажорка. Сутринта, в която Лилит ме разкъса на парчета. В която разкъса и Грей.
	Докато кръвта ми изтичаше на пода, тя се закани да стори същото и със семейството ми. Да разчлени сестрите ми крайник по крайник.
	Де да не я бях спирал! Сега вината тежи изцяло на моите плещи.
	Харпър не сваля очи от мен, очаквайки да чуе отговора ми. Пресушавам виното на един дъх.
	— Да.
	Дълго разсъждава върху казаното.
	— Имам въпрос.
	Точно в този момент бих й отстъпил и кралството си, ако го поиска.
	— Слушам те.
	— Все още ли смяташ, че планът ти ще сработи?
	— Да. Изпратих Грей и Джеймисън в странноприемницата, за да проверят дали войниците от Сил Шалоу не са се завърнали.
	Тя повдига вежди.
	— Значи Грей го е назначил?
	— Още не. Но Джеймисън изглежда сърцат и предан. Успяхме да го убедим, че Лилит е подчинена на Карис Луран. Предложи нощем да пази странноприемницата, макар че се съмнявам онези войници да създават повече проблеми.
	— Защо?
	— Защото снощи не се върнаха. Можеше да доведат подкрепления. Подозирам обаче, че са отишли да известят кралицата и чакат следващо нареждане. Това ще отнеме поне няколко дни. Вероятно седмици. В Ембърфол е люта зима, а и Сил Шалоу е от другата страна на планината.
	— Лилит може ли да ни създаде спънки?
	— И още как. Вече се усъмни, че се опитвам да я изиграя.
	Харпър посочва бузата си.
	— Това ще се отрази ли на моята роля в плана?
	— Значи не си се отказала да бъдеш принцесата на Диси?
	— Определено не възнамерявам да седя тук и да се самосъжалявам. — Прави кратка пауза и пламъците в очите й сякаш стихват. — Остана ли сама със себе си, потъвам в мисли за майка си.
	— Бих върнал времето назад, ако можех — промълвявам. Копнея да се пресегна и да я докосна, но тя достатъчно пъти ми даде да разбера, че не е добра идея. — Кълна ти се.
	— Вярвам ти. — Тя се понадига в креслото. — Достатъчно. Сериозна съм. Как ще обясним раната?
	Сбърчвам чело. Не мога да преценя дали я е обзела несигурност, или ме пита от чисто практична гледна точка. Присвива очи.
	— Убедена съм, че вече си измислил нещо.
	— Например да разкажем на хората как принцесата се е изправила срещу злата магьосница от Сил Шалоу и се е разминала само с драскотина? Да, милейди. Измислил съм нещо. Стига ти да не си размислила.
	— Не съм.
	— Тогава, щом Грей се прибере, ще го накарам да извести Силвърмуун Харбър за посещението ни. Бих искал да отидем вдругиден, ако те устройва.
	— Да.
	Явно се притеснява да не би раната да съсипе образа й на принцеса. В моите очи по-скоро го затвърждава.
	— За пореден път те подцених — казвам.
	— Защо?
	— От часове те чакам да се събудиш. Сигурен бях, че това ще… те прекърши.
	Харпър се намръщва и се вглежда в огъня.
	— Това не е първият ми белег, Рен. И преди не бях съвършена. Ще го преживея. — Сетне впива поглед в мен. — Наистина ли седиш тук от часове?
	— Да. — Пауза. — Значи не си ядосана на Лилит?
	— О, бясна съм. Но не заради лицето си.
	— Заради какво тогава?
	Тя проговаря с глас от стомана.
	— Яд ме е, че не улучих.


>	Двадесет и девета глава
>	Харпър

	Преди да потеглим към Силвърмуун, най-после позволявам на Фрея да се погрижи за косата ми. Пристига с чай в ръце и сърце не ми дава да я отпратя. В стремежа си да съм самостоятелна, постоянно я отблъсквам. Докато не научих как се е опълчила на Грей, не подозирах, че е възможно да си едновременно силен и мекосърдечен.
	Разположила съм се пред тоалетката в стаята на Арабела, а Фрея се е изправила зад мен и мълчаливо прокарва четката през къдриците ми. Бебето спи в съседната стая, но от сутринта не съм виждала останалите й деца. Кожата на Фрея изглежда току-що почистена, а очите й сияят. Паниката, която съм свикнала да виждам изписана на лицето й, се е изпарила. Вчера все още носеше същите дрехи, с които дойде от странноприемницата, но днес е облякла лавандулова на цвят рокля и бяло дантелено елече. Сплела е косата си на две плитки, усукани в кок.
	— Много си хубава — казвам.
	Ръцете й замръзват на място и страните й поруменяват.
	— Милейди! Благодаря ви. — Прави лек реверанс. — В „Уродливият глиган“ носех дрехите на Евалин, но те не са подходящи за двореца. Попитах стража къде стоят роклите на придворните дами.
	Пак настава тишина и тя продължава да разресва косата ми. Мислех си, че ще бухне във всички посоки, но тя й сложи нещо от десетките шишенца, пръснати по масата, и къдриците покорно слегнаха. Ритмичното движение на четката ме успокоява. Пренася ме в детството.
	Когато майка ми правеше същото.
	Внезапно очите ми се пълнят със сълзи. Притискам пръсти към лицето си.
	— О! — Фрея моментално спира да ме реши. — Да не ви заскубах?
	— Не. — Не мога да позная собствения си глас. — Не. Добре съм.
	Само че не съм. Разплаквам се неудържимо.
	Фрея ме хваща за ръката. Дланта й е топла, захватът й е силен.
	— Да повикам ли Негово височество?
	— Не! Не… нищо ми няма.
	Разтрепераният ми глас издава тъкмо обратното.
	Тя разтрива нежно рамото ми и се приближава. Продължава здраво да стиска ръката ми. Не казва нито думичка, но близостта й ми носи утеха, каквато не съм изпитвала от дни.
	Сещам се за дома и осъзнавам, че всъщност не съм изпитвала подобна тъга от месеци.
	— Майка ми умира — подхващам. Сигурна съм, че това не влиза в плана на Рен, но имам нужда да излея емоциите си, или цялата истина ще лъсне наяве. — Майка ми умира и не мога да съм до нея. Страхувам се… страхувам се, че ще си отиде, преди да успея да се сбогувам с нея.
	— О… о, милейди!
	Фрея ме придърпва в обятията си, а аз хлипам в полите й като малко дете.
	Успявам някак да потискам емоциите си пред Рен и Грей. Но Фрея е изтъкана от доброта и топлина, в прегръдката й се чувствам у дома. Тя не спира да поглажда косата ми и да шепне безсмислици.
	След малко се опомням. Днес не мога да съм Харпър. Трябва да бъда принцесата на Диси.
	Отдръпвам се. Оставила съм огромно влажно петно на роклята й.
	— Съжалявам — казвам.
	Фрея забърсва сълзите ми с палец.
	— Готово — тихичко отвръща тя. Изправя раменете ми. — Седнете. Позволете ми да довърша.
	Подчинявам се. Тя отново прокарва четката през косите ми.
	— Когато сестра ми умря — започва Фрея, — всичко стана много неочаквано. Нямах време да си взема сбогом с нея. Но нямаше нужда да й казвам, че я обичам в сетния й час, защото тя го знаеше. Важни са не последните мигове, а всички предишни.
	Поглеждам я в огледалото.
	— Сестра ти е умряла?
	— Оттогава се грижа за децата й. Първоначално ми се виждаше невъзможно да изхранвам четири гърла, но оцеляхме някак.
	Изненада измества част от тъгата в гърдите ми.
	— Тези деца са на сестра ти?
	— Бебето Оливия е мое. Тъкмо се беше родило, когато убиха сестра ми. Живеех с Дара и съпруга й Петор във фермата, за да помагам с грижите за Далия, Давин и малкия Едгар. — Пауза. — Но чудовището нападна Увън Халоу, когато Дара и Петор бяха на тамошния пазар, и изведнъж се сдобих с още три деца.
	— Чудовището?
	Страхът в гласа й е непогрешим.
	— Да, милейди. Когато онези мъже нападнаха фермата, реших, че съдбата най-сетне ни е споходила. Но вие ни се притекохте на помощ и ето ни тук, в това омагьосано място. — Думите й секват за секунда. — Не претендирам, че знам какво ви е, милейди. Не зная нищо за кралството ви, за обичаите ви. Но знам, че добрината и смелостта ви са безгранични. Не се съмнявам, че и майка ви го знае.
	Буца засяда в гърлото ми.
	— Пак ще ме разплачеш.
	— Е, поне гледайте да не мърдате много, за да сплета косата ви.
	Не мога да сдържа усмивката си.
	— Радвам се, че си тук, Фрея.
	— Аз също, милейди. — Със сръчни движения започва да оформя плитката ми. — Убедила съм се, че именно когато светът изглежда най-тъжен и мрачен, отнякъде се появява лъч надежда.

	* * *

	Фрея ми е избрала тъмносиня рокля със сребристи шевове. Елечето към нея е украсено с миниатюрни камъчета, подобни на диаманти. От кръста надолу роклята се разкроява, а през цепката на бедрото се разкрива водопад от бели фустанели. Под роклята нося клин от телешка кожа и ботуши до колената. Прибрала е буклите ми в свободна плитка, която се спуска през рамото ми. Накрая потъмнява леко клепачите ми с въглен.
	Когато се изправям пред огледалото, не мога да се позная. Всяко малко момиче си мечтае за подобна рокля, но погледът ми е привлечен от друго. Раната на бузата ми започва да заздравява. Вече не ме боли толкова, ала е все така грозна. Вечно ще ми напомня, че всяко действие има последици.
	Закривам белега с ръка.
	Фрея улавя китката ми и внимателно я сваля надолу.
	— Доказателство за смелостта ви — казва. — Никога не го крийте.
	Държи парче усукана тел, върху което блещукат скъпоценни камъни. Заприличва ми на огърлица, но Фрея се пресяга и го пъхва в косата ми.
	— Фрея — прошепвам. — Това е… нямаше нужда.
	Тя взима коженото палто от раклата в края на леглото и ми го показва.
	— Топло ли ви е? Може да го облечете, след като прекосите гората.
	Изобщо нямах това предвид. Допреди малко принцеса Харпър съществуваше само на теория.
	В този момент обаче я виждам в огледалото пред себе си.
	На вратата се почуква силно.
	— Милейди, конете вече са в двора.
	Грей. Рен му намери куп задължения, така че не съм го виждала от случката на арената.
	Фрея отваря вратата.
	— Принцесата е готова.
	Той влиза в стаята, но изражението му, както обикновено, не издава нищо.
	Между двама ни тегне необяснимо напрежение. Може би заради факта че се опита да ми попречи да помогна на Рен, или пък заради това, че си послужих с ножа му. Така или иначе, не ми допада.
	Приглаждам елечето си с длани.
	— Достатъчно убедително ли е?
	— Шегуваш ли се? Сега вече наистина ще са ми нужни повечко гвардейци. — Поглежда Фрея. — Липсва й само оръжие. Донеси колана с камата от скрина.
	— Да, командире.
	Тя се втурва към килера.
	Сбърчвам вежди.
	— Искаш да нося кама?
	— Хората трябва да знаят с кого си имат работа.
	Това е едновременно страхотно и ужасяващо.
	Фрея се връща с тъмна кожена лента, към която е прикрепена кама. Дръжката на оръжието и ножницата са декорирани с цветя от скъпоценни камъни. Тя тъкмо ми подава колана, когато от съседната стая долита бебешки плач.
	— Милейди…
	— Върви — казвам. — Не се тревожи.
	Захващам се да увивам колана около кръста си, но е прекалено дълъг, а и никъде не виждам тока.
	Поглеждам Грей.
	— Както виждаш, идея си нямам как се прави. Ще ми помогнеш ли?
	Той кимва, сетне се приближава и намотава кожената лента двойно около кръста ми. С пъргавите си пръсти завързва колана на възел, а камата попада в горната част на бедрото ми.
	Лицето му е на милиметри от моето, но движенията му са бързи и прецизни. През цялото време не ме поглежда в очите.
	— Благодаря — изричам с мек глас.
	— Няма защо, милейди. Наредено ми е днес да не се отделям от теб. Джеймисън ще придружава Негово височество.
	По всичко личи, че Грей не е доволен от разпределението на задачите, но не мога да определя кое го тормози повече: това, че се налага да охранява мен, или фактът, че друг ще се грижи за безопасността на Рен. Каквато и да е причината, не ми харесва напрежението помежду ни.
	— Очевидно си ядосан, че ти задигнах ножа — престрашавам да заговоря първа.
	— Моите оръжия са и твои. — Тонът му е равен. — Когато те научих да хвърляш ножове обаче, не очаквах да приложиш знанията на практика.
	— Радвам се, че ме научи — отвръщам. — Накарах я да спре.
	Погледът му пробягва по бузата ми.
	— С цената на какво?
	Топлина избива по лицето ми.
	— Грей… онова, което му причиняваше… ужасно беше. Никой не заслужава подобно нещо. — В гласа ми прозира смесица от гняв и страх, и разкаяние. — Рен ми каза, че ти е заповядал да не се намесваш, но умът ми не побира как успяваш да се въздържиш. Бих го направила отново, без да се замисля. Не ме плаши един белег.
	— Ами ако следващия път ти пререже гърлото?
	— Не възнамерявам да се извинявам за постъпката си.
	— Не очаквам извинение. Разбирам подбудите ти.
	— А какво по-точно очакваш от мен?
	— Да ми имаш доверие.
	Думите ми рязко секват.
	— Негово височество желае да пристигнем в Силвърмуун преди обяд, милейди.
	Настроението ми е помрачено и усещам как губя равновесие. Грабвам палтото; иска ми се да можех да изхвърча от стаята с уверена крачка, но не мога да отрека, че ботушите, които Фрея изнамери в килера, са много по-удобни от предишните. Роклята се полюлява подире ми, а неравномерното тракане на ботушите ми отеква в празния коридор.
	Грей ме следва като призрак.
	Когато достигаме стълбището, не издържам и се обръщам към него.
	— Виж, аз ти вярвам. Спечели доверието ми много преди Рен. Знаеш го.
	— Вече не се страхуваш, че ще те нараня.
	— Да.
	Очевидно.
	— Би ли ми поверила живота си обаче?
	Поемам дълбоко въздух да отговоря, но се разколебавам.
	— За такова доверие говоря — продължава Грей и за пръв път долавям гняв в тона му. — Ти си принцесата на Диси и като съюзничка на Негово височество съм длъжен да изпълнявам и твоите заповеди.
	— Но това е различно — казвам. — Не е _истинско_.
	— Тук, в Ембърфол, е съвсем истинско. Положил съм клетва да дам живота си за Рен. А оттук нататък и за теб, милейди.
	— Но явно клетвата ти не важи пред Лилит! Как можа невъзмутимо да наблюдаваш отстрани, Грей? Как можа?
	— Нима си мислиш, че не ми коства огромно усилие? — Гласът му е суров, но в очите му прозира мъка. — Безброй пъти съм ставал свидетел на зверствата й.
	— Аз бих се опитала да я спра всеки път. — За моя изненада в гърдите ми се надига вълна от емоции. — Всеки път, Грей. Не би ми пукало какво ми е наредил. Нито пък какво ще ми стори Лилит. Той ми разказа какво е причинила на теб… не мисля, че би ме спряло.
	— Ако Негово височество ми разреши, бих й го върнал десеторно. Бих се сражавал с нея до сетния си дъх. — В мъждивата светлина на коридора очите на Грей сякаш притъмняват. — Мой дълг е да кървя вместо него. А от днес дългът ми е да правя същото и за теб.
	Думите му са смразяващи.
	— Поела си по-голяма отговорност, отколкото предполагаш. От твоето оцеляване зависят стотици животи.
	— Знам — прошепвам.
	— Не, _не знаеш_. — Той вече не може да прикрие гнева в тона си. — Иначе нямаше с лека ръка да рискуваш живота си. Нямаше да…
	— Командире!
	Гласът на Рен направо ме кара да подскоча.
	Изражението на Грей мигновено се изменя.
	Не зная колко от разговора ни е дочул Рен, но нещо ми подсказва, че е повече от достатъчно.
	Обзема ме силен срам — знам, че ще нареди на Грей да ми се извини или нещо подобно, което няма да мога да понеса.
	— Почакай — казвам на Рен. Усещам, че всеки момент ще се разплача. Вдигам очи към Грей. — Съжалявам. Прав си. Наистина съжалявам.
	Той въздиша тежко и извръща поглед.
	— Една принцеса не бива да се извинява на стража си.
	— Аз съм Харпър. И се извинявам на теб.
	— Както кажеш.
	Помежду ни все още тегне напрежение. Иска ми се поне да бяхме завършили разговора си.
	— Всичко наред ли е? — пита Рен.
	— Да.
	Обръщам се към него, а той е същински принц от приказките. Вместо броня носи лъскаво синьо-черно палто с висока яка. Фини сребърни мотиви красят черните му кожени ръкавици и дръжката на сабята му. Нищо крещящо, но достойно за истински принц.
	Или пък може би пред мен стои истинският Рен. Даже облечен в дрипи, пак би изглеждал като кралска особа.
	— Съвсем наред — добавям аз, осъзнавайки, че и той ме е зяпнал.
	Приглаждам свенливо полите си.
	— Приличам ли на принцеса?
	Той пристъпва напред и ме хваща за ръка. Очаквам да ме поведе към стълбите — вместо това се покланя доземи и целува ръката ми.
	— Приличаш на кралица.
	Лицето ми пламва на мига. Както и цялото ми тяло. Два пъти прочиствам гърлото си преди да проговоря, но не помага.
	— Разбрах, че искаш да сме в Силвърмуун преди обяд.
	— Точно така. Заръчах на командир Грей да те пази днес, но ако не си съгласна, мога да изпратя Джеймисън.
	— Не. — Преглъщам и насочвам поглед към стража. — Имам доверие на Грей.

	* * *

	Поемаме на юг. Под снега и кишата прозира набразден от колела чакъл. Пътят е опасан с дървета, но по-напред се разкрива обширна долина. Снегът блещука по покривите на къщи и ферми в далечината. Отвъд тях като че ли проблясва вода.
	Рен мълчи почти през целия път и не мога да отгатна какво се върти в главата му. Дръпвам леко юздата на коня и се доближавам до него.
	— Дали хората ще са доволни от факта, че се съюзяваш със страна, за която никога не са чували?
	— Хората ми ще се зарадват, че се опитвам да предотвратя инвазията. — Мрачна нотка се прокрадва в гласа му. — Джеймисън каза, че битката в Уилминтън е била жестока и повечето войници загинали. Полкът им бил унищожен, а лагерът им изгорен до основи. Изглежда, армията на Сил Шалоу цели не просто да превземе кралството ми, а да го срине със земята.
	— Ти каза, че в един полк има хиляда войници.
	В очите на Рен съзирам същата онази мъка, която долових в гласа на Грей в коридора.
	— Да, милейди.
	— Онези, които опитаха да се предадат, бяха убити, преди да успеят да вдигнат ръце във въздуха — намесва се Джеймисън.
	За пръв път започвам да осъзнавам колко важна е мисията на Рен.
	— Големи късметлии сме, че постигнахме съглашение с Диси — казва той.
	— Войниците ни са в готовност — рецитирам заучената си фраза аз. — Баща ми чака да му дам знак.
	— Ще се сражаваме рамо до рамо — възторжено обявява Джеймисън. Гласът му е изпълнен не със скръб по падналите в боя, а с надежда. Пъха ръка през юздите и се удря с юмрук в гърдите. — За доброто на Ембърфол!
	Грей прави същото. Техният плам завладява и мен.
	Рен също се удря в гърдите.
	— За доброто на всички ни!
	В неговия тон обаче се спотайва и нещо друго — нещо, навяващо тъга.
	Обратно в реалността ме връща Грей, който рязко посочва към нещо пред нас.
	— На пътя има покрита каруца с три коня. — Хвърля поглед към Джеймисън. — Отиди да провериш.
	— Да, сър.
	Джеймисън пришпорва коня си в галоп, пръски киша политат изпод копитата му.
	Грей не откъсва очи от него.
	— Почти бях забравил какво е усещането.
	— Да командариш някого ли? — питам.
	— Не — включва се Рен, вперил поглед в гвардейския си командир. — Да си част от нещо по-голямо.
	Грей кимва.
	— Да. Именно.
	Рен поклаща глава.
	— Не мога да повярвам, че не съм го осъзнал по-рано. — Придърпва юздите към себе си. — Не бива да третирам хората си като заплаха. — Посочва с брадичка каруцата. — Хайде. Да ги поздравим.


>	Тридесета глава
>	Рен

	Помирисваме пристанището много преди да сме достигнали Силвърмуун. Рибешка миризма се носи на талази във въздуха. През лятото е направо непоносима; добре си я спомням. С баща ми често минавахме да нагледаме флотилията, или пък посрещахме сановници от други пристанища. Мозъкът ми е пропит с вонята на риба и пот, и мръсотия. Пристанището се намира в най-северната точка на залива Ръшинг, заобиколен от суша, която се простира стотици километри на юг и го прави лесен за отбраняване от тази страна. Когато чудовището за пръв път се появи на бял свят и се наложи да запечатам границите, изпратих флотилията на Кобалт Пойнт, където заливът се свързва с океана.
	Нямам представа дали корабите ми все още са там, но след посещението си в Силвърмуун Харбър Грей ми съобщи, че пристанището изглежда по-добре от очакваното. Хората явно са набавяли храната си от океана и пак благодарение на него са търгували с далечни градове. И така да е, не пропускам да зарадвам със сребърни монети всеки, когото срещнем по пътя. На онези, които се нуждаят от храна, казвам, че след два дни каруца храна ще ги чака на Кралския главен път.
	На онези пък, които ми се сторят в добра форма, съобщавам, че търсим доброволци за армията на Ембърфол.
	Харпър е тиха и унесена в мисли; прилежно декламира репликите, на които съм я научил — като добавя и по малко от себе си. Кралят на Диси копнее за поредната си победа. Хората на Диси изгарят от нетърпение да търгуват с Ембърфол. Децата на Диси могат да научат толкова много от напредналата култура на Ембърфол. Белегът на бузата й, камата на кръста й, въздействащите й думи… Тя е съвършената принцеса воин от далечна страна. Убедил съм се, че под маската на хладнокръвието обикновено се крие неувереност.
	Не след дълго пред нас се разкрива градската стена. Портата е затворена и от двете й страни стоят стражи. Нечия сянка се раздвижва в кулата и само след миг отеква проглушителен камбанен звън. _Зън-зън-зън!_ Забелязали са ни. Портата бавно се отваря.
	— Защо бият камбаните? — пита Харпър.
	— За да известят пристигането на кралска особа — обяснявам аз. — Ще ги чуваш във всеки град, който посетим.
	Никакъв отговор.
	— Притесняваш ли се, милейди?
	Въпросът ми звучи леко закачливо, но всъщност съм съвсем сериозен. Аз самият започвам да усещам първите признаци на тревога. Разполагаме с един страж и войник, на когото все още не можем да имаме пълно доверие. За всеки случай съм взел лъка и сабята си. Стотици хора се стичат на главната улица на Силвърмуун, привлечени от камбанния звън. Навремето не биха ме разтревожили. Тогава ме придружаваха поне десетима гвардейци.
	Ако тълпата реши да излее върху мен гнева си, задето кралското семейство им е обърнало гръб, и тримата сме загубени.
	— Не се притеснявам — неубедително отговаря Харпър. — Но срещите с хора по пътя ми се струват малко по-различни от… _това_.
	Навеждам се към нея и понижавам тон.
	— Бих се изненадал, ако някой посмее да се приближи. Някога се говореше, че доближиш ли се прекалено до кралското семейство, като нищо може да ти хвръкне главата.
	Тя рязко извива врат.
	— Какво? Наистина ли?
	— На Кралската гвардия й се носи страховита слава. Прав ли съм, командире?
	— Не обичаме да рискуваме — разсеяно отвръща Грей, защото съсредоточено обхожда тълпата с очи.
	Когато наближаваме, трима въоръжени мъже на коне и жена се отделят от тълпата и се изпречват на входа. Един от мъжете и жената са облечени в броня и носят не по-малко оръжия от Грей и Джеймисън. Другите двама мъже яздят пред тях. На пръв поглед са снажни и добре облечени, но отблизо лицата им изглеждат изпити и недоверчиви. Макар да не носят брони, те също са въоръжени.
	Не разпознавам никого от тях. Много от местните жители избягаха — или умряха, — когато съществото за пръв път напусна пределите на „Айрън роуз“.
	— Това е фелдмаршалът, милорд — прошепва Грей. — И неговият сенешал*.
	[* Висш придворен служител. — Б.пр.]
	Точно в този момент съжалявам, че ги известих за посещението ни. Този човек навярно изпитва само и единствено презрение към Короната, към кралското семейство, оставило поданиците си на произвола на съдбата. Във въздуха между нас витае осезаемо напрежение. Изкушавам се да спра или поне да изпратя Грей да разбере какви са намеренията им. Хората зад тях са притихнали и любопитно надничат към нас.
	Очевидно Харпър не е единствената, която изпитва смесени чувства.
	Джеймисън изглежда напълно спокоен. Войник, свикнал да следва командващия си офицер в битка. Това донякъде ме успокоява. Вече имам не един, а двама бойци до себе си. Продължаваме напред.
	На около пет метра от нас двамата мъже отпред слизат от конете си, последвани от стражите си. Закрачват към нас и изваждат сабите си.
	Грей слага ръка на дръжката на своята. Харпър поема дълбоко дъх.
	Неочаквано мъжете и стражите им падат на едно коляно. Полагат сабите си на земята.
	— Ваше височество — казва единият. — Добре сте ни дошъл! Хората на Силвърмуун с нетърпение очакваха завръщането ви.
	— Посрещаме ви с огромно облекчение — добавя другият. — Вас и дамата ви.
	Дълга въздишка се отронва от устата на Харпър.
	От моята също.
	— Станете, фелдмаршале — нареждам аз. — Благодарим ви за топлото посрещане. — Стремя се гласът ми да звучи възможно най-убедително. — Ние също сме нетърпеливи да посетим хората на Силвърмуун.
	Те се изправят, качват се по конете и ни повеждат към града. Фелдмаршалът е едър мъж на възрастта на баща ми, с гъста прошарена коса и строго, но в същото време добродушно излъчване. Отправя комплимент на Харпър, сетне започва да изрежда постиженията на Силвърмуун през последните няколко години, какви мерки са взели за отбраната на града — включително срещу чудовището. Нещо ме жегва отвътре. Посрещането обаче ми се струва съвсем искрено и сърдечно.
	Обзема ме чувството отпреди малко — припомням си какво е да съм част от нещо по-голямо.
	Когато преминаваме през портата, хората ни правят път. Коленичат. Чуват се викове:
	— Да живее принцът!
	Не за пръв път ме посрещат по подобен начин.
	Но за пръв път означава толкова много за мен.

	* * *

	Оставяме конете на лакея, за да обиколим пеша пазара. Фелдмаршалът предлага да ни придружи със стражите си, но неминуемо ще ни зададе куп въпроси за съюза, за съдбата на кралското семейство, а аз не желая още отсега из градчето да плъзнат клюки.
	Още щом влизаме в навалицата обаче, започвам да се разкайвам за решението си. Пътеките са претъпкани с хора, гласове кънтят от всички посоки. В тази блъсканица нечия кама лесно може да остане незабелязана. Харпър внезапно се вкопчва в ръката ми.
	Но Грей си знае работата. Пристъпва напред и се провиква:
	— Сторете път на принца и дамата му!
	Хората веднага се отдръпват настрани. Мъжете се покланят. Жените правят реверанс.
	Но не всички. Някои впиват недружелюбни погледи в нас.
	Харпър се навежда към мен.
	— Съжалявам, че съм се сковала така.
	Стремя се да не проличава моето собствено притеснение.
	— Изглеждаш ми все така непоклатима.
	— Не съм свикнала да ме зяпат толкова хора.
	— Жалко. Определено заслужаваш вниманието. — Нежно премествам ръката й в сгъвката на лакътя си. — В случай че се наложи да извадя сабята. Ти не си единствената, която се поддава на нервите, милейди.
	Изненадата в очите й е несъмнена. Очаквам да ме пусне, но за пореден път греша.
	Алеята между щандовете е почистена от снега и в големи варели са напалени огньове, които стоплят въздуха наоколо. На всяка сергия са изложени различни изделия: копринени шалове, сребърни медальони, гребени за коса, украсени с мъниста. На отделни щандове са подредени саби и ножове. Оръфани знаменца, описващи стоките на всеки занаятчия, се ветреят над сергиите. Радвам се, че пазарът е на открито, защото иначе бих се задушил сред това гъмжило. Хората продължават да ни правят път, макар и с нескрито нежелание. Много от мъжете ме гледат право в очите.
	Достойнството ми е накърнено. Баща ми никога не би позволил подобна наглост.
	Баща ми също така се движеше с двайсет и четирима стражи. Аз имам двама.
	Отново се навеждам към Харпър, опитвайки се да поддържам непринуден тон.
	— Как ти се струва Силвърмуун, милейди?
	— Мъча се да не се заглеждам много.
	— Заглеждай се колкото си искаш. Нещо привлече ли окото ти?
	— Всичко.
	— Избери си нещо и е твое.
	Изричам думите на по-висок глас и всички търговци завъртат глави към нас.
	— Не е нужно да ме подкупваш — изсъсква Харпър. — Отдавна се съгласих да ти съдействам.
	— Не подкупвам теб, а _тях_. Искам да похарча малко сребро. Да влея доза самочувствие на хората си. — След кратка пауза отново повишавам тон. — Коприна ли каза? Хайде да разгледаме.

	* * *

	Пръскаме цяло състояние. Топове плат, десетки рокли, безброй дрънкулки от сребро, злато и кафяво стъкло, както и куп дървени играчки, които Харпър подбра за децата. Докосне ли нещо, купувам го. Черпим всички наоколо с питиета от щанда за бира и алкохол. Няма и следа от мъжете, които допреди малко ме гледаха на кръв, и всички съмнения лека-полека започват да се разсейват.
	Дори Харпър изглежда по-уверена в новата си роля. Търговците я обожават. Жените си шушукат една на друга, но в очите им се чете не злорадство, а чисто любопитство. Деца ни предлагат в кошници захаросани ядки и топли бисквити и вече никой не дръзва да препречи пътя ни. Грей и Джеймисън изглеждат по-спокойни, не са плътно долепени до нас, както в началото.
	Вътрешно ме измъчва силно безпокойство. Представям си лицата около мен, посечени от сабите на войниците на Сил Шалоу. По-лошо — представям си как чудовището впива нокти в тях.
	В късния следобед наближаваме задната част на пазара, където щандовете са по-големи и много търговци предлагат развлекателни игри. От съседната редица се носи аромат на осолени меса и печени зеленчуци. Тук, в по-закътаната част на пазара, се продават и по-сериозните оръжия: саби, щитове, лъкове.
	Погледът ми се спира върху сергията с лъкове, върху дългите извити парчета дърво, обагрени в кехлибарено и тъмен абанос. Сергията е доста по-широка от останалите с дълъг улей отстрани, в който купувачите да изпробват лъковете си.
	Харпър проследява погледа ми.
	— Все още не си купил нищо за себе си.
	— Не се нуждая от нищо.
	Освен от _време_, което не се продава.
	— Е, аз също нямах нужда от всичко, което ми накупи.
	Майсторът на лъкове забелязва, че проявяваме интерес, и сваля един от лъковете от стената. Червеникавокафявото полирано дърво проблясва в ръцете му.
	— Желаете ли да го пробвате, Ваше височество? Или пък дамата ви? Това е най-изящният ми лък. Изработен е с дървесина от гората Вудуум.
	Понечвам да откажа, но Харпър ме поглежда умолително.
	— Може ли да опитам? Ще ми покажеш ли как се стреля?
	— Да, разбира се.
	Веднага прииждат зяпачи. Двайсетина души се нареждат в кръг около нас. Грей застава с гръб към щанда и нарежда на Джеймисън да не позволява на хората да се приближават повече.
	— И зрители ли си имам? — прошепва Харпър.
	Търговецът ми подава предпазител и аз го закопчавам около ръката й.
	— Нищо не предизвиква по-голям интерес от евентуалния провал на кралска особа.
	Върху полицата в началото на тясното стрелбище са наредени стрели. На около десетина метра е поставена дървена мишена.
	Взимам стрела и я слагам на тетивата.
	— Гледай — казвам. — Държиш ръката изправена, придърпваш я до ъгълчето на устата си и стреляш.
	Стрелата полита със звучно _фъс_ и се забива право в центъра на мишената.
	Тълпата ме аплодира. Харпър изцъкля очи.
	— Можеше да не вдигаш толкова високо летвата.
	Усмихвам се.
	— И дете ще уцели мишената от това разстояние. — Подавам й лъка и следващата стрела. — Пробвай се.
	Тя поема лъка, стрелата, а сетне и голяма глътка въздух. Очите й се фокусират върху мишената. Поставя върха на стрелата върху тетивата така, сякаш е стреляла цял живот.
	За малко да пропусна факта, че е сложила края на стрелата върху пръстите си. Минавам зад нея и полека я хващам за ръката.
	— Не го правя както трябва ли? — пита Харпър.
	— Не и ако искаш да запазиш пръстите си невредими. — Намествам стрелата и обхващам с пръсти нейните. — Така. Тетивата трябва да опре в устата ти.
	Пръстите и на двама ни едновременно опират в устната й. Усещам топлината на тялото й до себе си. В този момент тълпата престава да съществува, оставаме само аз и тя.
	— Когато си готова, пусни тетивата.
	Миг по-късно стрелата полита като куршум.
	Забива се в горния ляв ъгъл на мишената. Зрителите отново избухват в аплодисменти.
	Тя се обръща към мен с широка усмивка.
	— Справих се! Това ми допада повече от мятането на ножове. Ще ми покажеш ли пак?
	Постоянно ме пита, без да осъзнава, че бих й показал още милион пъти. Взима стрела и я изравнява с лъка. Този път е далеч по-уверена в действията си.
	Стрелата й се забива по-близо до десетката. Очите й направо сияят и е леко задъхана.
	— Пак?
	— Разбира се.
	Какво ли не бих дал пак да докосна лицето й! Брадичката й, меката извивка на устните й.
	Тя отново уцелва мишената и ми подарява усмивка.
	— Страшно ми харесва. Още веднъж?
	— Колкото пъти пожелаеш, милейди.
	Когато се обръща да стреля, Харпър се премества по-близо до мен. Усещам топлината на тялото й. Слагам ръка върху нейната, но този път не я отмествам.
	Тя не се отдръпва. Може би съдбата най-сетне е решила да се смили над мен.
	Тъкмо когато ме осенява мисълта, силен удар ме запраща към сергията с лъкове.
	Миг по-късно чувам и писъците на Харпър.


>	Тридесет и първа глава
>	Харпър

	Нечия ръка ме обхваща през кръста и не мога да помръдна. Такава съм глупачка — в първия момент си помислих, че Рен се опитва да коригира стойката ми, и пропуснах възможността да се защитя. С крайчеца на окото си виждам Рен да лежи до щанда.
	Усещам топъл дъх в ухото си, а ръката около кръста ми се затяга като примка. Мъча се да се добера до камата на колана си, но друга ръка опасва гръдния ми кош и във врата ми опира юмрук.
	— Кротувай, принцесо — изрича в ухото ми насмешлив глас.
	Десетки лица изникват пред очите ми, но никъде не виждам Рен и Грей.
	— Убийте стражите им — провиква се мъжки глас. — Принцът ни трябва жив. Правете каквото искате с принцесата.
	Рязко премятам лъка през рамото си. Мъжът зад мен изсумтява от изненада и ме пристяга още по-силно в лапите си. Стиска ме за гърлото. Задушавам се. Пред очите ми заиграват черни точки.
	Нещо изсвистява покрай главата ми и китката на врата ми безжизнено увисва. Свличам се в море от синьо-бяла коприна и дантела. Коленете ми тупват върху каменната пътека.
	До мен на земята се е проснал мъж. Нож стърчи от окото му. Другото е отворено и изцъклено, и мъртво.
	Надавам писък, но звукът е погълнат от какофонията около нас. Друг мъртвец лежи наблизо. Нож се е впил дълбоко във врата му. На два метра от мен забелязвам и трети, окървавен от глава до пети. Отстъпвам заднишком по камъните.
	Най-после откривам Рен. На крака и със сабя в ръце. Джеймисън стои до него. Струйка кръв се стича от дълбока рана над окото му.
	Грей го няма. Къде е Грей?
	— Харпър — казва Рен. — Добре ли си?
	Преди да съм успяла да отговоря, друг мъж се устремява към нас от тълпата. Спуска се към мен. Залягам и вдигам ръка да се предпазя, но тя няма да спре камата в юмрука му.
	Грей изниква зад гърба ми. Сабята му описва сребърна дъга във въздуха.
	Мъжът остава без ръка.
	Бърз удар с дръжката на сабята го запраща на земята.
	Всичко е обляно в кръв. Погледът ми започва да се премрежва.
	Нападателят ми пребледнява като труп. Вторачва се в чуканчето на отрязаната си ръка и надава безумен вик. Кръвта му изпълва процепите между камъните.
	Какво каза Грей сутринта? _Не обичаме да рискуваме._
	Наоколо настава пълен хаос, не мога да преценя дали хората се опитват да се приближат, или да избягат. Може би и двете. Пулсът кънти в ушите ми, адреналинът препуска бясно във вените ми. Мъча се да извърна поглед от кървавата картина, ала не успявам.
	Рен се приближава и ми подава ръка. Изправя ме на крака и ме придърпва към себе си.
	Искам да заровя лице в гърдите му. Това може и да не е постъпка, присъща на принцеса, но въздухът е натежал от металния мирис на кръв и мозъкът ми има нужда да се изключи. Обградени сме. Нямам представа дали сред тълпата не се крият още врагове и как ще се измъкнем оттук.
	Грей стъпва върху отсечената ръка на мъжа и опира върха на сабята си в гърлото му. Пронизителните писъци на непознатия се превръщат в сподавено скимтене.
	Грей поглежда Рен в очакване на заповед.
	— Още не — казва му той. Оглежда навалицата. — Някой друг ще се пробва ли?
	Не арогантност, а ярост прозира в тона му. Предупреждение, че същата съдба ще сполети и следващия.
	Хората явно разчитат посланието в думите му. Отстъпват назад, настрана от касапницата на земята.
	Изражението на Грей дори не трепва. Това не е онзи човек, който забавляваше децата в снега. Нито пък човекът, който разпалено ми говореше за доблест и дълг в коридора. Това е смъртоносният боец, който ме отвлече. Това е най-страшният облик на Грей.
	— Ще му изтече кръвта — казвам с пресипнал глас на Рен.
	— Не веднага. Щеше да те убие, милейди. Нека поразсъждава над постъпката си.
	Макар с бяло като тебешир лице, мъжът намира сили да проговори:
	— Ти ни изостави. Семейството ти ни остави на онова чудовище.
	Стомахът ми се преобръща от натрапчивите миризми на кръв, сняг и риба, носещи се във въздуха. Бях толкова самонадеяна в странноприемницата, когато накарах Грей да покаже на войниците, че не се шегувам. След всеки следващ инцидент обаче залозите се удвояват.
	_Семейството ти ни остави на онова чудовище._
	Докато стоя с пресъхнала уста и разтреперани ръце и се взирам в мъжа, кръвта му изтича върху камъните.
	— Убий го — заповядва Рен. — Нека послужи за урок на останалите.
	— Не! — крясва жена от тълпата.
	Грей вдига сабята си. Аз се спускам към командира и слагам ръка върху неговата.
	— Почакай. — Гласът ми отново едва не секва. — Почакай.
	Грей се подчинява.
	— Не го убивай. Имате ли доктор? Лечител? Нужен му е… нужен му е турникет.
	Възрастна жена си пробива път през навалицата. Лицето й е зачервено и обляно в сълзи. Явно тя е изкрещяла преди малко. Прикляква в тромав реверанс.
	— Ваше височество, аз мога да превържа ръката му.
	— Направи го — казвам.
	Рен все още ме държи за ръка, но пръстите му са като от стомана. Не смея да го погледна. Достатъчно пъти съм виждала неодобрителното му изражение. Да става каквото ще, но не мога да позволя още един човек да загине пред очите ми.
	Жената колебливо прекрачва напред.
	— Командире! — Прочиствам гърлото си. Погледът ми е замъглен от сълзи. — Направете й място.
	Той отстъпва назад. Не прибира сабята в ножницата обаче.
	Жената кляка до поваления мъж и изважда бинт от чантата си. Проговаря му с глас, не по-малко треперещ от моя.
	— Алин, Алин, защо го направи?
	Гласът му е накъсан и дрезгав.
	— Ще въвлекат Силвърмуун във война. Заради… заради егоизма си.
	Тълпата зажужава като рояк пчели.
	Кралицата на Сил Шалоу е тази, която ще започне войната — война, в която ще се сражавам с невидима армия зад гърба си.
	Рен отново се обръща към хората.
	— Тишина!
	Всички замлъкват на мига. По-осезаем от всякога страх тегне във въздуха.
	— Няма да позволя още някой да загуби живота си днес — казва принцът. — Вие сте моят народ и съм дал клетва да ви браня. Принцесата на Диси също се е заклела да ви защитава и дори в момента проявява милост към човек, който не я заслужава.
	Шушуканията продължават.
	— Тишина! — провиква се Рен.
	Настава мълчание.
	— Навремето се кълняхте във вярност на баща ми. На мен. Знам, че се страхувате. Знам, че кралицата на Сил Шалоу планира да нападне Ембърфол. Зная, че се тревожите. Както и че твърде дълго сами сте се борили с трудностите.
	В думите му има жар. Всички са притаили дъх и го слушат.
	— Сега съм тук. И ще се сражавам за вас. Ще се сражавам _редом_ до вас. Ще дам живота си за вас. Въпросът ми е: вие готови ли сте да сторите същото за Силвърмуун? За Ембърфол?
	Тишина. Безкрайна тишина.
	Рен се удря в гърдите и пристъпва напред.
	— Кой е готов да го направи за мен?
	Хората му изглеждат вцепенени.
	Но жената, приведена над Алин, пристяга превръзката и коленичи.
	— Аз, Ваше височество.
	— Не! — изръмжава Алин. — Марна. Не!
	Марна слага ръка на гърдите си. Вече няма и помен от уплахата в гласа й.
	— За благото на Ембърфол!
	Възрастен мъж с брада и провиснал корем се отделя от тълпата. Пада на едно коляно.
	— Аз, Ваше височество.
	Друг мъж, по-млад, втренчен в касапницата до нас, също се престрашава и прави крачка напред.
	— Аз, Ваше височество.
	Един по един останалите хора на пазара падат на коляно. Възгласите им са направо оглушителни.
	Рен вдига сабя във въздуха.
	— За благото на Ембърфол!
	— За благото на всички нас! — в един глас отвръща множеството.
	Гледам принца недоумяващо. Съумя да превърне съмненията и страха във вярност и жертвоготовност. Тези хора са готови още сега да се сражават с армията на кралицата. Усещам го.
	— Станете — казва Рен. — Погрижете се мъртвите да бъдат разпознати и този мъж да бъде арестуван.
	Сетне прибира сабята си и се обръща към Марна.
	— Принцесата реши този мъж да живее. Направи списък с нужните медикаменти за раната му и аз ще ти ги подсигуря.
	Жената изглежда леко озадачена.
	— Да, Ваше височество.
	— Какъв ти е? — пита Рен.
	— Брат. — Марна посяга с разтреперан ръка и забърсва бузата си. — Съз… създанието уби дъщеря му преди две години.
	Рен видимо се сковава.
	— Моите съболезнования. — Пауза. — Ти първа се закле във вярност. Защо?
	Жената избутва кичур посребряла коса зад ухото си.
	— Спомням си посещенията на краля в Силвърмуун, Ваше височество. Той не би пощадил брат ми.
	Рен ме поглежда.
	— Принцесата на Диси се смили над него.
	— Но… вие й го позволихте. — Марна се разколебава за миг, но бързо се съвзема. — Години наред живеем с убеждението, че кралското семейство е обърнало гръб на Ембърфол. Според слуховете са спасили себе си, а нас са оставили на чудовището. А вече и на Карис Луран.
	Рен сбърчва чело.
	— И въпреки всичко ти ми се закле във вярност.
	— Да, Ваше височество. — Жената свежда глава. — Единствено вие се завърнахте.

	* * *

	Искам да се прибера вкъщи.
	Или поне в двореца.
	Нито едно от двете няма изгледи да се случи. Рен казва, че не можем да си тръгнем. Не иска хората да си мислят, че толкова лесно подвиваме опашки.
	Аз не изпитвам нужда да го крия.
	Мигна ли, виждам кръвта на Алин върху камъните.
	Но това е нищо в сравнение с думите на Рен: _Убий го._
	Или високо вдигнатата ръка на Грей.
	Достигаме широката площадка в задната част на пазара, където готвят и продават храна. И тук е оживено, но поне хората не те бутат от всички страни, както по тесните алеи между сергиите. Мирис на бира и печено месо изпълва въздуха, примесен със сладникавото ухание на топъл хляб.
	Здрачава се, залезът обагря небето в розово и жълто. До масите са подредени горящи варели. Непознати лица ме наблюдават над пламъците. Преди погледите им просто ме смущаваха, но след случката отпреди малко направо ме ужасяват.
	Фелдмаршалът и неговият сенешал дойдоха при нас веднага след атаката. Не спряха да се извиняват и настояха да приемем няколко от техните стражи.
	Рен отказа. Обясни ми, че било проява на доверие — макар че, да си призная, отдавна спрях да го слушам. Достатъчно трудно ми е да запазя привидно отегченото си изражение.
	— Милейди!
	Примигвам и вдигам поглед. Очевидно Рен пак се е опитвал да ми каже нещо.
	— Извинявай, какво?
	В очите му се чете безпокойство.
	— Седни тук. Ще накарам някой да ти донесе храна.
	— Загубих апетит.
	— Не си хапнала нищо от сутринта.
	— Наистина ли мислиш, че мога да ям след всичко това? Полудя ли?
	— Тогава просто седни. Стражите също трябва да ядат.
	Това вече ме убеждава да седна. Истината е, че изобщо не помислих за Грей и Джеймисън.
	— Ей сега се връщам — казва Рен.
	Преди да тръгне, докосва с ръка рамото ми. Джеймисън неотлъчно го следва. Оставам сама на широката каменна маса. Грей е застанал наблизо, пламъците от варела проблясват по лъскавите токи на униформата му.
	— Искаш ли да седнеш? — питам го аз.
	Поглежда ме, но само за секунда. Вместо със строг и рязък тон, какъвто очаквам да чуя, той отговаря с нисък глас.
	— Не бива.
	Вперил е поглед в Рен, който разговаря с жена на щанда с месата. Жената се смее и прави реверанс, а в шепата на Рен блещука монета.
	Тихият и спокоен глас на Грей ми дава кураж да му задам въпрос, чийто отговор не съм сигурна дали искам да науча.
	— Мислиш ли, че пак ще ни нападнат?
	— Преди малко ни се размина на косъм. Следващия път може да не извадим такъв късмет.
	Спомням си как ножът му профуча покрай главата ми и нападателят се свлече на камъните.
	— Според мен се справи с лекота.
	— Радвам се, че мислиш така. Изобщо не трябваше да допускам да се стига дотам. — Посочва с брадичка Рен и Джеймисън. — Опасно е да се разделяме дори за момент. Джеймисън е войник, а не гвардеец. Вече няма да забравям този факт.
	Прехвърлям казаното в главата си, докато най-сетне осъзнавам скрития подтекст на думите. Грей обвинява _себе си_.
	Рен вече е пред сергията на друг търговец. Заплаща щедро и на него за покупката си.
	— Грешно ли постъпих? — питам с дрезгав, притихнал глас. — Когато Рен ти каза да убиеш онзи човек. Не трябваше ли да те спирам?
	Той не сваля очи от прииждащите хора и този път съм убедена, че няма да отговори на въпроса ми. Напоследък ми се струва, че взаимоотношенията ни са като стрелките на часовника — изменят се с всяка секунда.
	След дълго мълчание Грей казва:
	— Ти си жалостива и добра. Но прекрачиш ли границата, тези качества бързо се превръщат в слабост и страх.
	— Как да разбера къде е границата?
	— При всеки е различно — отговаря той.
	Рен се завръща с две глинени халби в ръце. Поставя едната пред мен.
	— Щом няма да ядеш, поне изпий това — казва.
	Поколебавам се за миг, сетне обгръщам с длани халбата.
	— Благодаря.
	Той се настанява на пейката срещу мен, обнадежден от реакцията ми.
	— След малко ще ни донесат храната. — Вдига поглед към войника. — Джеймисън, Грей, седнете при нас.
	Джеймисън поставя своите две халби на масата и прехвърля крак през пейката. Плъзва едната към Грей.
	— Командире?
	Грей не помръдва от мястото си. С крайчеца на окото си забелязвам многозначителния поглед, който хвърля на Джеймисън.
	Войникът понечва да се изправи.
	— Не — обажда се Рен. — Седни. — Стрелва Грей с очи. — Това е заповед.
	Грей сяда, но дори не докосва халбата.
	— Мисля, че лека-полека спечелваме хората на наша страна — казва Рен. — Искам да видят, че атаката не ни е уплашила. Че им се доверяваме. — Насочва вниманието си към Грей. — На различно мнение ли си, командире?
	Въпреки че е седнал на масата, Грей не спира да обхожда с очи гъмжилото около нас.
	— Рано е да се каже.
	— Огледай се. Фелдмаршалът е сложил стражи на пост. Никой не би посмял да ни нападне.
	Истина е — в сенките се спотайват униформени мъже и жени. Това ме поуспокоява, макар и малко.
	Рен ме поглежда.
	— Посещението ни пожъна успех, милейди — прошепва.
	Трудно ми е да се съглася. Отпивам малка глътка от халбата.
	Задава се жена с поднос, отрупан с печено месо. Оказва се, че всичкото е за нас.
	— Яж. — Рен избутва една от чиниите към мен. — Моля те.
	Не мога да повярвам, че чувам от устата му нещо, различно от заповед. Все пак решавам да опитам храната — напомня на пилешка яхния, но има леко сладникав привкус.
	Към масата се приближава млада девойка и Грей моментално рипва на крака. Тя не посмява да направи нито крачка повече. Плитки се спускат чак до кръста й, а червената й рокля изглежда направо ослепително на фона на мургавата й кожа.
	Спира тревожен поглед върху Рен и прави нисък реверанс.
	— Простете, Ваше височество. Аз съм Зо, ученичка на Музикалния маестро в Силвърмуун. Чудех се дали бих могла да ви попитам нещо.
	Рен кимва.
	— Седни, командире.
	Зо продължава:
	— Кралят винаги откриваше вечерните танци. Бихте ли желали да направите същото?
	Рен ме поглежда.
	— Танцува ли ти се, милейди?
	Сигурно се шегува.
	— Не — отсичам аз. — Благодаря.
	Рен ми отправя пронизителен поглед, сетне се обръща към момичето.
	— Някой друг път — казва.
	— Вярно ли е, че в Кралската гвардия са се отворили свободни места?
	— Да — отговаря Рен. — Ако познаваш подходящ кандидат…
	— Искам аз да се пробвам.
	Нямам представа какво се кани да отвърне Рен, но добре си спомням реакцията му спрямо Джеймисън. Решавам да се намеся:
	— Заповядай в двореца и ще преценим уменията ти.
	На лицето й грейва усмивка, отново прави лек реверанс и си тръгва.
	Загребвам още една лъжица от яденето, без да вдигам поглед от чинията. Цялото ми тяло внезапно се сковава. И четиримата се храним умълчани. Мъже и жени се отправят към широката площадка в дъното, очевидно отредена за танците.
	— Оставете ни насаме — нарежда на стражите Рен.
	Двамата веднага изпълняват заповедта, но не се отдалечават много.
	Продължавам да не поглеждам Рен.
	— Изглеждаш ми ядосана.
	Гласът му ми подсказва, че по-скоро той е ядосаният.
	— Как можа да ме поканиш на танц? — сопвам се аз. — Та ние убихме техни хора. Страшно неуместно е.
	— Те първи ни нападнаха. Не сме тръгнали да избиваме хора по улиците. Не бива да показваме слабост, милейди.
	Чудя се дали намеква за това, че се смилих над онзи мъж, или пък за момичето, на което току-що позволих да кандидатства за Кралската гвардия. Грей беше прав за границите. Представа си нямам докъде се простират моите, още по-малко тези на Рен.
	— Хубаво — казвам. — Дори да беше уместно, достатъчно трудно ми е да прикривам куцането, докато вървя. Как си ме представяш да танцувам? Първият ми провал вече остави траен отпечатък на бузата ми. Не знам дали ще успея да понеса втори.
	Рен присвива очи.
	— Нима си мислиш, че имам за цел да те… унижа?
	— Нямам идея. Но замисли ли се изобщо какъв въпрос ми задаваш? Според теб дали хората ще продължат да ме смятат за безстрашна кралица воин, когато се просна по корем на дансинга?
	— Достатъчно. — Тонът му е суров. — Можеш да яздиш кон. Опълчи се на войник, за да спасиш семейството на Фрея. Както и на още един в странноприемницата. Справи се и с нападението от сутринта. — Навежда се през масата. Очите му искрят от гняв. — По твое настояване Грей те научи да хвърляш ножове, а аз ти показах как се стреля с лък. Успя да убедиш поданиците ми, че си владетелка на кралство. Не мисля, че осъзнаваш колко впечатляващо е всичко това.
	— Добре. Накъде биеш?
	Той изглежда не по-малко раздразнен от мен.
	— Как е възможно дори през ум да ти мине, че се опитвам да те унижа? — Рен тръшва чашата си на масата. — Милейди, а ти замисли ли се над думите си, преди да ги изречеш?
	Отварям уста да отговоря, но Рен се изправя и напуска масата.


>	Тридесет и втора глава
>	Рен

	Отивам в самия край на пазара, откъдето се разкрива гледка към пристанището. Доковете и корабите се къпят в лунна светлина. Малки риболовни лодки са привързани към сковани от лед дървени колове. Тук-там в прозорците проблясва светлината на газени лампи, но повечето постройки са тъмни и притихнали. Фенери се люшкат в ръцете на прибиращи се вкъщи моряци и работници.
	На пуст самотен кей двойка влюбени са се слели в страстна прегръдка.
	Толкова непринудено. Толкова нечестно.
	От дансинга зазвучава музика. Факли пламтят на високи стълбове около оркестъра. Въпреки привидно ведрата атмосфера усещам стотиците погледи, вперени в мен. Тъкмо когато успях отново да спечеля хората на своя страна, съм на път да съсипя всичко заради едно моментно избухване.
	Грешка беше да си тръгна така. Укорителният тон на баща ми си проправя път в мислите ми.
	_Хората са способни да създадат скандал от нищото. От един поглед дори. Ти, синко, им даваш предостатъчно материал._
	Харпър се появява до мен. Не я поглеждам. Не съм сигурен какво искам да й кажа.
	Тя самата не обелва нито дума.
	Не зная дали аз й дължа извинение, или тя на мен. Дълго време оставаме така, загледани във водата и осеяното със звезди нощно небе. Вятърът разрошва косата ми и лекичко повдига полите й. Постепенно гневът ми се уталожва и в сърцето ми се настаняват съвсем различни чувства. Топлота. Покой.
	— В двореца — нарушавам мълчанието аз — музиката никога не се променя. Едни и същи мелодии се въртят отново и отново.
	Харпър е все така безмълвна. Музиката от дансинга е приглушена от поскърцването на лодките и разбиващите се в пристана вълни.
	— Някога обожавах музиката — продължавам. — Семейството ми също я обожаваше. Това е и причината инструментите да свирят всеки ден. Така бе разпоредил баща ми. Музика на всяко парти, на всяко събитие, от здрач до зори. Тогава страшно ми харесваше.
	Нито дума. Забелязвам обаче, че е обърнала глава към мен.
	— Сега я ненавиждам — казвам, без да свалям очи от пристанището.
	Въздишка. Знак на помирение — или пък на поражение.
	— Но музиката тук е друга. Различна е — отвръща най-после Харпър.
	— Да.
	— Покани ме на танц не за да се харесаш на хората си, а за да се разсееш от проклятието.
	Права е, но представени така, подбудите ми изглеждат наистина детински. Свъсвам чело.
	— Добре — продължава тя. — Покажи ми.
	Повдигам въпросително вежда.
	Тя облизва устни.
	— Предупреждавам те, че изобщо не ме бива. Когато бях малка, физиотерапевтът ми ме изпрати на уроци по балет. Мразех ги. Бях същинско дърво. Мама ме подкупваше с конна езда, за да ме накара да отида.
	Да я подкупват не за какво да е, а да танцува. Толкова типично за Харпър.
	Подавам й ръка.
	— Може ли?
	Тя просто се взира в нея.
	Давам й време.
	Дланта й най-сетне се отпуска в моята. Усещам допира на меките й топли пръсти. Обръщам я към себе си и слагам ръката й на рамото си.
	Дъхът й секва за миг.
	Прекрачвам напред и поставям ръка на кръста й.
	— Каня те на танц, а не на заколение. — Въздъхвам драматично. — Какъв е този измъчен поглед?
	Това я кара да се усмихне. Явно шевовете на бузата й болезнено се опъват, защото усмивката бързо повяхва. С другата си ръка ту понечва да хване моята, ту се разколебава.
	За пръв път я виждам толкова напрегната. Момичето, което се спусна по дървената решетка и метна нож по Лилит, се страхува да танцува.
	— Всички ни зяпат, нали? — прошепва.
	Твърде вероятно е, но не се обръщам да проверя.
	— Съмнявам се — излъгвам. — Става все по-тъмно. Очите ми виждат само теб.
	Тя се изчервява, поклаща леко глава и вперва поглед в пристанището.
	— Много те бива в танците. С колко момичета си танцувал досега?
	— Каква цифра би те задоволила? Десет? Сто? — Правя кратка пауза. — С нито едно? С всички?
	— Заобикаляш въпроса ми.
	— Нямам отговор. Кой би си водил подобен отчет? А и, за твое сведение, съм танцувал с жени и преди проклятието. — Доближавам се на сантиметри до нея. — Със сигурност мога да заявя, че на никоя от тях не съм преподавал уроци по танци на ръба на скала в Силвърмуун.
	— Та ние дори не помръдваме.
	— Това е част от урока. Затвори очи.
	Набърчва вежди, но все пак спуска клепачи. Толкова се доближавам до нея, че усещам топлия й дъх върху лицето си. Не помръдваме, просто стоим един срещу друг, обгърнати от меките звуци на пристанището и мелодията, носеща се из пазара.
	Далечен спомен изплува в главата ми.
	— Преди проклятието — подхващам — понякога танцувах със сестра си…
	— Арабела?
	Изумен съм, че е запомнила името й.
	— Не. Не и с Арабела. Тя си имаше предостатъчно ухажори, повечето от които не удостояваше с вниманието си. Танцувах с най-малката си сестра, Изадора. — Неочаквано в гърлото ми засяда буца. — Беше едва на четиринайсет, когато фелдмаршалът на Буун Ривър предяви претенции да се ожени за нея. Той бе на годините на баща ни. Иза всячески се стремеше да се скрие от него и ме следваше навсякъде.
	Гласът ми заглъхва. Не съм сигурен какво ме накара да подхвана тази тема.
	Харпър отваря очи. Отпуснала се е върху рамото ми, усещам топлината на тялото й.
	— Значи двамата с Иза сте били близки.
	— Не. — Поклащам глава. — Аз бях престолонаследникът. Израснах далеч от сестрите си. Истината е, че почти не я виждах.
	Само да мигна обаче и Иза се явява в мислите ми — както я заварих след първата си трансформация. Трупът й не беше при тези на останалите членове на семейството ми.
	До ден-днешен не ми дава покой мисълта, че Иза е идвала да ме намери, а се е натъкнала на чудовището.
	В очите на Харпър се чете съчувствие.
	— Съжалявам, Рен.
	— Отдавна беше. Не знам защо заговорих за това. — Разкаяние разяжда душата ми. Спомените са моето наказание. — Докъде бяхме стигнали?
	— Преподаваше ми урок по танци.
	— Да, вярно. Затвори очи.
	Все още не сме направили нито една стъпка, но разговорът — или съжалението — явно са я разсеяли. Правя крачка напред, побутвайки я леко с ръка, а тя бързо отстъпва назад.
	— Полека — казвам. — Недей да бягаш от мен.
	— Извинявай. — Харпър вдига клепачи. — Предупредих те, че съм много зле.
	Поклащам глава.
	— Дръж очите си затворени.
	Като по чудо тя не ми противоречи.
	— Още крачка напред — напътствам я аз, — после три настрани и три назад.
	Макар движенията й да са бавни и несигурни, остава в обятията ми и позволява да я водя. Не след дълго се понасяме в ритъма на музиката и съвсем забравям за проклятието. Танцуваме притихнали под сребърната лунна светлина на ръба на скалата.
	Песента свършва и веднага след нея зазвучава нещо по-бързо и енергично.
	И двамата с Харпър спираме. Тя вдига глава, отваря очи и ме поглежда.
	— Тази е прекалено бърза — казва тихичко.
	— Ще почакаме да започне следващата.
	Очаквам да се дръпне, но не го прави.
	— Мисля, че частта с чакането ми е любимата.
	Усмихвам се.
	— Да, тук заложбите ти наистина си проличават.
	Харпър присвива леко очи.
	— Не си толкова арогантен, на колкото се правиш.
	Онемявам.
	— Не мога да отрека, че умееш да омайваш жените — продължава тя. — Но този Рен ми допада повече.
	— Този Рен ли?
	— Този, който не обмисля непрестанно ходовете си, а _действа_. Например историята ти за Изадора. Представи я като досадна малка сестричка, но мисля, че всъщност страшно ти липсва. Или това, че не позволяваш на Грей да припари до Лилит. Първоначално реших, че го правиш от гордост, но не е така. Опитваш се да го предпазиш.
	Сещам се за разговора ми с Грей онази нощ пред странноприемницата. Когато се пошегувах, че ще го накажа, задето е заспивал по време на дежурство. Думите му: _Кралят би го направил… но не и ти._
	Тогава коментарът му ме накара да се почувствам слаб.
	Не мога да кажа същото за думите на Харпър.
	— Освен това си учудващо търпелив — допълва тя. — За човек, свикнал да раздава заповеди.
	Тук вече греши. Раменете ми се стягат — не искам и да спира да ми говори обаче. Както винаги, думите й се забиват право в сърцето ми, но този път не ги усещам като критика, а ме изпълват с топлина.
	— Досега никой не ме е наричал търпелив.
	— Такъв си. По твой си начин.
	— Какъв по-точно?
	— Фактът, че не ме караш да се чувствам като идиотка, понеже не мога да танцувам. Също и когато те накарах да ми покажеш как се стреля с лък.
	— Справи се доста добре — отговарям напълно искрено.
	Гласът й притихва.
	— Фактът, че никога не ме подценяваш.
	— Наистина ли? — Пускам ръката й, за да отместя падналия пред лицето й кичур коса. — Вече се убедих, че няма нещо, което да ти се опре.
	Бузите й поруменяват.
	— Не започвай пак с комплиментите.
	— Не е комплимент.
	Прокарвам пръсти по меката кожа на челюстта й.
	— Дори сега, вместо да ме прелъстяваш с грозде в двореца и да ме ухажваш, ти предпочете да рискуваш живота си в името на народа си. Доверяваш ми се напълно да ти помогна, а ме познаваш едва от няколко дни.
	— Грозде? — възкликвам. — Това ли е тайната?
	— Червеното е ключът към сърцето ми.
	Докосвам с палец извивката на устната й. Дъхът й трепва.
	Улавя ме за китката.
	Застивам на място. Ще ме избута отново, както направи в странноприемницата.
	— Почакай — прошепва. — Просто почакай. — Сетне извива устна и повтаря репликата ми от по-рано. — Недей да бягаш от мен.
	— Няма.
	За моя изненада очите й се пълнят със сълзи.
	— Искам да ти имам доверие — казва с глас, по-тих от полъха на вятъра. — Искам… искам да знам, че е истинско, а не просто опит да развалиш проклятието.
	Не проумявам как успява едновременно да ми вдъхне толкова силна надежда и да ме ужаси. Придърпвам ръката й към гърдите си и се навеждам към нея. Устните ми се плъзват по нейните.
	Не е истинска целувка, ала усещам как тялото й пламва.
	Не искам да спирам дотам, копнея да разбера колко далеч може да стигне привличането помежду ни.
	И друг път съм бил толкова близо до завоюването на нечие сърце.
	Единствената разлика е, че с нея искрено желая да се получи.
	Отдръпвам се и долепям устни до челото й.
	— Аз също искам да знам, че е истинско — казвам.

	* * *

	Харпър отпуска глава на гърдите ми, усещам топлия й дъх върху врата си. Поставям едната си ръка на кръста й, а другата на рамото.
	— Да накарам ли стражите да доведат конете? — прошепвам.
	— Може ли да поседим още малко тук? — пита тя.
	— Разбира се.
	Държа я в обятията си, докато музиката не утихва и не настава мразовита нощ.
	Близостта й сгрява душата ми и искам да останем така завинаги.

	* * *

	Прибираме се късно в „Айрън роуз“. Звезди обсипват небето и факли горят там, където навремето бяха местата на стражите.
	Грей и Джеймисън се заемат с конете, а аз повеждам Харпър през Главната зала и нагоре по широкото стълбище. Мълчание се е настанило помежду ни, но сега причината е умората, а не нагнетено напрежение.
	Заставаме пред вратата на стаята й и тя вдига поглед към мен.
	— И утре ли ще правим същото?
	Тонът й издава единствено изтощение.
	— Не. Ще накарам Грей да извести фелдмаршала на Силъри Хил, че ще ги посетим след три дни. Искам да дам време на новините да се разпространят.
	— Значи ще останем тук?
	— Ако нямаш нищо против.
	— Може да продължим с урока тогава, понеже не научих особено много.
	— По танци ли? — невярващо питам аз.
	Тя ме перва закачливо по ръката.
	— По стрелба с лък. — Бузите й лекичко порозовяват. — Но ще има време и да потанцуваме.
	— Каквото пожелаеш.
	— Мисля да си лягам — казва.
	Но не посяга към дръжката на вратата.
	Чудя се дали това не е покана да продължим онова, което започнахме на скалата в Силвърмуун. Не съм сигурен какво точно се промени между нас. Може би просто всеки видя другия в различна светлина. Не съм сигурен дали изобщо има някакво значение. Знам само, че жадувам да я отведа в стаята, да седна до нея и да й споделя всичките си тайни. Да прокарам пръсти през косата й и да вкуся сладостта на кожата й.
	Не си спомням кога за последно съм изпитвал подобен копнеж.
	Вратата на стаята на Фрея се открехва. Харпър подскача и отстъпва назад.
	Фрея ококорва очи.
	— О! — Прави реверанс и заговаря с мек глас. — Ваше височество, милейди! Простете ми. Отивах да подклада огъня в спалнята.
	_Ама че съвпадение_, мисля си аз. _Тъкмо се канех да сторя същото._
	Обръщам се към Харпър, преди да съм загубил контрол над действията си.
	— Оставям те да си почиваш. — Покланям се и целувам нежно ръката й. — До утре, милейди.
	Коства ми огромно усилие да се оттегля.
	В покоите ми цари непрогледен мрак, последните въглени догарят в камината. През първия сезон по това време отдавна спях, с пълен стомах и изтощен от дългия лов с краля и останалите благородници — мъже, които нямаха представа какво ги очаква. И днес съм капнал от умора, но тя не може да се сравнява с адреналина във вените ми.
	Не паля свещите, оставям тъмнината да ме обгърне. Свалям оръжията си, предпазителите на ръцете и краката си, после разкопчавам палтото си.
	Дълга въздишка се изтръгва от гърдите ми. Надеждата е лукс, който не мога да си позволя. Емоция, която нямам право да изпитвам.
	Но ето че разцъфва вътре в мен като първия пролетен цвят.
	_Искам да знам, че е истинско._
	Това трябва да означава, че за нея е точно такова.
	Откопчавам последната катарама и мятам дрехата на стола. Тъкмо понечвам да съблека ризата си, когато някой слага ръце върху раменете ми. Замръзвам на място.
	— Принц Рен. — Гласът на Лилит. — Бях забравила в колко добра форма си.
	Отскубвам се от ръцете й и се обръщам към нея. Приисква ми се отново да се облека.
	— Какво правиш тук?
	Тя се приближава, очите й са по-тъмни от нощта навън.
	— Навремето сам търсеше компанията ми. Какво толкова се е променило?
	— Добре знаеш отговора на този въпрос.
	Толкова се доближава до мен, че поема ли дълбоко въздух, гърдите ми ще опрат в нейните.
	— Как мина посещението в Силвърмуун? Забавляват ме опитите ти да накараш хората да повярват в съюз с мистериозна страна. Осветли ме какво ще правиш, когато разберат, че семейството ти всъщност е мъртво? — Престорена въздишка. — Ще им споделиш ли, че ти си този, който ги е погубил?
	— Сега важното е да спася Ембърфол от армията на Карис Луран, а за другото ще се тревожа, когато му дойде времето. — Посочвам вратата. — Напусни стаята ми, лейди Лилит. Не си добре дошла тук.
	Чародейката замахва към гърдите ми, оставяйки болезнена диря.
	Сграбчвам китката й.
	— Какво искаш?
	Долепя се плътно до мен, ръцете й са като въглени до кожата ми. Понечвам да направя още крачка назад, но този път не ми позволява.
	— Толкова лесно мога да сложа край на всичко това — изсъсква Лилит. — Не ти ли е хрумвало да съблазниш мен, за да развалиш проклятието?
	— Махни се.
	Не авторитет, а слабост прозира в думите ми.
	Тя се повдига на пръсти и допира устни до моите — жестока подигравка с красивия миг, който споделих с Харпър. Извръщам глава, дъхът ми секва от болка.
	— Не… не се меси.
	— Не се и опитвам — прошепва до бузата ми тя. — Никъде не виждам сакатото ти момиче. Желаеш ли да я повикаш? Може би ще иска да измоли още…
	— Не!
	Лилит се разсмива, усещам горещия й дъх по шията си.
	— Толкова си предсказуем, Рен. Именно затова никога няма да си върнеш Ембърфол. Затова кралството ти бе обречено на гибел още преди моята поява. Известно ли ти е, че първо се опитах да прелъстя баща ти, но той ме отпрати? Кралят на Ембърфол знаеше, че подобно изкушение е в състояние да погуби човек.
	Баща ми, всеизвестният донжуан, който си лягаше с всяка срещната куртизанка, е успял да устои на Лилит!
	Какъвто съм глупак, аз паднах право в клопката й.
	Поредният провал, който чак сега осъзнавам. Затварям очи.
	— Забранявам ти да докосваш Харпър и Грей.
	Тя плъзва език по челюстта ми, побиват ме ледени тръпки.
	— Разбира се, Ваше височество. И без това предпочитам да си играя с теб.
	Хваща ме за брадичката. Завърта главата ми. Притиска устни към моите.
	Това е най-лошото мъчение от всички. Болката бледнее пред него.
	Мислите ми ме отвеждат при Харпър; ръката й върху рамото ми, пръстите й, нежно сплетени с моите. _Искам да знам, че е истинско._
	Спомням си как Харпър хвърли нож по Лилит. _Моля те, спри да го нараняваш._
	Унижение изгаря очите ми, гърлото ми. Когато най-сетне целувката приключва, едва не ми прималява от облекчение. Искам да я избутам, но съм прикован към стената. Дишането ми е накъсано и свистящо.
	Не мога да я погледна. Мъча се да помръдна, но мускулите ми отказват да работят. Надеждата в гърдите ми повяхва толкова бързо, колкото разцъфна.
	— Значи не желаеш ласките ми? — пита Лилит.
	Преглъщам сухо.
	— Не. Никога.
	— Жалко. — Слага длан на бузата ми и аз потрепервам. Устните й се разтеглят в дяволска усмивка. — Как страхливец като теб смята да сплоти народа си?
	— Ще направя всичко по силите си да ги спася. — Осенява ме смразяваща мисъл. — Планираш ли да опропастиш плановете ми? С Карис Луран ли работиш?
	— Вече ти казах, че нямам пръст в това. Мога даже да се закълна, че ще позволя фиаското ти да продължи докрай.
	Примигвам невярващо. Такава рядкост е да чуя обещание от устата й.
	— Ще стоиш настрана от хората ми.
	— Ще стоя настрана от хората ти.
	— И Карис Луран. Няма да разкриваш плановете ни…
	— Няма да разкривам плановете ви. — През цялото време не сваля дланта си от бузата ми. — Горя от нетърпение да видя как ти отнема Ембърфол, Рен. С удоволствие ще наблюдавам.
	Чувствам внезапен прилив на сила. Изпъвам гръб.
	— Ще останеш разочарована.
	— Ваше височество, помислете за състоянието на хората си.
	— Имам…
	Бяла светлина премрежва погледа ми. Изведнъж се озовавам насред малко село. Дъждът се сипе като из ведро. Навсякъде са пръснати безжизнени тела. Мъже. Жени. Деца. Някои са разчленени. От телата на други стърчат стрели. Кръвта се смесва с дъжда, образувайки лъщящи локви по пътя. В далечината горят къщи, гъсти облаци пушек се издигат към небето.
	Страхувам се, че коленете ми ще поддадат и всеки момент ще рухна на земята, но само мигвам и отново лицето на Лилит изниква пред мен.
	— Бъдещето ли ми показа? — питам със задавен глас.
	— Не. Показвам ти какво причиниха войниците на Сил Шалоу на пограничния ти град.
	Отварям уста да продумам, но точно тогава стаята отново изчезва. Този път виждам град. Уайлдторн. Разразила се е шумна свада. Мъжете, твърде немощни да се бият, се мъчат първи да се докопат до остатъците от печена сърна. Някой замахва и жена се пльосва в калта. Мъжете я прегазват, за да се доберат до месото. Отнякъде се чува детски плач.
	Надавам вик, ала е твърде късно — пак се намирам в спалнята си.
	— Показвам ти настоящето — казва със злостен глас Лилит.
	— Престани — прошепвам. — Моля те, престани.
	Попадам в озарено от слънцето градче. Миризма на риба изпълва въздуха, но това не е Силвърмуун. Друг крайморски град е; хората тук, изглежда, не гладуват. Малко момче носи отрупана с риба пръчка на раменете си. Подсвирва и жена се обажда от близката колиба:
	— Джаред! Бързо ги носи на продавача! Половината ден мина!
	— Отивам, мамо! Отивам!
	Отдъхвам си. Съвсем нормална житейска картина.
	Проехтява дълбоко гърлено ръмжене. Момчето се обръща, по лицето му е изписана паника.
	— Джаред! — изпищява жената. — Не!
	С крайчеца на окото си виждам тъмен силует да връхлита момчето. Създанието е три пъти колкото него. Отчасти дива котка, отчасти мечка, с дълги хищни нокти. Разкъсва момчето за секунда. От него остава само кървава локва.
	Жената надава такъв крясък, че не осъзнавам кога съм се върнал в покоите си. Паднал съм на колене и съм обхванал корема си с ръце. Устната ми е окървавена и усещам метален вкус.
	Знам на какво е способно съществото, което живее в мен. Слушал съм истории от Грей. Дори от хората си.
	Но досега не го бях виждал с очите си. Не и с човешките си очи.
	— Моля те — скимтя. — Моля те, спри.
	— Но Ваше височество, заслужавате да научите на какво са подложени поданиците ви. Трябва да ги опознаете, преди да се сражавате редом с тях. Преди да разкъсате Харпър крайник по крайник, трябва да узнаете на какво сте способен.
	— Не. — Сълза се търкулва по бузата ми. — Моля те.
	Тя не знае що е милост. Стаята ми изчезва. Лилит продължава с изтезанието.
	Молбите ми остават нечути.


>	Тридесет и трета глава
>	Харпър

	Събуждам се все още в плен на снощните емоции. Слънчевите лъчи нахлуват през отворените ми прозорци, а с тях и аромат на прясно окосена трева. Очаквам всеки момент пред очите ми да запърхат пеперуди.
	Щях да го целуна. _Исках_ да го целуна. Вече разбирам защо досега не е успял да развали проклятието — държи под ключ толкова голяма част от себе си. Миналата вечер ми позволи да надникна в нея. Арогантната маска на лицето му ме кара да се чудя какво ли се е изисквало от него, преди проклятието да съсипе живота му. Хората тук се страхуват от кралското семейство. Страхуват се от _него_. Като си припомня първите си дни в двореца, напълно разбирам защо. Чак сега прозрях истината. Под цялото това високомерие се крие един изключително предан и чувствителен човек. Неописуемо търпелив. Сякаш се опасява хората да не приемат тези негови качества за слабост.
	Толкова истински загрижен е за тях. Според мен това му тежи повече от проклятието.
	Главата ми се замайва само при мисълта, че отново ще го видя тази сутрин. Дори Фрея не пропуска да направи коментар, когато пристига да сплете косата ми.
	— Добре ли си прекарахте снощи с принца? — пита ме закачливо тя и побутва рамото ми с хълбок.
	Така се изчервявам, че остра болка пронизва бузата ми.
	Фрея завързва плитката.
	— Ако не се лъжа, двамата с командир Грей са на арената. — Дяволита пауза. — В случай че ви е любопитно, милейди.
	Любопитно ми е.
	Очаквам да заваря още някой с Рен и Грей на прашния ринг, но са съвсем сами. Размахват саби със светкавична бързина. Подскачам при всеки звън на стоманата. Потта в косите им ми подсказва, че отдавна са тук.
	Бавно се приближавам. Атмосферата е някак различна. Нещо не е наред. Руменината по бузите ми внезапно повяхва.
	Рен заляга и се спуска към Грей, опитвайки се да го повали. Грей тупва на земята, а Рен насочва сабя към врата му.
	Грей изважда камата си тъкмо навреме. С другата си ръка сграбчва Рен и го избутва назад. Забързаното им дишане отеква в арената.
	Това не ми прилича на тренировка, а на истински двубой. Изпитвам непреодолимото желание незабелязано да напусна арената.
	Точно тогава чувам запъхтения глас на Грей:
	— Не с мен трябва да се сражаваш, милорд.
	Рен изругава и прибира сабята си. Лицето му е изопнато, но не просто от умора. Стряска се, когато ме вижда до оградата.
	Изглежда точно толкова студен и сдържан, колкото в първия ми ден тук. Пърхащите допреди малко в стомаха ми пеперуди отлитат някъде надалеч.
	— Милейди! — отсича Рен и се отправя към малката масичка в дъното на арената, върху която е поставена кана с вода.
	Едва я повдига, за да си налее.
	Нещо се е случило.
	— Какво има? — питам аз.
	— Абсолютно нищо. — Пресушава чашата и се промушва под ограждението, без дори да ме погледне. — Може отново да ни нападнат. Трябва да сме подготвени.
	Поглеждам Грей, но той също е вперил очи в Рен. Все още не е прибрал оръжието си.
	Наблюдава Рен така, сякаш очаква всеки момент да го нападне.
	И то с пълно основание, защото Рен изважда сабята си.
	Пъхвам се под оградата и заставам пред него.
	Мускул потрепва на челюстта му.
	— Мръдни се.
	— Не. Кажи ми какво е станало.
	Приближава се към мен като освирепял звяр. Най-сетне ме поглежда в очите.
	— Ще се мръднеш или…
	— Милорд — тихо се обажда Грей.
	За миг ми се струва, че Рен наистина ще замахне със сабята. Някак се овладява и извръща поглед.
	— Моля те, милейди. Остави ни.
	— Трябва да знам — подхващам бавно аз, — ако се е случило нещо. Щом като сме съюзници…
	— Не сме — сопва се той.
	Гласът му е толкова тих, че не съм сигурна дали съм го чула правилно.
	— Какво?
	— Няма никакъв съюз, Харпър. Идеята беше глупава от самото начало. Хората ми са изнемощели. Армията ти е просто един фарс. Как по-точно ще се изправим срещу войниците на Карис Луран? Сами сме.
	Страшно съм объркана. Имам чувството, че съм се върнала назад във времето.
	Вратата на арената се отваря с трясък. На прага се появява Фрея, останала без дъх.
	— Ваше височество! Милейди!
	Рен не отделя очи от мен.
	— Какво?
	— Двамата с Джеймисън закарахме храна на кръстовището, както ни наредихте, но дойдоха твърде много хора…
	— Така и предполагах — отвръща Рен. — Нека Джеймисън им каже, че утре ще изпратим още храна.
	— Казахме им, но последваха каруцата до двореца. Опитахме се да ги удържим, обаче бяха прекалено много…
	— Колко?
	— Стотици, Ваше височество.
	— Последвали са ви дотук?
	Рен стрелва Грей с очи и се запътва към вратата. Няма нужда да ми казва „предупредих те“ — гневният му поглед е повече от достатъчен.
	Разтрепервам се цялата. Наистина ме предупреди.
	Той прекрачва прага и се обръща към Фрея:
	— Ще говоря с тях. Къде е Джеймисън?
	— Пази портата на двореца.
	— Сам срещу стотици? — възкликва Рен. — Ще го разкъсат на парченца.
	Хуква нагоре по стъпалата, а аз го следвам по петите. Тази сутрин в Голямата зала звучи скръбна музика. Надявам се да не се окаже лоша поличба.
	Фрея забавя крачка и се изравнява с мен.
	— Вестта явно се е разнесла бързо — прошепва. — Няма как всички тези хора да са от Силвърмуун. Поне сто човека чакаха на кръстопътя, когато пристигнахме. Веднага заприиждаха и други.
	— Бунтуват ли се? — питам аз.
	Стомахът ми се преобръща. Рен искаше само да защити хората си, а сега се оказва, че идеята ми по-скоро ще навреди, отколкото да помогне.
	— Да се бунтуват ли?
	Фрея изглежда истински озадачена.
	— Да — казвам. — Не е ли това вид протест, задето не сме занесли достатъчно храна?
	Рен отваря широко вратата и профучава навън. Мека слънчева светлина изпълва залата.
	Втурвам се към него, убедена, че тълпата навън ще го нападне.
	Моравата и каменната пътека гъмжат от хора. Фрея беше права — стотици са. Предимно мъже и момчета, но се виждат и доста жени. Някои от тях са въоръжени и носят груби подобия на бронята на Грей и Рен. Други са облечени в най-обикновени дрехи, твърде дебели за температурата около двореца.
	Възгласите им са не гневни, а радостни.
	— За благото на Ембърфол! Да живее принцът!
	Гласовете им отекват из целия двор.
	Рен се взира недоумяващо в тях.
	Джеймисън пристъпва напред.
	— Ваше височество, дошли са да се сражават. Не можахме да ги спрем.
	— Да се сражават — повтаря Рен.
	— Да се сражават срещу войниците на Сил Шалоу — продължава Джеймисън. — Да се присъединят към Кралската армия.
	Изправям се до Рен. Той не сваля очи от насъбралото се множество.
	Замислям се колко разярен беше преди малко. Когато Грей се превърне в Страшния Грей, винаги знам накъде точно е насочена яростта му. Що се отнася до Рен обаче, нямам ни най-малка представа какво се върти в главата му.
	— Нали се питаше кой ще се изправи срещу армията на Карис Луран? — казвам тихичко. — Е, май току-що получи отговор.
	Тълпата не спира да скандира:
	— За благото на Ембърфол! Да живее принцът!
	В крайна сметка Рен преглъща гнева си, застава на върха на стъпалата и вдига юмрук.
	— За благото на Ембърфол! — провиква се той. — За благото на всички нас!


>	Тридесет и четвърта глава
>	Рен

	Съсредоточавам се върху това, което мога да контролирам. Стратегия. Тактика. План.
	Блокирам онова, което не мога.
	Лилит.
	Отиде си преди зазоряване, но оттогава не съм мигнал. Киснах във ваната с часове, задържайки дъх под водата, докато дробовете ми не започнаха да се пълнят с вода. И преди съм се давил, ала тази сутрин по-силно от всякога исках да го направя. Сцените, които Лилит ми показа, оставиха траен отпечатък в съзнанието ми, сякаш сам преживях всяка една от трагедиите в тях.
	Знаех, че хората ми страдат. Но не подозирах какви са измеренията на това страдание.
	Излязох от ваната, готов да убия някого. Късметлия съм, че Грей е толкова добър със сабята.
	Или пък късметлията е той.
	— Рен!
	Идвам на себе си.
	— Какво?
	Харпър сбърчва подразнено устни. Нямам сили да я погледна цяла сутрин. Намираме се в Генералската библиотека — съвещателната стая на баща ми. Стоя до прозореца и наблюдавам хората навън.
	— Попитах дали си доволен — казва Харпър. — Дойдоха толкова много доброволци. Можеш да подбереш хора за армията си.
	— Помниш ли какво си говорихме за полковете? — Гласът ми звучи неубедително, но съм безсилен да го променя. — Един полк на армията на Сил Шалоу с лекота би видял сметката на хората в двора.
	— Тогава защо така ги разпали? — пита тя. — Щом не искаш да правиш армия от тях, защо им даде напразни надежди?
	— Те вече си бяха „разпалени“, както ти се изрази. Не съм имал намерение да вдигам революция. Просто се присъединих към възгласите им.
	— Не е малко — отговаря Харпър.
	Иска ми се пак да съм под водата, да задържа дъх и завинаги да се избавя от всичко това.
	Иска ми се да размахвах сабя на арената.
	Вместо това съм тук. Изгарям отвътре.
	— Грей, ти какво мислиш? — пита тя.
	— Мисля, че готовността на хората да се бият е добър знак. Очевидно все още са верни на Короната. Изглежда са повярвали, че кралското семейство е в изгнание. Повечето от тях са загърбили страха си от чудовището и от самия дворец, за да дойдат тук. За да се сражават за Ембърфол. — Пауза. — Ще им е нужен водач.
	Думите му са предупреждение да не забравям каква е отредената ми роля.
	Не съм разказал на Грей за случката с Лилит, но съм убеден, че и сам се е досетил. Излях всичкия си яд върху него на арената.
	— Можеш ли да им станеш водач? — пита Харпър и веднага решавам, че говори на мен.
	_Не_, отговарям мислено. _Не разбра ли, че умея да водя хората единствено към смъртта им?_
	— Не съм генерал — отвръща Грей. — Даже не съм и войник. Кралската армия и гвардията получават различна подготовка.
	— Джеймисън е бил войник. Лейтенант, нали така?
	— Да.
	— Знам, че не се справи добре в Силвърмуун, но лейтенантът е офицер, нали? Би ли поговорил с него?
	— Да, милейди.
	Той напуска стаята, вратата тихичко хлопва зад гърба му. Дори не изчака да му дам заповед.
	Или пък знае, че в момента не съм в състояние да го направя.
	Харпър застава до мен пред прозореца, оставяйки поне половин метър разстояние помежду ни.
	— Лилит отново те е навестила, права ли съм? — прошепва.
	Сепвам се, когато чувам името й, и Харпър ме поглежда разтревожено.
	— Не бях сигурна дали тя те е разстроила така — продължава, — но не се сещам за друг, който до такава степен да те изважда от равновесие.
	— Безпроблемно открива слабите ми места.
	— Значи се е върнала. Снощи.
	— Да.
	Подготвям се да ме засипе с куп въпроси. Да се ядоса, че не съм я повикал. Призлява ми само от мисълта.
	Но Харпър не казва нито дума. Стоим мълчаливо един до друг, също както на скалата в Силвърмуун. Не е за вярване колко се промениха нещата само за една вечер.
	— Говори ли ти се за това? — пита тя.
	— Не.
	Наблюдаваме хората в двора. Изненадан съм да видя сред тях доброволци на всякакви възрасти. Момче на не повече от шест години се е наредило на опашката. Вторачило се е в двореца и сръчква по-голямото момче до себе си, което най-вероятно е брат му. Кървавата сцена с малкия Джаред изниква в главата ми и моментално извръщам поглед. Очите ми се спират върху възрастна жена с бастун, която веднага си представям пронизана от копието на войник на Сил Шалоу. От гората се задава нова върволица хора.
	Забелязвам познато лице.
	Зо. Ученичката на музиканта. Дребничка е на ръст, вместо рокля, днес е облякла панталон и ботуши. През рамо е преметнала лък, а на кръста й се вижда кама. Сякаш е тръгнала на лов.
	Интересно. Чудя се дали Грей ще я отпрати.
	Според мен трябва да отпрати всички до един.
	Обръщам гръб на прозореца и се отправям обратно към голямата кръгла маса. Сядам на втория стол — на първия винаги седеше баща ми. Картите от последната среща със съветниците му все още са разгърнати на масата. Вече не си я спомням. Рядко се отбивам в тази стая.
	Харпър също се отдалечава от прозореца.
	— Прилича ми на грамадна дъска за игра на „Риск“ — казва, оглеждайки най-голямата карта в средата на масата.
	На нея са изобразени северните земи заедно с планинската верига на границата със Сил Шалоу.
	— Риск ли? — повтарям аз.
	— Това е военна бордова игра. — Харпър взима малка метална фигурка. — Даже войничетата са същите.
	Изсмивам се, макар че никак не ми е забавно.
	— Живееш в свят, в който войната е превърната в игра.
	— Хей. — Очите й ме пронизват като стрели. — Както знаеш, животът ми хич не е за завиждане.
	Не ми остава нищо друго, освен да се съглася.
	— Покажи ми какво се прави.
	Никак не ми се иска нагледно да демонстрирам колко обречени са всъщност хората ми, но и не мога да откажа на Харпър.
	С дълбока въздишка се надигам от стола и взимам десетина метални фигурки.
	— Сил Шалоу е тук — започвам, поставяйки шест малки ездачи по протежението на планината. — Джеймисън каза, че при битката в Уилминтън е бил унищожен целият му полк, което ме кара да си мисля, че войниците на Карис Луран са завардили планинския проход.
	— Колко е широк този проход? — пита тя. — Можем ли да им устроим засада или нещо такова?
	Вдигам поглед. Впечатлен съм.
	— Вероятно са разположили войници в цялата околност. — Поклащам глава. — Най-добре ще е изобщо да не влизаме в битка. Да заложим на числеността, а не на уменията на армията си. — Слагам фигурки покрай „Айрън роуз“. — Ако сформираме батальон около двореца…
	— Знаеш, че не съм наясно с военните термини.
	— Ако поставим групи войници около двореца и намерим начин да инструктираме пограничните градове да разположат войниците си _тук_ и _тук_… — Нареждам още фигурки. — Ще създадем илюзията за добре подготвена войска.
	Харпър заобикаля масата и застава до мен.
	— Тогава защо не ми изглеждаш особено ентусиазиран?
	Връхлита ме сцена с горяща къща. Войници залостват вратата, а хората вътре отчаяно се мъчат да излязат.
	Полазват ме смразяващи тръпки.
	— Защото нямам представа дали изобщо са ми останали войници по границите. Няма и кой да им занесе посланието.
	— Грей?
	— Нужен ни е тук, ако ще посещаваме още градове. Не мога да си позволя да го отпратя за седмици.
	Тъмна сянка пробягва по лицето й.
	— Вярно.
	Сбърчвам чело.
	— Какво има?
	— Каза „седмици“. Просто… не очаквах да се проточи толкова дълго.
	Ясно. Майка й. Тази мисия е обречена от самото начало.
	— Все още ли се надяваш да се прибереш по-рано вкъщи? Трябва да се радваш, че не присъстваше на снощната ми среща с лейди Лилит. Уверявам те.
	Харпър ме поглежда недоверчиво.
	— Вече знам на какво е способна тя. Не виждам с какво може да ме изненада.
	Не мога да й обясня случилото се, без да й издам всичко. Сядам на стола, вгледан във фигурките на масата. Една от тях все още е в ръцете ми и я прехвърлям от шепа в шепа.
	Харпър пристъпва към мен. Целият съм изтъкан от нерви, едва успявам да запазя самообладание.
	Тя явно го усеща, защото не се приближава повече. Настанява се през три стола от мен.
	Сетне тихичко казва:
	— Не бягай от мен.
	Думите ни от предишната вечер. Толкова много неща се промениха оттогава. Всичко, с което се захвана, претърпява провал. Проклятието ми го доказа безброй пъти. Истината е, че Лилит просто се грижи никога да не го забравям.
	Поглеждам Харпър и поемам глътка въздух, за да не ме предаде гласът ми.
	— Няма да бягам. — Правя кратка пауза и ставам от стола. — Но те съветвам засега да не ме следваш, милейди.


>	Тридесет и пета глава
>	Харпър

	Дните се нижат, а подготовката за война — или _илюзията_ за война — тече с пълна сила. Вестоносец пристига от Норт Лок Хилс, градче на юг от планинския проход, за да информира Рен, че войници на Сил Шалоу лагеруват там. Изведнъж дворецът гъмжи от хора: някои тренират в двора и на арената, други обучават конете, трети поправят оръжия.
	Рен вечно е ангажиран. Заедно сме единствено по време на обиколките из съседните градове, но дори тогава той е вглъбен в мислите си. Играе ролята на всеотдаен принц наистина убедително, ала останем ли насаме, се затваря в черупката си.
	Грей също е затрупан с работа. Подбра десетима нови гвардейци и дните му са изпълнени с тренировки, учения и упражнения — когато не е зает да охранява Рен.
	За моя изненада, Зо е една от избраниците на Грей — единствената жена в гвардията. Грей явно й има доверие, защото сутрин редовно я заварвам пред вратата си.
	— Да не би да си назначил Зо заради мен? — питам Грей в един от малкото моменти, когато не сме обкръжени от хора.
	В конюшнята сме и той се е заел да избира най-подходящите коне за новите стражи.
	— Назначих я, защото може да се бие — отвръща командирът. — Бърза и точна е с лъка. Със сабята не я бива особено, но поне не се разсейва лесно. Смятам, че ще се справи добре.
	Гледах как се сражава с един от останалите кандидати, но нищичко не разбирам от ръкопашен бой.
	— Ама… тя не учеше ли музика?
	— Да, милейди. — Грей пристяга седлото на едър дорест кон. — Аз пък навремето бях фермер.
	Има право.
	Откакто в двореца започнаха да прииждат хора, Грей се държи по-хладно с мен — навярно за да им засвидетелства уважението си към принцесата на Диси. Той е един от двамата, които знаят истината за мен, и единственият, когото мога да попитам какво тормози Рен. Само след минутка ще изхвърчи през вратата и ще изпусна шанса си да разговарям с него.
	— Грей — промълвявам, — почакай, моля те.
	Той се обръща и осъзнавам, че очаква да получи заповед.
	Не искам да му давам заповеди. Иска ми се да ми бъде приятел.
	Ако вече не е прекалено късно.
	— Забрави — казвам. Внезапно се чувствам по-самотна от всякога. — Върви. Имаш си задачи.
	— Милейди — казва тихичко Грей. Приближава се към мен. Очите му търсят моите. — Нещо те мъчи.
	— Рен продължава да не ми говори — плахо отвръщам аз.
	Грей отмества поглед.
	— На теб говори ли ти?
	— Не.
	— Мислиш ли, че лейди Лилит тайно го навестява нощем?
	Грей поглежда към далечния край на пътеката, където работник мете разпиляното зърно. Напоследък не разполагаме дори с минутка уединение.
	— Тази вечер заминаваме за Хътчинс Фордж — напомня ми той.
	— Не съм забравила.
	Вечеря с фелдмаршал, който има своя собствена армия. Рен каза, че не е нужно да ходя.
	— Според мен принц Рен няма да възрази пътуването да продължи цяла нощ — добавя Грей.
	За да си отдъхне от Лилит.
	Преглъщам сухо.
	— Как да му помогна, когато отказва да разговаря с мен, Грей? Не се опитва да развали проклятието, търпи изтезанията й… — Правя пауза, за да не си изпусна нервите. — Гледам да не се бъркам, но… не знам как да постъпя.
	Грей застава още по-близо до мен.
	— На теб не би отказал нищо, милейди.
	_Хм!_ Вдигам очи към него.
	Грей отстъпва назад. Хвърля бърз поглед към притъмнялото сиво небе навън.
	— А сега ме извини. Скоро ще се мръкне.
	Изцъква с език на коня и напуска конюшнята.
	Зо ме чака отпред. Когато стигаме до стаята ми, аз спирам на прага и се обръщам към нея.
	— Зо, ще съобщиш ли на принца, че бих искала да го придружа на пътуването му до Хътчинс Фордж?
	— Да, милейди.
	Междувременно свалям миризливите си дрехи за езда, изплаквам се набързо във вечно горещата вана и изнамирам облекло, подходящо за среща с благородници.
	На вратата се почуква.
	— Влез — обаждам се. — Моля.
	Зо отваря полека вратата, по изражението й веднага познавам, че не ми носи добри новини.
	— Негово височество каза, че присъствието ви не е необходимо.
	Свивам устни в тънка линия. Не би ми отказал нищо, а?
	— Чудно.
	— Съжалявам — плахо отвръща Зо.
	Рен ме помоли да не го притискам. Опитвам се, но това вече не е просто съюз. И аз не знам в какво се превърна.
	Поглеждам Зо, чудейки се дали би нарушила заповедта на Рен и да изпълни моята.
	— Подготви коне — казвам. — Тръгваме след тях.
	Изненада се изписва по лицето й. Очаквам да откаже.
	Греша.
	— Да, милейди. Веднага отивам.

	* * *

	Хътчинс Фордж е по-малко градче от Силвърмуун. Отегчен страж ни прави знак да влезем, без дори да ни погледне. В много от тези градове, както вече се убедихме, хората се боят само и единствено от чудовището — а не от други човешки същества.
	Придвижваме се бавно, защото забележи ли ме Рен, незабавно ще ме отпрати. Планът ми е да се присъединя към него пред поданиците му, пред които не би правил сцени.
	Късно е и улиците са пусти, чува се само тропотът на копитата по покритите с киша камъни.
	— Това е резиденцията на фелдмаршала — тихо казва Зо, сочейки с глава голямата къща, извисяваща се над всички останали. Взела е лъка си и колчан стрели. — Да я заобиколим ли? — Поколебава се за момент. — Ако целта ви е да останем незабелязани?
	Поглеждам я изненадано.
	Тя се усмихва свенливо, сякаш се страхува как ще реагирам.
	— Май не беше моя работа.
	До гуша ми е дошло от сдържаността на Рен и строгостта на Грей. Приятно ми е да съм в компанията на човек, който умее да се усмихва и който не ме поучава на всяка крачка. Отвръщам на усмивката й.
	— Напротив.
	Продължаваме по криволичещите улици на града. Не е особено оживено, но всеки, който забележи герба на пелерината ми и бронята на Зо, моментално ни се покланя. Достигаме отвъдната страна на дома на фелдмаршала и привързваме конете за стълба. Дворът пред къщата е празен. Гостите вече са влезли вътре.
	Впивам поглед в сградата. Толкова е тихо тук в снега. Свещи блещукат по прозорците, но не се чува нито звук. Нямам представа къде са Рен и Грей — нито пък дали тази тишина трябва да ме успокоява, или тревожи.
	Дворът не е кой знае колко голям и очевидно сме съвсем сами.
	— Фелдмаршалът би трябвало да има охрана — тихичко се обажда Зо. — В края на лятото идвах тук с Музикалния маестро. В двора имаше четирима стражи.
	Днес от тях няма и следа. Посетих доста градове и знам, че това е наистина необичайно.
	Вглъбена в мисли за Лилит, съвсем забравих за опасностите, които дебнат отвсякъде. Повечето ни гвардейци са млади и неопитни — пресен пример е момичето, което без възражение ме последва дотук.
	— Да влизаме вътре — казвам.
	Снегът заглушава стъпките ни. Когато се приближаваме до къщата, осъзнавам, че Зо е извадила лъка си.
	Застива на място и едва успявам да чуя думите от устата й.
	— Милейди, погледнете натам.
	В снега, под прикритието на сенките, лежи безжизнено тяло. Аленочервена линия прорязва гърлото му.
	Трупът е облечен в униформата на Кралската гвардия. Само след миг разпознавам чорлавата червена коса. Името му е Мейв. Нож стърчи от врата му. Снегът е затрупал лицето му.
	Дъхът ми излиза на къси, бързи пресекулки. Едва не ни убиха в Силвърмуун Харбър, въпреки че Грей и Джеймисън бяха с нас. Тази вечер до мен са само камата ми и Зо. Толкова е студено и сме толкова сами.
	Поглеждам я, тя също е вперила поглед в мен. Аз съм принцесата и от мен се очаква да намеря изход от ситуацията.
	Никога не ме е бивало във вземането на решения. У дома Джейк ми казваше какво да правя. В Ембърфол тази функция изпълняват Рен и Грей.
	Сега разбирам как се чувства Рен, носейки отговорността за цял един народ върху плещите си. Зо ще изпълни всичко, което й наредя. Ще рискува живота си за мен.
	Думите на Грей отекват в главата ми: _Мой дълг е да кървя вместо Рен._
	— Да вървим — подканям я отново.
	Зо кимва и тръгва подире ми като сянка. Заредила е стрела на тетивата.
	Вратата поддава веднага щом натискам бравата и за дълъг злокобен миг не чувам нито звук. Цари обезпокоителна тишина. Във всекидневната няма никого, така че поемаме по коридора. От дъното на къщата долита гръмогласен смях.
	После дочувам и гласа на Рен.
	— Фелдмаршале, липсваха ми шегите ви. Баща ми често говореше колко важна е за него подкрепата ви.
	Жив е. Смее се. За момент се замислям дали пък не съм сбъркала.
	Но трупът на Мейв ми се стори съвсем истински. Рен не би се смял така, ако знаеше за него.
	Отляво се отваря врата. Зо светкавично се завърта с вдигнат лък.
	Прислужница с табла в ръце надава писък и прибори издрънчават по каменния под. Чинии със супа се разбиват на малки парченца.
	Внезапно сме наобиколени от стражи — нашите собствени, включително Грей, и други, които явно са на фелдмаршала. Всички до един са извадили оръжията си. Трима мъже се появяват в далечния край на коридора.
	Рен е един от тях. Лицето му придобива ледено изражение.
	— Милейди. — Пауза. — Мислех, че тази вечер имаш други ангажименти.
	Прислужницата е коленичила на пода и е обхванала главата си с ръце.
	— Плановете ми се промениха.
	Набързо преброявам стражите наум. Седмина са преградили коридора, но само трима от тях са наши. Двама са застанали до Рен. В стаята зад тях чувам още гласове. Имат числено превъзходство — но все още нямам идея кой е убил Мейв.
	Погледът на Рен пробягва по мен и Зо, сетне и по заредения лък в ръцете й. Преди да е успял да продума, прочиствам гърло и казвам:
	— Извинявам се за закъснението и за това, че така стреснах слугинята.
	Закрачвам уверено напред, сякаш очаквам стражите да ми сторят път — така и става.
	Коридорът води към широка трапезария с мраморен под и керамични плочки в златно и червено по стените — цветовете на Ембърфол. Стражите заемат позиции в стаята. Прислужницата трескаво събира разпилените чинии. Зо не се отделя от мен дори за миг, продължавайки здраво да стиска лъка в ръце.
	Рен ме пронизва с очи, ала събира сили и казва:
	— Позволи ми да ти представя фелдмаршала на Хътчинс Фордж и неговия сенешал.
	— Господа!
	Кимвам отсечено. Фелдмаршалът е слаб жилест мъж с рехава брада. Изражението му издава дълбочина и пресметливост. Сенешалът е пълна негова противоположност: едър мъж с провиснал до коленете корем, гъста брада и малки светещи очи.
	Иска ми се отношенията ни с Рен да не бяха толкова обтегнати. На първия си ден в Ембърфол поне знаех какви са подбудите му. Сега _нищичко_ не ми се връзва.
	— Може ли да поговорим насаме? — питам го аз.
	Сенешалът ме оглежда от глава до пети и се изкикотва. Цялото му туловище се разтриса.
	— Ваше височество, чух за вашата принцеса воин, но не си я представях толкова… дребничка.
	Сръчква с лакът фелдмаршала.
	Хубавичко се посмиват, но Рен се обажда с глас от стомана:
	— Не подценявайте принцесата.
	Смехът на фелдмаршала рязко секва.
	— Всички тук сме приятели. Не бива да имате тайни от нас, милейди.
	Поглеждам Рен с надеждата да възрази. Той обаче ми изглежда по-разтревожен от факта, че съм дошла неканена на партито му.
	Цялата тази работа ми се струва толкова съмнителна. Заставам зад един от столовете и слагам ръце на облегалката, за да не се чудя къде да ги дяна.
	— Къде са стражите ви, фелдмаршале? Очаквах някой да ме посрещне.
	— Виждам, че и сама сте намерила входа. — Присвива очи, сякаш все още съм му смешна. — Не следя всеки ход на хората си. Разполагам с лична армия. Никой не би посмял да нападне дома ми.
	— Един от нашите стражи лежи мъртъв на двора — казвам. — Простете, но не смятам армията ви за особено надеждна.
	Напрежението в стаята може да се реже с нож.
	Грей застава зад Рен. Дава заповед на един от стражите ни — мъж с жълтеникавочервена коса на име Дъстан. Той кимва и излиза от стаята.
	— Сигурно е станала грешка — казва сенешалът. Отново се разсмива, но този път някак задавено. — Ним, върви с техния страж.
	Един от мъжете до стената тръгва след стража ни.
	Когато минава покрай мен, Ним посяга към оръжието си.
	Не знам защо, но това наистина разбърква мислите ми.
	Фелдмаршалът ме гледа кръвнишки.
	— Защо имам чувството, че ме обвиняваш в нещо, момиче?
	— Това _момиче_ е принцесата на Диси — предпазливо уточнява Рен. Явно и той усеща надвисналата над нас опасност. — В случай че не знаете.
	Фелдмаршалът не сваля очи от мен.
	— Много добре знам.
	— Поканил сте принц Рен в дома си, за да водите преговори — намесвам се аз. — На мен обаче повече ми прилича на капан.
	— Защо на Ембърфол му е притрябвала армията ми, щом Диси вече са предложили своята?
	Де да можех да наредя на Грей да го замери с нож! Това тук е толкова по-заплетено от случката с войниците в странноприемницата.
	— А на теб защо ти е да убиваш стража ни, ако си възнамерявал да водиш преговори с нас?
	— Кой каза, че съм убил стража ви?
	— Отговори на принцесата.
	Гласът на Рен реже като бръснач.
	Сенешалът се навежда напред.
	— Ако човекът ви наистина беше член на Кралската гвардия, нямаше да бъде повален толкова лесно. Подозирам, че криете нещо от нас, Ваше височество.
	— Подозирам същото за вас — отговаря Рен.
	— Баща ви никога не би опрял до моите хора — обажда се фелдмаршалът.
	— Вие ли убихте моя страж?
	— Има ли значение? — Сенешалът избухва в смях. — Какво ще направиш?
	— Ще екзекутирам и двама ви за измяна — озъбва се Рен.
	— С чия армия по-точно?
	Сенешалът удря по масата.
	Още преди ръката му да е докоснала дървото, Грей опира сабя в гърлото му. Смехът внезапно секва. Мъжът се обляга назад в стола си. Червена капчица избива на врата му.
	— И без армия мога да се справя с вас — заявява Рен.
	Един от стражите посяга към сабята си. Стрелата на Зо полита към него, преди да съм успяла да й дам заповед. Забива се право в китката на мъжа. Той надава пронизителен вик.
	Друг страж вади сабята си. Зо вече е заредила следващата стрела на тетивата, но Рен се провиква:
	— Спри!
	Тя се подчинява. Дишането й е забързано и шумно.
	Останалите стражи също застиват на място. Във въздуха тегне неописуемо напрежение. Всички са извадили оръжията си, но никой не смее да атакува пръв.
	В коридора зад мен проехтява звук и Зо веднага насочва лъка си натам. Оказва се нашият страж, Дъстан — завързал е Ним и го влачи след себе си.
	— Мейв е мъртъв — запъхтяно казва той. — Този го е извършил. Малко остана аз да съм следващият.
	Рен отстъпва назад.
	— Било е клопка. Убий ги и двамата.
	— Не! — изревава фелдмаршалът. Измъква се от стола и пада на колене. — Не сме ви устройвали засада. Кълна се. Признавам, че имах подозрения, но винаги съм бил верен на Короната.
	— Убихте един от стражите ни — избухвам аз. — Какво друго да си помислим?
	— Кълна се! — Писклив глас се изтръгва от гърлото му. — Кълна се!
	Сенешалът прочиства гърлото си.
	— Имай малко достойнство, човече.
	После заплюва Рен.
	— Командире!
	Рен извръща поглед към Грей.
	— Не — възкликва фелдмаршалът. Опрял е чело в пода. — Моля ви, не сме извършили измяна, заклевам се.
	— Почакай — казвам. Поглеждам стража, който Дъстан е приковал към стената. — Ним, кой ти нареди да убиеш гвардееца ни?
	Нито дума.
	Дъстан го удря в гърба, между лопатките. Мъжът се свлича на едно коляно.
	— Служа на сенешала.
	— Аз му заповядах да го убие — обажда се сенешалът.
	— Защо? — отсича Рен.
	— За да покажа колко слаби са стражите ви. — Грей отново опира сабя в шията му. — И да спазаря по-висока цена за войниците ни.
	Рен пристъпва напред и сграбчва фелдмаршала за яката.
	— Значи целта ви е да изкопчите пари от Короната?
	— Не, Ваше височество. Аз не съм замесен — изпелтечва той. — Кълна се… кълна се във верността си към Короната.
	Рен насочва вниманието си към сенешала.
	— Вярно ли е? Това изцяло твое дело ли е?
	— Не ми беше нужна помощ, за да те надхитря, ако това ме питаш.
	Челюстта на Рен се стяга. Свежда очи към брадатия мъж, чиято яка все още е в юмрука му.
	— Фелдмаршале, ще заплатя справедлива цена за услугите на войниците ти. Искам да получа пълен отчет на данъците, които плащат хората тук. Установя ли, че им вземаш и петаче отгоре, разликата ще излезе от собствения ти джоб.
	— Да… да, Ваше височество. Моля… смилете се над сенешала ми… има семейство. Толкова дълго ви нямаше… простете му…
	Рен поглежда Грей.
	— Свали оръжието.
	Грей се подчинява. Сенешалът разтрива врата си с ръка. Дишането му все още е накъсано, но от устата му излиза хриплив лаещ смях.
	— Нямаш никакъв шанс срещу Карис Луран. Трудно ще се справиш дори с хората в тази стая. Надявам се съществото да се завърне в двореца и да ви избие всичките.
	— Отне човешки живот заради егоизма и алчността си. Целиш да подрониш моя и авторитета на гвардията ми. — Рен се навежда напред. — Това, сър, се нарича измяна.
	— Не съм първият, няма да съм и последният.
	— Със сигурност, но ще послужиш за урок на следващите, които се опитат да сторят същото. — Рен отстъпва назад. — Убий го, командире.
	Поемам дълбоко дъх — да изкрещя, да го спра — твърде късно е… Гърлото на мъжа е прерязано. Кръвта шурва като фонтан.
	Без да се усетя, съм закрила с ръце устата си.
	Рен застава пред мен. Очите му са притъмнели и гласът му е подплатен със стомана. Поглежда Зо.
	— Добър изстрел.
	Тя преглъща.
	— Благодаря… благодаря, Ваше височество.
	Сетне връща поглед към мен.
	— Милейди!
	Аз просто се взирам в него. Не знам какво да кажа. Не знам как да постъпя.
	По лицето му пробягва емоция, толкова бързо, че едва успявам да я доловя. Не е острото неодобрение, което очаквам да видя. Примирение е. Поражение. Тъга.
	Страх.
	Явно съзрял съжалението в очите ми, Рен отмества поглед.
	— Хайде, принцесо, ще те отведа до коня ти.

	* * *

	Яздим умълчани към „Айрън роуз“. Рен е до мен, а Зо, Дъстан и Грей ни следват. Оставихме другите стражи при фелдмаршала, за да сме сигурни, че няма да се отметне от думата си. Мразовитият вятър свисти помежду ни, напомняйки ми за онази нощ на скалата в Силвърмуун. Нощта, в която почти се целунахме.
	Нощта, в която всичко отиде по дяволите.
	— Няма ли да кажеш нещо? — престрашавам се да проговоря. — Моля те.
	— Уверявам те, че не искаш да чуеш онова, което имам да кажа.
	Яростта е изменила гласа му до неузнаваемост.
	— Предпочитам всичко пред мълчанието ти.
	— Не трябваше да идваш тази вечер.
	— Май не те чух правилно, защото това не ми прозвуча като „благодаря“.
	— Очакваш да ти благодаря ли? — Рязко завърта глава към мен. — Не знаеше какво е намислил сенешалът. Ами ако в коридорите дебнеха асасини? Ами ако Зо не я биваше толкова с лъка? Или пък работеше за него? Можеше да ни избият до крак.
	Не зная какво да отговоря, затова си държа устата затворена. Прав е за всичко.
	— Постъпката ти беше безразсъдна и глупава — продължава Рен.
	Поглеждам го на кръв.
	— Аз те _спасих_.
	— Така или иначе, щях да разкрия плановете му. Грей щеше да го спре. — Поема въздух. — А сега по мое нареждане е убит човек. За пореден път нося на хората си единствено смърт и страдания.
	Усещам отчаяние в тона му. Посягам да докосна ръката му.
	Той моментално я дръпва настрана.
	— Имаш късмет, че не заварих теб просната на двора.
	— Взех Зо със себе си.
	— Действаш, без да мислиш. Също като случката на арената.
	— На арената се опитах да те защитя.
	Мускулче потрепва на челюстта му. Никога преди не съм го виждала толкова ядосан. Това разгневява и мен. Наистина мисля онова, което казах — предпочитам гнева пред безкрайното мълчание.
	Емоциите, които видях по лицето му в дома на фелдмаршала, ми дават сили да не се отказвам.
	— Моля те, кажи ми какво те измъчва. — Думите ми са толкова тихи, приклещени в миниатюрното пространство помежду ни. Сякаш дори нощта иска да запази тайните на този момент. — Знам, че е Лилит. Трябва да е Лилит. Аз съм твой съюзник, забрави ли? Кажи ми какво става.
	Той поема дъх. Широката му гръд се издува. Очите му проблясват, твърди и студени като лед. Но въздухът засяда в гърлото му и изглежда така, сякаш се е предал.
	Продължаваме безмълвно по пътя си.
	— Рен — прошепвам.
	— Освобождавам те от уговорката ни — казва най-сетне той. — Вече нямам какво да ти предложа в замяна.
	Обръщам се към стражите зад нас.
	— Бихте ли ни оставили за малко! Моля ви.
	Грей ме поглежда в очите и кимва.
	— Не искам да ме освобождаваш — казвам. — Искам да знам какво се случва.
	Рен не отговаря. Изминаваме километри в плен на тягостна тишина.
	Внезапно проронва:
	— В безизходица съм, милейди. Сключих сделка с теб, а не мога да я спазя.
	Понечвам да проговоря, но очите му се спират върху белега на бузата ми.
	Всичко ми се изяснява.
	— Страхуваш се Лилит да не ме нарани отново.
	Бавно кимване.
	— Но тя наранява теб, Рен.
	— Търпя го вече стотици сезони. Какво е още един?
	— Всяка нощ ли те изтезава? — питам шепнешком.
	— Нищо не ми прави. Показва ми какво съм извършил самият аз.
	— Не те разбирам.
	Той преглъща тежко.
	— Идва при мен всяка нощ. Показва ми хората на Ембърфол. Мъртвите. Гладуващите. Страдащите. — Притиска длан към стомаха си. — Показва ми създанието. Показва ми как ги разкъсва на парчета. Болката им. Не мога да го понеса… Искам да я убия.
	— Рен… та ти се опитваш да ги спасиш…
	— Не се получава, Харпър. Тази бе поредната вечер, в която им навлякох само смърт, болка и страх. — Закрива очи с опакото на ръката си. — Никога не съм искал по-силно сезонът да приключи.
	Гласът му се накъсва и поема разтреперано дъх.
	— Не ги убиваш — казвам разярено. — Мъчиш се да ги спасиш.
	— Убивам ги, милейди. Един по един.
	— Не е вярно! — избухвам. — Когато онзи се опита да вземе повече пари за войниците си, ти не помисли първо за себе си. Разтревожи се да не би да крадат и от своите хора.
	— Не се опитвай да ме обрисуваш в по-добра светлина — отвръща Рен. — Знам какво съм причинил на народа си. Виждам го всяка нощ.
	— Даваш всичко от себе си — възразявам аз.
	Незнайно защо мислите ми ме отвеждат при баща ми. Лошите хора, с които ни забърка. Изостави ни — но навярно и той е смятал, че го прави за наше добро.
	Рен сваля ръка от лицето си.
	— Как да поведа хората си, когато съм ги предавал безброй пъти?
	— Фелдмаршалът ти се обрече във вярност. Дворецът е пълен с хора, които се заклеха да ти служат. Преди време ми каза, че от малък те обучават да управляваш страната. Точно това и правиш.
	— Моля те — промълвява той. — Умолявам те. Не разбираш.
	_Умолявам те._ Тези думи разбиват сърцето ми, толкова нетипични са за него.
	— Добре — прошепвам. — Добре. Ще замълча.
	През остатъка от пътя оставаме сами с мислите си. Когато достигаме двореца, Рен привидно е възвърнал хладнокръвието си и ме повежда към стаята ми.
	Спираме пред вратата. Последния път, когато беше тук, тъкмо се бяхме завърнали от Силвърмуун. Готова бях да го целуна.
	Тази вечер в очите му виждам единствено самосъжаление и отчаяние.
	— Желая ти лека нощ, милейди.
	Също както в онзи двор в Хътчинс Фордж не знам какво да направя, но знам, че трябва да му помогна.
	— Защо не влезеш?
	Това го сварва неподготвен. Може би е заради уморените очи или отпуснатите рамене, но изглежда по-млад от всякога.
	— Какво?
	— Остани в стаята ми тази нощ. На Лилит не й е позволено да се меси, когато ухажваш момичетата, нали?
	Рен свъсва вежди.
	— Позволи на мен да те ухажвам този път. — Сепвам се, осъзнавайки как звучи това. Страните ми горят. — Исках да кажа… аз просто…
	— Милейди. — Той изпъва гръб. — Не бих те изложил на опасност.
	— Някога ми каза, че не би ми отказал нищо.
	Въздишка.
	— Значи ще използваш собствените ми думи срещу мен?
	— Целта ми не е да те притискам или принуждавам да правиш каквото и да било.
	Не получавам отговор.
	— Каня те да влезеш — настоявам аз.
	След дълго колебание той най-сетне кимва с глава.


>	Тридесет и шеста глава
>	Рен

	Камината бумти и в стаята на Харпър е топло и уютно. На масичката има поднос с горещ чай, бисквити и мед. Този сезон е толкова по-различен от предишните, че не знам дали сами са се появили, или ги е донесла Фрея.
	Вратата тихичко изщраква зад гърба ми. Сами сме. Заедно.
	Това би трябвало да ме обнадежди, но след всичко онова, което ми показа Лилит, изгубих всякаква вяра. Не успях да разваля проклятието. Каквото и да сторя този сезон, вече прекалено много навредих на хората си. И то непоправимо.
	Харпър спира в средата на стаята и ме поглежда.
	— Влез, моля те. Недей да стоиш на прага.
	Макар да знам, че в нейната спалня съм в безопасност, светът навън тъне в мрак и очаквам всеки миг Лилит да се появи от сенките. Тормози ме и друго. Пред очите ми са загивали хора по заповед на баща ми — но не и по моята.
	— Наредих да бъде убит човек, Харпър.
	— Грей казва, че милостта и добрината лесно могат да се превърнат в слабост. Кой знае какъв щеше да е следващият ход на онзи мъж. Уби един от стражите ни. Мейв се закле да ти служи само преди два дни. Сенешалът го уби. За пари.
	Дори решението ми да убия този човек да е било правилното, то няма как да изкупи вината ми.
	Семейството ми, погубено от моята ръка.
	Децата, които чудовището разкъса пред очите на родителите им.
	Стотиците гладуващи хора в Ембърфол, хората без подслон и храна.
	— Лилит няма право да ти причинява това — казва Харпър. — Всички грешим. Преспал си с нея без намерение да се обвързваш. Какво толкова? Всички мъже постоянно го правят. А и тя не е света вода ненапита! Прелъстила те е, за да се възползва от теб. Надявам се да дойде тук. Надявам се да дойде в тази стая. Защото каквото и да ми коства, ще я накарам да си плати.
	Въздухът засяда в гърдите ми. Боя се да не би думите й наистина да призоват Лилит.
	Слава Богу, страховете ми се оказват напразни.
	Харпър се приближава до мен.
	— Съжалявам, не те поканих тук, за да ти викам.
	Правя гримаса.
	— Напротив, впечатлен съм от загрижеността ти.
	Бузите й поруменяват и тя бързо отстъпва назад.
	— Е, аз пък съм впечатлена колко загрижен си за народа си.
	Заставам пред прозореца и се вглеждам в тъмнината. Войници стоят на пост пред конюшнята. Несъмнено са изпратени там от Грей или Джеймисън. Факли горят в отбранителните кули в далечината. Тези мъже и жени положиха клетва да дадат живота си за мен, а аз се крия като пълен страхливец в двореца.
	— Да бе, няма що. Укрил съм се в стаята ти.
	— Аз те поканих. Честно казано, не очаквах да приемеш.
	Нито пък аз. Погледът ми се спира върху белега на бузата й. Убеден бях, че това ще я прекърши. Вместо това, след толкова много сезони, изглежда Лилит най-сетне успя да прекърши мен.
	— Искаш ли да поспиш? — Гласът на Харпър е чист като сълза. — Ще ти отстъпя леглото. Изглеждаш така, сякаш не си спал, откакто се завърнахме от Силвърмуун Харбър.
	— Така си е. — Поклащам глава. — Не бива да заспивам точно сега.
	— Тогава ще запаля още свещи. Искаш ли да играем на карти? — Не мога да преценя шегува ли се, или не. — Да постреляме с лък през прозореца? Да танцуваме?
	Повдигам вежди.
	— Явно наистина ме съжаляваш, щом ми предлагаш да танцуваме.
	Изражението й придобива напълно сериозен вид.
	— Не те съжалявам, Рен. — Кратка пауза. — А ти мен?
	— Никога. Ти си най-силният човек, когото познавам.
	— Не е вярно. Забрави ли за Грей? За Лилит?
	— Вярно е.
	Бузите й за пореден път порозовяват.
	— Е, същото важи и за теб.
	Повече от всякога искам да й разкрия тайната за съществото. Изгаря ме отвътре.
	_Заслужавам всичката тази болка, Харпър. Не знаеш колко мъка съм причинил._
	— Да потанцуваме — казва тя. — Ако това ти се прави.
	Само да ме докосне и ще се сгромолясам на пода.
	Обръщам се към прозореца и слагам пръсти на перваза. Гласът ми е пресипнал и сух.
	— Тази вечер няма да има музика.
	Лицето й помръква, но само за момент.
	— Чакай. Имам идея.
	— Милейди?
	Показва се през вратата и прошепва нещо.
	— След малко ще имаме музика.
	— Моля…
	— Просто почакай. Ще видиш. — Пак се изправя до мен, леко запъхтяна. Тонът й омеква. — Искаш ли да свалиш бронята?
	Страхувам се да я сваля след случилото се тази вечер и кървавите картини, които ми показа Лилит.
	Харпър поставя длан върху предпазителя на ръката ми. Първата ми реакция е да се дръпна.
	— Имаш ли ми доверие? — пита с мек глас тя.
	— Да. — Затварям очи за секунда и виждам как създанието изкормва едно от първите момичета. Обзема ме паника само при мисълта, че същото може да сполети и Харпър. Бързо повдигам клепачи. — Нямам доверие на себе си.
	— Е, аз пък ти имам.
	Тя завърта внимателно китката ми и се заема със закопчалките.
	— Може ли?
	— Да.
	Гласът ми е само дрезгав шепот. Нежният й допир изцяло ме обезоръжава.
	Кожените каишки една по една се разхлабват. Усещам топлия й дъх върху кожата си и ми се приисква закопчалките да не бяха само три. Харпър изхлузва полека предпазителя, мята го на стола и продължава с другия.
	Тишината е мъчителна. Жадувам да изтръгна проклетия предпазител и да обхвана лицето й с ръце.
	Не бива. Това доверие е толкова крехко. Крие опасности и за двама ни.
	— Доста добре се справяш — казвам. — Родена си за оръженосец.
	— Щом казваш.
	Смъква и втория предпазител, сетне премества пръсти върху нагръдника ми, където е закопчалката на колана със сабята ми.
	Страните й са обагрени в розово. Макар и двамата да сме напълно облечени, имам усещането, че не просто сваля бронята ми, а ме разсъблича.
	— Иска ми се по-рано да ми беше споделил за Лилит — казва Харпър.
	През последните няколко дни мислех само как да я защитя, без да осъзнавам, че всъщност тя можеше да защити мен. Това чувство ми е съвсем чуждо: смесица от благодарност, уязвимост и облекчение.
	— И на мен.
	Думите ми като че ли й вдъхват смелост и тя сръчно разхлабва закопчалката.
	— Знам, че не съм истинска принцеса. Но бях абсолютно сериозна, когато обещах да ти помогна.
	Кимвам. Закопчалката най-после поддава и Харпър хвърля колана на стола.
	Погледите ни се срещат.
	— Дотук с тайните — промълвява.
	Имам една. По-голяма от всички останали. Тайната, която копнея да издам, а не мога.
	Този път пръстите й се спират върху кожената каишка на нагръдника ми и просто кимвам, защото няма какво друго да сторя.
	— Дотук с тайните — съгласявам се аз.
	— Добре.
	Тя разкопчава токата в долната част на гръдния ми кош.
	Преспокойно мога и сам да се справя. Вместо да я спра обаче се пресягам и отмествам онзи непокорен кичур коса от очите й. Безсилен съм да сваля ръка от лицето й. Копнежът надделява над страха и нежно прокарвам палец по белега на бузата й. Представям си нейната кръв в снега. Нейното вкочанено тяло в онзи двор. Гледката е не по-малко реалистична от тези, които ми разкрива Лилит. Харпър е толкова безразсъдна. Толкова смела.
	Плъзвам палец по устните й и усещам как дъхът й секва.
	Зазвучава цигулка. Жална мелодия, каквато досега не съм чувал в двореца.
	Харпър ми се усмихва.
	— Помолих Зо да посвири. — Изчервява се. — Спомням си какво ми каза в Силвърмуун. За музиката.
	Топлина се разлива в гърдите ми. Фактът, че е запомнила, че й е хрумнало това — това момиче ме изненадва на всяка крачка.
	— Невероятен подарък ми правиш, милейди.
	Тя ми подава ръка.
	— Един танц?
	Разкопчавам другата каишка на нагръдника си и го запращам на стола. Харпър отпуска длан в моята и внезапно се озоваваме лице в лице.
	Вдига и другата си ръка, но аз се поколебавам.
	— Не се чувствай длъжен — казва тя. — Доведох те тук, за да те предпазя, а не да танцуваме.
	Достойнството ми е накърнено.
	— Аз съм този, който трябва да те предпазва.
	— От доста време го правиш. Сега е мой ред.
	Поемам ръката й и я слагам на рамото си, сетне пристъпвам към нея и поставям своята на кръста й.
	Започва все повече и повече да ми харесва да се крия.
	Тя е точно толкова скована, колкото беше на скалата в Силвърмуун.
	— Много по-различни ли са танците в Диси?
	— Там не танцуваме. По-скоро се… полюляваме.
	— Покажи ми.
	Приближава се и поставя двете си ръце на раменете ми.
	— Ти трябва да сложиш твоите на кръста ми.
	Правя го и Харпър започва да се движи наляво-надясно, или по-точно да се „полюлява“.
	— Невероятно — казвам. — Какви ли още чудеса имаме да научим от твоя свят!
	Тя ме перва по ръката.
	— Не ми се подигравай. Казах ти, че съм ужасна танцьорка.
	— Не ти се подигравам. Това си е… голяма работа.
	— Обикновено движенията не са толкова дървени — уточнява Харпър. — Ако момичето харесва момчето, обляга глава на рамото му.
	— А това момиче харесва ли момчето?
	Тонът ми е закачлив и лек като нейния, но не се шегувам.
	Бузите й почервеняват още повече, а пламъците от камината танцуват в очите й. Без да продума, тя се приближава и отпуска глава на рамото ми.
	Изтезанията на Лилит не могат да се мерят с това тук.
	Когато Харпър проговаря, горещият й дъх погалва кожата ми.
	— Трябва да има начин да я надвиеш, Рен.
	— И да има такъв, все още не съм го открил.
	— От сега нататък можеш да спиш при мен — продължава тя. — Или пък аз ще идвам в стаята ти. Все тая. Не е нужно сам да се изправяш срещу Лилит.
	— Ще остана само тази вечер.
	— Всяка вечер.
	Не желая да споря. Скоро ще дойде и нощта, в която всичко ще излезе наяве. Ще дойде нощта, в която ще осъзнае, че аз съм този, от който трябва да се бои.
	Долепям устни до челото й.
	— Ще остана колкото поискаш.

	* * *

	Една нощ се превръща в две.
	Две се превръщат в седем.
	Лежа буден в леглото на Харпър нощ подир нощ. Изпука ли дърво в камината, изскърца ли подът, се плаша, че пристига Лилит.
	Откакто съм в стаята на Харпър обаче чародейката не ме е навестявала.
	На осмата нощ сънят най-сетне ме спохожда. Когато се събуждам, заварвам Харпър плътно до себе си. Буйните й къдрици се разливат по възглавницата. Изкушавам се да я докосна, да прокарам пръсти по кожата й, но не искам да съсипвам това, което успяхме да изградим.
	Имаме си доверие. Това е нещо, по-велико от любовта. По-ценно от нея.
	Харпър се вписва в ролята на принцеса по-добре, отколкото съм си представял. Състрадателна и мила е с всички — в пълен разрез с кралското семейство на „Айрън роуз“. Сестрите ми биха се затворили в двореца, но Харпър е сред хората всеки Божи ден. Държи да бъде самостоятелна, затова тренира наравно с войниците. Те смятат, че накуцва, понеже е пострадала в битка, ала Харпър бързо ги поправя: „Така съм се родила и така ще си умра. Научете ме как това да не бъде пречка за мен“.
	Силният й дух служи за пример на всички.
	Нощем, когато войниците се оттеглят по стаите си, хвърля ножове с Грей или Зо, за да усъвършенства техниката си. Дуелират се с ками или юмруци, понякога и с двете наведнъж. Когато стражите са заети, ми донася колчан стрели и лък с думите: „Научи ме да стрелям“. Мускули извайват тялото й, вече няма и следа от кльощавото момиче, което се появи в гостната ми преди толкова много седмици. Има и нощи, в които лежим заедно в леглото й и тя ми разказва за живота си в Диси. Споделя ми колко много държи на брат си, колко силно се тревожи той за нея — навярно също толкова, колкото аз се обвинявам за това, че му я отнех. Научавам за тайната връзка на Джейк с момче на име Ноа. Разказва ми за майка си и болестта, разяждаща тялото й.
	Говори ми за баща си и непростимите му грешки.
	В замяна иска да узнае повече за моето семейство. Не желая да дълбая в старите рани, но й го дължа. Разкривам й тайни за сестрите си, разказвам й за изневерите на баща си и клюките на придворните по наш адрес. Прошепвам страховете си от това, че никога няма да бъда достоен наследник на баща си и колко крехка е властта, която притежавам.
	Не съм разголвал душата си така пред никое друго момиче.
	Лека-полека в гърдите ми започва да разцъфва непознато чувство. Не е любов, все още не. Но е повече от обикновено привличане. Нещо по-дълбоко. По-истинско.
	Пенсионирани офицери и наемни войници се присъединяват към войската ни, правейки я много по-сплотена и организирана. Дворецът изобилства от храна — колкото повече изнасяме от кухните, толкова повече има на следващия ден. Получаваме вест, че разполагаме с полкове по южната граница и половината от тях ще се включат в армията ни. _Истински_ войници, а не новобранци.
	Притичат се на помощ на кралство, което след няколко седмици може да остане без владетел.
	Напрежението се засилва с всеки изминал ден — поданиците ми знаят, че чудовището съвсем скоро ще се завърне.
	Времето напредва, а с него и проклятието.
	Седмици наред очаквам да ме застигне поредният неуспех. Очаквам планът ми да стане на пух и прах, хората ми да се обърнат срещу мен и Харпър и да превземат двореца. В моментите, в които не треперя от Лилит, се тревожа войниците на Карис Луран да не избият хората ми.
	Забравям за всичко това единствено нощем, когато спалнята тъне в мрак, огънят в камината пращи и външният свят престава да съществува.
	Когато Зо свири на цигулка пред вратата на Харпър и двамата се полюляваме в такта на музиката.


>	Тридесет и седма глава
>	Харпър

	Рен винаги се събужда първи — и обикновено се изнизва от стаята още преди слънцето да се е показало на хоризонта. Докато се облека и закуся, той вече е провел няколко срещи с новите си генерали или е направил сутрешна проверка на армията. Всяка седмица ме запознава с аристократи, дошли да посетят двореца, а аз дори не мога да запомня хората, които _живеят_ тук.
	Рен, разбира се, ги познава до един. Някои от тях са приближени на семейството му, но други явно надушват нещо гнило, защото се опитват да изкопчат информация за баща му и ме разпитват за Диси. След случката в Хътчинс Фордж Рен е по-предпазлив. Когато аз се запъна, винаги знае какво точно да каже, за да спаси положението.
	Ако нощем не лежеше до мен в леглото, бих предположила, че никога не спи. Не мога да повярвам, че в началото го сметнах за мързелив и арогантен.
	Тази вечер Рен е на вечеря с Мика Ренелс, който навремето е бил търговски съветник на баща му. Смятах да го придружа, но той ми препоръча да си намеря по-приятно занимание от това да слушам фалшиви ласкателства и любезности.
	Вслушах се в съвета му. Двете със Зо размахваме саби под зоркия поглед на Грей.
	Така де, Зо размахва сабя. Аз само се потя и бързо осъзнавам, че не е толкова лесно, колкото изглежда отстрани — също като балета. Просто не съм достатъчно бърза.
	След около час се отказвам, защото в противен случай рискувам да повърна.
	— Бъди честна — обръщам се към Зо. — Никак не ме бива, нали?
	Тя се усмихва.
	— Да пробваме пак утре.
	Подава ми юмрук.
	Аз се ухилвам до уши и го тупвам с моя.
	— Занеси сабите в оръжейната — нарежда й Грей. — След това смени Дъстан в коридора. Аз ще отведа принцесата до спалнята й.
	— Да, командире.
	Тя му козирува, сетне се заема да събира оръжията.
	Грей ми налива чаша вода. Аз я пресушавам на един дъх.
	Поглежда ме дяволито и вдига юмрук.
	Изчервявам се и го чуквам леко със своя.
	— Такъв е обичаят в Диси.
	— Разбирам. — Той пълни отново чашата. — Виждам, че двете със Зо сте станали приятелки.
	— Така е.
	Приемам Фрея като втора майка, но Зо се превърна в приятелка, за каквато вечно съм мечтала. Понякога късно вечер, когато Рен спи дълбоко и тя е на пост пред вратата ми, се измъквам в коридора и двете клюкарстваме за смешните стойки на стражите или пък за фриволните молби на благородничките към Рен. Разказва ми как майка й я принудила да чиракува на Музикалния маестро в Силвърмуун, за да изплати стар дълг, и доста сполучливо имитира ругатните на учителя си. А имитацията й на Грей бе толкова реалистична, че избухнахме в смях и събудихме децата на Фрея. Обикновено се кискаме в шепите си, защото не искам Рен да ни чуе и да сложи някой скучен страж пред вратата ми. Подозирам обаче, че отдавна ни е чул, но просто не го е грижа.
	Грей не спира да ми налива вода, сякаш е мой слуга, затова вдигам каната и сипвам чаша и на него.
	— Доволен ли си как вървят нещата? — питам. — Мисля, че Рен не очакваше чак такъв отзвук.
	— Радвам се, че успя да откриеш утеха и приятелство. Радвам се, че хората ни са сплотени и единни. — Той се поколебава за миг. — Не ме радва фактът, че времето ни изтича.
	Понеже Рен все още не е развалил проклятието.
	— Съжалявам, Грей — прошепвам.
	Тежка въздишка.
	— Не дължиш извинение на никого. Доведохме те тук против волята ти. Направи повече за нас от всеки друг.
	— О, да — обажда се женски глас от сенките. — _Принцеса Харпър_ е същински дар Божи за хората на Ембърфол.
	Ледени тръпки пролазват по гърба ми, но напук на себе си се обръщам към Лилит. Тази вечер е в червена рокля, копринен водопад от дипли се разлива зад гърба й. Рубини блещукат като капчици кръв по полите й.
	— Какво искаш? — сопвам се аз.
	— Чудех се дали все още изгаряш от нетърпение да се прибереш вкъщи — отговаря чародейката. — Защото ти нося вест.
	— Не съм толкова глупава да се пазаря с теб след онова, което причини на Рен.
	— Което му _причиних_ ли? — Смехът й пронизва тъпанчетата ми като стоманен шиш. — Мило момиче, аз просто му показах окаяното състояние на хората му.
	— Ужасна си — озъбвам се насреща й. — _Жалка си._
	На Лилит дори не й мигва окото. Застава пред мен с устни, разкривени в лукава усмивка.
	— Знаеш ли какво намирам за жалко? — казва. — Принц, който разполага с прекрасната възможност да развали проклятието, но така и не се възползва от нея. Можеше да сложи край на всичко това още на първия ден, ако просто бе погледнал по-далеч от носа си.
	— Рен никога няма да те обикне.
	— Може би вече не. — Лилит посяга към белега на бузата ми. — Знаеше ли, че подкупих Грей, за да ме пусне в покоите на принца?
	Избутвам ръката й. Не вярвам на нито една нейна думичка.
	— Не смей да ме докосваш.
	Замахва да ме зашлеви. Не ми остава време да реагирам.
	Точно тогава Грей я сграбчва за китката. Опрял е кама в корема й.
	— Няма да позволя да удариш принцесата.
	Тя го поглежда свирепо.
	— Ако дори ме одраскаш с това острие, ще те накарам да си платиш.
	— Това ли е най-голямата ти заплаха? — пита Грей. — Защото вече няма какво да ми отнемеш.
	Ножът се впива в плътта й.
	Лилит се превива на две, но той не пуска ръката й. Кръвта избликва и се слива с рубините по роклята й.
	— Убий я — заповядвам му аз.
	— Опитвал съм се — отвръща Грей. — Не мога.
	— Ами ако я обезглавиш?
	Тонът му е мрачен.
	— Главата отново ще се съедини с тялото.
	Магьосницата се усмихва — злокобна кървава усмивка. Изважда камата от корема си и кръвта шурва с пълна сила.
	— Не можеш да ме убиеш с обикновена стомана. — Захвърля окървавения нож на земята. — Не и в този свят, глупаво момиченце. Магията може да бъде надвита само с магия. Кога ще го проумееш?
	Не мога да преценя дали по-смущаваща е неуязвимостта й, или леещата се по роклята й кръв.
	— Ще намеря начин да те убия — казвам. — Каквото и да ми коства това.
	Тя избухва в смях. Притиска стомаха си с ръка и кашля кръв. Във въздуха се разнася метален мирис.
	— Ти ли? Наивно сакато момиче! Та ти дори не ме чу преди малко. Не попита каква вест ти нося.
	— За какво говориш?
	— Майка ти. Брат ти. Колко тъжно!
	_Майка ти. Брат ти._
	_Колко тъжно!_
	Сякаш и в моя стомах се врязва острие.
	— Какво се е случило?
	Лилит вдига кървавата си длан и я долепя до белязаната от нея буза.
	Арената изчезва. Озовавам се у дома, във всекидневната. И Джейк е там. Коленичил е и е сключил пръсти на тила си. Белег разполовява веждата му и изглежда по-едър отпреди, като че ли е тренирал, или е качил килограми.
	Непознат мъж е опрял пистолет в главата му.
	— Дадох ти достатъчно време.
	Мъжът дръпва петлето.
	— Майка ми може да не преживее нощта. — Думите на Джейк ме изпълват едновременно с облекчение и ужас. — От месеци насам се опитвам да ти обясня, че не знам къде е баща ми.
	— Тогава се постарай да го откриеш.
	— Моля те — казва Джейк. — Майка ми е в спалнята. Не искам да чува това. Не може ли да…
	— Глух ли си, момче? Знаеш какво следва. Достатъчно дълго те чакахме. Имаме заповеди.
	Дочува се немощен гласец.
	— Джейк? Джейк, какво… какво става?
	— Всичко е наред, мамо! — Лицето на Джейк се изкривява в болезнена гримаса. — Умолявам те. Дай ми още един ден. Заради майка ми. Моля те. Дължиш ми го, Бари. Знаеш, че е така.
	Бари поема дълбоко въздух и бавно го изпуска.
	— Давам ти време до девет сутринта. Не мога да ти дам повече. — Прави пауза и тонът му става съмнително любезен. — Ако не намериш парите дотогава, не ми оставяш друг избор.
	— Банките вече са затворени! — разбеснява се Джейк. — Не знам къде е баща ми! Как очакваш да…
	— Ама ти да не би да смяташе да теглиш кредит? Това е, хлапе. Друго не мога да ти предложа. Вземи си сбогом с майка си. Ще се върна.
	Лилит сваля ръка от бузата ми. Видението се стопява.
	— Семейна трагедия — казва. — Ама че жалко!
	Задушаваща ярост кипи в гърдите ми.
	— Грей, намушкай я отново.
	За моя изненада той се подчинява. Острието проблясва като мълния и се забива в рамото й. Едва доловим звук се изтръгва от устните й.
	По лицето й е изписана не болка, а нещо по-близко до екстаз.
	— С удоволствие бих те посетила довечера, Грей, но ми хрумна по-добра идея.
	Тя е същинско олицетворение на злото. Мислите ми се лутат във всички посоки.
	— Какво искаш? Какво трябва да направя, за да ме изпратиш у дома?
	— От теб ли? Нищо. Знаеш ли защо дадох на Грей способността да преминава във вашия свят?
	— Какво? Не зная… не. Нямам представа.
	— Проклятието ми не тегне върху него. Може да си тръгне, когато пожелае, но не го прави. Даже и да му дам основателна причина.
	— Продължавам да не разбирам.
	— Командир Грей не се предава — казва Лилит. — Дори и след като му описах в подробности как ще умре семейството му.
	Изражението му е сковано като в лед. Не казва нито дума.
	— Не ги избих _всичките_ — изсъсква чародейката. — Имаше толкова много братя и сестри. Най-вероятно направих услуга на развратната ти майка.
	Всеки път, щом си помисля, че Лилит няма как да стане по-противна, тя намира начин да ме опровергае.
	— Грей — прошепвам. — Страшно съжалявам.
	— Сам се отрекох от семейството си — отговаря мрачно той.
	Казвал ми го е и преди. Тогава не осъзнавах какво означава.
	— Само и единствено предаността на Грей го задържа тук — продължава Лилит. Усмихва му се. — Наистина те подцених, командире.
	— Грешката е твоя.
	— Никаква грешка не е. Верността ти ще ми е от полза.
	Нищичко не разбирам. Толкова съм разтърсена от сцената с майка ми и брат ми, че не мога да се съсредоточа върху думите й.
	Тогава тя казва:
	— Ще позволя на Грей да прекосява границата между световете ни, когато пожелае. Ще може да те отведе вкъщи по всяко време, _принцесо_.
	— К… какво?
	— Той е този, който има силата да те отведе у дома. Вече няма нужда да се пазариш с мен.
	След това просто изчезва.
	Цялата треперя. Знаех, че майка ми умира, много преди да попадна в Ембърфол. Но сега и животът на Джейк е заложен на карта.
	Вдигам очи към Грей.
	— Моля те — казвам.
	— Върна ли те вкъщи, проклятието никога няма да бъде развалено.
	Слагам ръце на гърдите му.
	— Моля ти се, Грей. Брат ми си няма никого.
	— Това е последният ни сезон. Последният ни шанс.
	Прав е. Знам, че е прав. Куп човешки животи зависят от нас. От _мен_. Ала не мога да залича видяното от главата си.
	— Моля те, Грей. Умолявам те.
	Той извръща поглед. Директен отказ.
	— И преди си нарушавал клетвата си — отчаяно изтъквам аз. — Лилит каза, че си приел подкуп…
	Грей завърта рязко глава, ярост пламти в очите му.
	— Жена, която знаех, че е привлякла интереса му, набута монета в шепата ми. Беше глупаво. Лекомислено. Стотици други гвардейци са го правили. Бях млад, уморен и отегчен. Така че, да. Приех монетата и й позволих да го изчака в покоите му. Той прекара нощта с нея. Ако си мислиш, че не съжалявам за това си решение от сутрин до вечер, значи жестоко се лъжеш.
	— Моля те — прошепвам.
	— Не.
	Вратата в далечния край на арената се отваря с трясък. Рен влетява вътре, останал без дъх.
	— Харпър! Имам добри новини! Дойде вестоносец… — Оптимизмът внезапно се изцежда от лицето му. — Какво се е случило?
	Отварям уста да му кажа. Вместо това избухвам в плач.
	Рен застава пред мен.
	— Милейди, моля те…
	Избутвам го настрана. Заслепена от сълзи, побягвам от арената.


>	Тридесет и осма глава
>	Рен

	Откривам Харпър в стаята й. Заровила е лице в шепите си, а Фрея приглажда косата й назад.
	— Моля ви, милейди — шепне придворната дама. — Моля ви, кажете ми какво е станало.
	Спирам се на прага и вдигам ръка, преди Грей да е съобщил за идването ми. Страхът й мъката й са толкова осезаеми.
	— Фрея — казвам. — Остави ни, ако обичаш.
	Фрея става и прави лек реверанс.
	— Ваше височество.
	— Не — намесва се Харпър. Гласът й е разтреперан и още сълзи се търкулват по бузите й. — Ти си върви, Рен. Моментът не е подходящ.
	Фрея се чуди как да постъпи, очевидно раздвоена чия заповед да изпълни.
	— Принцесата е получила обезпокоителни новини за семейството си в Диси — казвам й аз.
	Харпър се разсмива — печален, безрадостен звук.
	— Обезпокоителни. Да.
	— Остави ни — повтарям с категоричен тон.
	Фрея отново прави реверанс и бързо се изнизва от стаята. Вратата се затваря със звучно „щрак“.
	— Милейди — подхващам.
	Харпър ме поглежда през сълзи.
	— Значи Грей ти е казал?
	— Да. — Прекосявам стаята и заставам до пейката, на която се е свила на кълбо. Бузите й са зачервени и влажни, а ризата й е изцапана с кръв. — Може ли да седна?
	Тя пренебрегва въпроса ми и казва:
	— Започнах да забравям.
	— Кое?
	— Започнах да ги забравям. — Вдига измъчени очи към мен. — Сякаш са просто сън. Друг живот. Бях щастлива тук. А сега… сега знам какъв ужас изживяват. Ще умрат, Рен.
	— Знам.
	Сядам полека на пейката.
	— Това бяха най-ужасяващите десет секунди в живота ми. Звукът, миризмата… усетих страха на Джейк. Не знам как си търпял това с дни.
	Отмествам косата от лицето й.
	— Милейди!
	— Помолих се на Грей да ме отведе у дома. Отказа да го направи. — Харпър притиска ръка към корема си. — Най-лошото е, че напълно го разбирам.
	— Наистина ли?
	— Разбира се. Не мисля, че и аз бих го направила на негово място. Това е последният ти шанс. Единствено аз мога да разваля проклятието. Карис Луран се кани да нападне кралството ти. Аз просто… просто…
	— Не ме обичаш.
	— Въпросът не е в това дали обичам теб. Въпросът е, че обичам _тях_.
	Стаята е така топла и уютна, прекарали сме тук безброй часове, но този разговор е по-дълбок от всички останали.
	— Искаш да защитиш семейството си.
	— Да. — Гласът й заглъхва. — Навярно е егоистично от моя страна. Тук хиляди хора са изложени на опасност. В моя свят са само двама. А и дните на майка ми са преброени. Но няма кой да помогне на Джейк. Няма си никого, Рен.
	— Както неотдавна ти казах, съдбата понякога ни поставя пред труден избор, но все пак можем да избираме.
	— Знам. И разбирам защо Грей направи този избор. — Закрива лицето си с длани. — Макар че в момента го ненавиждам. — Треперливо поема дъх. — Лилит е чудовище, Рен. Показа ми пътя към къщи, а аз няма как да тръгна по него.
	— Да. Освен това знае, че задържим ли те насила тук, никога няма да ме обикнеш и тя ще победи. Ако ли пък се прибереш, нямам шанс да разваля проклятието и пак тя ще излезе победител.
	— И в двата случая печели Лилит.
	— Точно така. — Повдигам брадичката й с пръст. — Затова наредих на Грей да те отведе у дома.
	Харпър ме хваща за китката.
	— Какво?
	— Заповядах на Грей да те отведе у дома. — Правя пауза. — Преди време ми спомена, че сте задлъжнели на някого. Поне с това мога да помогна. Ще ти дам торба сребърни монети или бижута…
	Харпър скача от пейката и ме прегръща силно.
	— Благодаря ти — изрича през сълзи. — Благодаря ти.
	Слагам ръце на гърба й. Свеждам глава и заговарям до ухото й. В гърлото ми е заседнала буца, но някак я преглъщам.
	— Защо се изненадваш толкова? Казах ти, че не бих ти отказал нищо.
	Тя отстъпва назад и впива очи в моите.
	— Но… Карис Луран…
	— Не го мисли — казвам. — Получила си вест за влошеното здраве на майка си и се е наложило да се завърнеш в Диси. Знаехме, че има вероятност да се случи. Подготвени сме.
	— Ти си подготвен за всичко.
	Не е вярно. Не съм подготвен да я загубя.
	Права е. Лилит е чудовище. Винаги намира нови и нови начини да ме изтезава.
	— Съжалявам — прошепва Харпър. — Съжалявам, че не успях да разваля проклятието.
	Избърсвам сълзите й с ръка. _О, Харпър!_
	Аз също съжалявам. Не заради проклятието, Карис Луран или Ембърфол.
	А защото се влюбих в нея.
	— Толкова си мил. — Отново се отпуска в обятията ми. — Не предполагах колко ще ми е трудно да…
	— Шшш — прошепвам. — Ти направи повече за мен от всеки друг.
	Тя поема въздух и ме поглежда.
	— Страшно ще ми липсваш.
	Разбива ми сърцето.
	— И ти на мен.
	— Постоянно ще си мисля за теб…
	Навеждам се и я целувам.
	Едва допирам устни в нейните. Въпрос, а не заповед. Очаквам да се дръпне, ала тази вечер Харпър обхваща лицето ми с длани и отвръща на целувката ми.
	Придърпвам я към себе си, заравям пръсти в косите й, опиянен съм от сладостта на устните й.
	_Това_, мисля си през цялото време. _Не са ми нужни повече доказателства. Това тук е истинско._
	Искам този миг да продължи вечно.
	Ужасен егоист съм. Ръцете ми се спират на кръста й. Пръстите ми се мъчат да изтръгнат роклята изпод колана й.
	Тя пъха ръце под жакета ми. Изважда ризата от панталона. Милва с пръсти кожата ми. Всичките ми страдания си струват заради този едничък момент.
	Изведнъж Харпър надава писък и се оттласква от мен.
	Вторачила се е в пръстите си. Кръв лъщи по връхчетата им.
	— Какво… какво е… Рен?
	Диша тежко. Аз също. Не можем да откъснем очи от кръвта.
	Вдигам ризата си.
	Синьо-зелени люспи блещукат по кожата ми.
	Дъхът ми секва.
	_Люспи!_ Не си спомням досега да съм имал люспи. Козина — безброй пъти, във всевъзможни цветове. Гущерова кожа в зелено и кафяво. Бивни. Пера. Но не и люспи.
	Докосвам ребрата си, където са се появили най-много. Люспите са остри като бръснач и се врязват във връхчетата на пръстите ми. Тънки кървави резки избиват по кожата ми.
	Мътните да я вземат! Разбира се, че Лилит ще й позволи да си тръгне точно днес. _Разбира се._
	Харпър се отдалечава от мен.
	— Какво е това? — прошепва.
	Задушавам се.
	— Промяната — казвам.
	Не мога да позная собствения си глас.
	— Промяната ли?
	— Създанието.
	Тя преглъща.
	— Чудовището. — Треперлива глътка въздух. — Чудовището, което идва всеки сезон.
	Не смея да я погледна в очите, но нямам друг избор. В тях се чете огорчение.
	И страх.
	Виждал съм го в погледите на всички останали момичета. Не знам защо си въобразявах, че с Харпър ще е по-различно.
	— Да, милейди. Чудовището.
	Нито дума. Тишината помежду ни би могла да изпълни целия дворец.
	Спомням си обещанието, което си дадохме. _Дотук с тайните._
	— Не си ли се влюбила в мен досега, не виждам как ще го сториш, когато се преобразя.
	— Ти си чудовището? Ти си избил всички онези хора?
	— Моля те. — Гласът ми се губи. — Опитай се да разбереш.
	Протягам ръка към нея.
	Тя отстъпва все по-назад. Предателството ми издига невидима преграда между двама ни.
	— Дворецът е пълен с хора — прошепва Харпър.
	— Предвидил съм всичко, милейди. Хората ми са в безопасност. — Поемам дъх. — _Ти_ си в безопасност.
	— Рен!
	Не мога да го понеса.
	Отправям се към вратата.
	— Трябва да вървиш.
	Чакам да възрази. Да ме повика обратно. Да ме спре.
	Напразно.

	* * *

	Командир Грей не одобрява заповедта ми.
	Застанал е на пост в коридора и чакаме Харпър да си вземе сбогом с хората, с които истински се сближи през последните седмици, но по погледа му познавам, че никак не е доволен. Ако дворецът бе празен, както в изминалите триста двайсет и седем сезона, нямаше да си замълчи. Но сега не сме сами. Вратата на стаята на Фрея е отворена, а вътре Харпър се прегръща със Зо, Фрея и децата. Прислужник чака до стълбището, водещо към Голямата зала. Стражи пазят входа на коридора.
	Властта ми над тези хора се крепи само на факта, че съм наследник на краля. При най-малкото неподчинение всичко това може да рухне, и то със светкавична бързина.
	Спомням си за избухливия нрав на баща си, за категоричността му и се чудя дали точно това не е била причината да се държи така. Когато баща ми управляваше кралството, никога не съм се замислял откъде идва властта му. Питам се дали и неговата ръководна роля е била също толкова крехка и несигурна, колкото моята.
	— Веднага се върни, командире — казвам на Грей. — Отведи принцесата до дома й, но не се заседявай.
	— Да, милорд.
	Гласът му е сдържан и равен, но ме гледа така, сякаш иска да извади сабята си и да ме намушка.
	Не го виня. Макар аз да съм прокълнатият, проклятието тегне и над него. Надеждите ни си заминават заедно с Харпър.
	Съвсем скоро Грей ще получи шанс да ме посече.
	Изваждам сгънат лист хартия от колана си и му го подавам.
	— Изключително важно е да не се бавиш. Получих това съобщение, докато двамата с Харпър бяхте на арената.
	Той бързо разгъва хартийката. Изненада се изписва по лицето му, когато я прочита.
	— Карис Луран иска да се срещнете по изгрев-слънце! — Грей прави кратка пауза и поглежда към вратата на Фрея. — Не си споделил тази информация с Харпър.
	— Принцесата не бива да отлага прибирането си вкъщи. — Понижавам тон, осъзнавайки, че коридорът е пълен с хора. — И без това не бих й позволил да остане по-дълго, защото няма да е в безопасност тук. Възможно е да се договорим с Карис Луран да изтегли войските си от Ембърфол, но има и голяма вероятност срещата да доведе до война. Вече не е нужно Харпър да убеждава хората, че между нашето кралство и Диси е сключен съюз. Повечето от тях отдавна вярват в него. Ти обаче си ми нужен, Грей.
	Той сгъва бележката и ми я връща. Неодобрението изчезва от очите му.
	— Ще се прибера възможно най-бързо.
	Харпър се появява на прага. Очите й са зачервени от плач, но гласът й не трепва. Забила е поглед в пода.
	— Готова съм.
	Колебание витае във въздуха.
	Грей иска да откаже заповедта ми.
	Аз искам да я помоля да остане.
	Харпър най-сетне събира смелост да ме погледне.
	— Иска ми се да ми беше казал.
	— Ако беше научила по-рано, изборът ти различен ли щеше да бъде?
	Изглежда е съгласна с думите ми. Всеки търси своя път към щастието. За някои от нас този път не съществува.
	— Не. — Харпър поема дълбоко въздух. — Аз… не искам всичко да свършва така. С лъжа. С предателство.
	Приближавам се до нея. Тя потреперва, но този път не отстъпва назад. Навеждам се, за да усетя за последно топлия й дъх върху бузата си.
	— Забрави за този момент, милейди. Важни са само предишните.
	— Рен — прошепва Харпър. — Моля те.
	Правя крачка назад.
	— Командир Грей, отведи я вкъщи. Това е заповед.
	Той се подчинява, както винаги.


>	Тридесет и девета глава
>	Харпър

	Миризмата на града ме посреща първа. Въздухът е леденостуден, натежал от изгорели газове и гранясало олио, а за бонус на талази се носи ухание на урина и препълнен контейнер. Двамата с Грей сме на тясна уличка, свряна между няколко ресторанта и аптека. Нощното небе е осеяно със същите звезди, които виждах през прозореца си в Ембърфол, но тук ми изглеждат някак по-далечни, заслепени от многобройните неонови светлини наоколо.
	После ме връхлитат и звуците. Досега не съм осъзнавала колко шумно е в Ди Си, дори и посред нощ. Бучене на въздушни компресори, жужене на неон, трафик. Даже свистенето на вятъра е по-силно. Профучава из уличката, провирайки се през рехавата плетка на пуловера ми.
	Лека-полека започвам да се досещам къде се намираме. След като шест седмици бях облечена в панталони и ризи, или пък поли и корсети, се чувствам наистина странно в овехтелите си пуловер и дънки. Взех със себе си единствено ботушите и кожената чанта, която Рен напълни догоре със сребърни монети, половината бижута на Арабела и пет кюлчета злато. Нямам представа колко струва всичко това тук, но ако не друго, то поне ще спечеля време на семейството си.
	Грей изобщо не се вписва в обстановката със своите оръжия и броня. Изражението му, както обикновено, е непроницаемо.
	Не е обелил нито дума, откакто Рен му нареди да ме заведе у дома.
	Чувствам се невъобразимо виновна. И предадена.
	Преглъщам буцата, заседнала в гърлото ми.
	— Стигнахме. — Очите ми се пълнят със сълзи и бързам да ги избърша. — Можеш да се връщаш.
	— Трябва да се уверя, че си се прибрала.
	— Значи… възнамеряваш да се разхождаш по улиците в този вид?
	Зъбите ми тракат от студ. Толкова дълго носих вълнени пелерини и дебели палта с пух, че съвсем забравих за живота, който оставих в Ди Си.
	— Ще гледам да не се набивам на очи. — Разкопчава пелерината си и я намята върху раменете ми. — Не си облечена подходящо за това време, милейди.
	— Вече можеш да спреш да ме наричаш „милейди“ — казвам. — Тук съм просто Харпър.
	— Ти си много повече от „просто Харпър“, независимо къде се намираш.
	— Грей…
	Гласът ми заглъхва. Каквото и да кажа, не би било достатъчно.
	Обричам и двама им с Рен на гибел.
	Навярно обричам и цял Ембърфол.
	Замижавам.
	— Грей… толкова съжаля…
	— Времето напредва и трябва да се връщам.
	— Да. — Обхващам лицето си в шепи и поемам дълбоко дъх. Пръстите ми попадат върху белега на бузата ми и моментално свалям ръце. — Извинявай. Да вървим.
	Грей така умело се укрива в сенките, че дори и аз не го виждам. Сякаш бродя сама из улиците на Вашингтон, чувам единствено собствените си неравномерни стъпи по тротоара.
	С всяка следваща крачка думите на Рен за трудния избор, който ни поднася съдбата, отекват все по-силно в главата ми.
	Убеждавам се все повече и повече, че съм взела грешното решение, ала няма как да оставя Джейк в лапите на онзи Бари.
	Спирам на ъгъла на улица „Ди“ и Шесто Авеню. В постройката отсреща е домът ми. Само в един от апартаментите свети.
	Този на семейството ми. Моят, макар и вече да не го чувствам като такъв.
	Влизам под сянката на навеса наблизо и Грей веднага изниква до мен. Притиснати сме между витрините на магазин, толкова близо един до друг, че усещам топлината на тялото му.
	Посочвам към осветения прозорец.
	— Ето там живея.
	Той кимва.
	— Добре.
	Вглеждам се в него. От очите му лъха хлад.
	— Страшни Грей — прошепвам. — Съжалявам.
	Съвършеното му хладнокръвие започва да се пропуква. Докосва с пръст брадичката ми и на устните му се оформя тъжна усмивка.
	— Една принцеса не бива да се извинява на…
	Хвърлям се напред и го прегръщам. Имам усещането, че съм прегърнала дърво, но той все пак се престрашава и слага ръце на гърба ми.
	Приисква ми се да ме отведе обратно при Рен и Ембърфол, при хората, които така силно обикнах.
	Прозорецът отсреща ме връща в реалността.
	Остана ли, никога повече няма да видя Грей. Няма да видя Рен.
	Грей се отдръпва и забърсва с палец сълзите ми.
	— Ако зависеше от мен — казва, — щях да те задържа в Ембърфол.
	— Мислиш, че не го знам ли?
	— Семейството ти щеше да пострада — продължава той. — Най-вероятно Лилит щеше да те принуди да гледаш. — Пауза. — И никога нямаше да ми го простиш.
	Думите му ме успокояват донякъде. Изборът не беше лесен за никого от нас.
	— Ще те изпратя до вратата — казва, — ако желаеш.
	Поглежда подозрително сградата.
	Представям си го да крачи през коридора със сабя на кръста. Възрастната ми съседка тутакси ще получи инфаркт.
	— Засега съм в безопасност — отговарям. — Или поне така си мисля. Джейк получи отсрочка до сутринта.
	Грей разкопчава единия си предпазител с ножове.
	— Какво правиш? — питам.
	Хваща ме за ръката и навива ръкава на пуловера ми.
	— Нямам монети и бижута. — Едва забележима усмивка. — Но пък имам оръжия.
	— Грей! Ама те са твои!
	— Имам още.
	Стяга здраво кожените каишки около ръката ми, след което разкопчава втория си предпазител и се заема с другата ми ръка. Накрая смъква надолу ръкавите ми, за да ги покрие. Усещам тежестта на кожата и метала. Успокоява ме.
	— Много по-ефективни са от железен ключ — казва Грей.
	Изчервявам се.
	— Справих се доста добре.
	— Така си е.
	Сълза се търкулва по бузата ми.
	— Грей…
	— Милейди.
	Пулсът ми се ускорява.
	— Почакай.
	— Наредено ми е да не се бавя — отвръща Грей.
	— Добре. — Преглъщам сълзите си, но миг по-късно вдигам ръка. — Почакай! Почакай.
	Той разтваря устни в дълбока въздишка.
	— Върни се — изстрелвам аз. — Можеш ли да се върнеш?
	Не съм виждала Грей по-объркан.
	— Милейди?
	— Трябва… трябва да видя майка си. Да помогна на брат си. Но… ти можеш пак да дойдеш, нали така?
	Взира се в мен, сякаш се опитвам да го изиграя.
	— Двайсет и четири часа — продължавам. — Ще дойдеш ли след двайсет и четири часа? На същото място.
	— С каква цел?
	Аз самата се питам същото. Не знам дали изобщо ще успея да помогна на семейството си. Не знам и дали ще разваля проклятието на Рен. Но знам, че всичко не може да приключи просто така.
	— За да ме отведеш обратно в Ембърфол. — Преглъщам. — Лилит каза, че вече можеш да прекосяваш световете, когато си пожелаеш, нали? Моля те, Грей. Само… първо ми е нужно малко време да се погрижа за семейството си. Умолявам те.
	Изражението му не трепва, но съм убедена, че претегля плюсовете и минусите в главата си.
	— Узна в какво ще се превърне Рен — казва. — И въпреки това искаш да се върнеш?
	— Не съм се отказала — прошепвам.
	— Ще те чакам тук утре в полунощ. Петнайсет минути. Нито секунда повече. — Прави пауза. — Няма да му давам напразни надежди.
	Осъзнавам, че не очаква да се появя.
	— Ще бъда тук.
	Той кимва, сетне стрелва очи към прозореца.
	— Времето ти изтича, милейди.
	— Знам. До утре вечер, значи.
	Гласът ми се извисява въпросително накрая.
	— Да — казва Грей. — Ще се върна.
	— За благото на Ембърфол! — изричам обнадеждено.
	Непринудена усмивка се плъзва по устните му.
	— За благото на всички нас!
	Отстъпва назад и преди да успея да мигна, него вече го няма.

	* * *

	Изправям се пред входната врата. Не съм се прибирала от седмици, но всичко в този коридор ми е до болка познато — сякаш изобщо не съм си тръгвала. Цифрата под ръждивото чукало е леко накривена, точно както си я спомням.
	Почуквам полека, за да не събудя съседите.
	Тишина. Сърцето думка в ушите ми. Дланите ми са потни. Как да обясня къде съм била? Откъде съм се сдобила с монетите и бижутата?
	Част от мен се пита защо просто не оставих чантата пред вратата и не се върнах обратно с Грей.
	Или пък защо не го помолих да отведе всички ни.
	_Да ни отведе къде?_ — обажда се гласът в главата ми. _На война със Сил Шалоу? Наистина ли това е по-добрият избор?_
	_Ами мама? Там няма доктори, няма морфинови помпи._
	Не знам.
	Не знам.
	Знам обаче, че ще се побъркам, ако скоро не отворят вратата. Почуквам отново, този път по-силно.
	Гробна тишина.
	Тъкмо започвам да се отчайвам, когато дочувам приглушена ругатня и ключалката се завърта.
	Изведнъж пред мен застава Джейк.
	Изглежда състарен, но и някак по-млад от преди. Това ми убягна във видението на Лилит. Лицето му е изпито, но определено е тренирал, защото раменете му са се разширили и гърдите му са изпънали фланелката. Има леко набола брада, а очите му са тъмни и уморени — и смаяни.
	Прегръща ме с всичка сила.
	— Божичко! Харпър! Боже мой!
	Плаче.
	Никога не съм виждала Джейк да плаче.
	Макар да не го виждам с очите си, усещам как цялото му тяло се тресе.
	— Така се притесних — казва. — Помислих си, че са те заловили. Че си мъртва. Помислих си… помислих си…
	— Спокойно. — Аз също се разплаквам. — Спокойно. У дома съм вече. Нищо ми няма.
	Когато казвам това, той ме оттласква от себе си, за да ме огледа по-добре.
	— Лицето ти… кой те подреди така? Къде беше? — Преди да успея да отговоря, очите му се изпълват с паника. — Трябва да се махаш оттук. Видяха ли те да идваш? Връщат се след няколко часа. Харп… — Прокарва ръка през косата си. — Къде беше?
	Отново не ми дава шанс да отговоря. Поклаща рязко глава.
	— Трябва да се махаш оттук. Трябва да се скриеш. Опитвам се да измисля как да преместя мама…
	— Няма да се крия — отсичам.
	Джейк примигва озадачено.
	— Изобщо не ги е грижа, че мама умира. — Гласът му е пресипнал. — Моля те, Харпър. Ще се справим някак…
	— Няма да се крия.
	Тонът му се променя.
	— Задържаха те, за да ме сплашат ли? Те ли ти причиниха това?
	Погледът му пак се спира върху бузата ми.
	Бях подготвена какво ще заваря у дома. Знаех, че никак няма да е весело.
	Но не очаквах… _това_.
	Ножовете на Грей ми вдъхват увереност.
	— Джейк — прошепвам.
	Той за пореден път приглажда нервно косата си.
	— Дадоха ми срок до девет сутринта. Не знам…
	— Престани! — Свалям чантата от рамо. — Спри да се шашкаш, Джейк. Вземи я.
	Джейк изсумтява насмешливо.
	— Харпър, освен ако вътре няма сто хиляди долара, или пък бронирана жилетка, по-добре се омитай оттук. Нямам представа защо се върна точно сега, но моментът наистина не е подходящ.
	Бях забравила какво е да ме третират като безполезна вещ.
	Натиквам торбата в ръцете му. Монетите издрънчават една в друга.
	— Вземи я — озъбвам се насреща му. — Донесла съм пари.
	— Какво?! — прошепва той.
	— Нося пари. Искам да видя мама. — Гласът ми се накъсва. — Ще ти разкажа всичко. А след това ще му мислим.


>	Четиридесета глава
>	Рен

	Въпреки изричната ми заповед очаквам командир Грей да се завърне с Харпър. Представям си я как се бори със зъби и нокти, докато той най-невъзмутимо я довлича обратно в двореца.
	Тези мисли са безполезни. Трябва да се съсредоточа върху предстоящата среща с Карис Луран. Наредих на генералите да разположат войници около двореца.
	Все още имам шанс да спася хората на Ембърфол.
	Вероятно има и време да пробвам да разваля проклятието с друга жена.
	Идеята би била налудничава, ако не беше продиктувана от отчаяние. Изваждам кристалната запушалка на бутилката и си наливам. Тъмночервената течност бавно изпълва чашата. Отпивам глътка, сетне свалям ризата си и се отправям към леглото.
	Мярвам за секунда отражението си в огледалото.
	За краткото време, в което Харпър я няма, са се появили още люспи.
	Остро почукване по вратата ме откъсва от размишленията ми.
	_Да му се не види!_ Обличам ризата, а после и жакета, мъчейки се възможно най-бързо да закопчая кожените каишки.
	— Влез — провиквам се.
	Вратата се отваря широко и пред мен застава Грей. Страните му са зачервени от студа извън земите на двореца и предпазителите на ръцете му липсват, но изглежда невредим.
	И сам.
	— Значи това беше — казвам. — Тръгна си.
	Той кимва.
	Хващам чашата и я пресушавам до дъно.
	— Влизай. Затвори вратата.
	Грей се поколебава за секунда, после казва:
	— Забелязах, че си изпратил още войници по периферията на двореца. Преди да е пристигнала Карис Луран, бих те посъветвал да сложим стражи и на…
	— Грей!
	Гвардейският ми командир млъква.
	— Не желая да говоря за Карис Луран.
	Издърпвам кристалната запушалка на бутилката и си сипвам второ питие. Кървавочервената течност потича по извивките на чашата.
	Без изобщо да се замислям, наливам още една и я подавам на командира.
	Той ме поглежда, но не посяга да я вземе.
	— Не ме карай да ти заповядвам — казвам.
	Поема чашата от ръката ми.
	Вдигам своята като за наздравица. Грей сбърчва вежди, ала прави същото.
	— Прости ми — промълвявам. — Провалих се.
	Той застива на място, въздъхва и за моя изненада изпива чашата на един дъх.
	Повдигам вежди и се усмихвам.
	— Само да не се свлечеш на пода.
	— Възможно е. — Разтръсква глава, сякаш питието е прогорило гърлото му. Гласът му пресипва. — Това не е вино.
	— Не. Ликьор е. От долината Валкинс. Баща ми винаги си държеше запаси.
	— Спомням си.
	— Не се и съмнявам.
	Чудя се дали помни и как не позволяваше на никого да го докосне — дори и на мен. Толкова стриктно спазвах забраната, че не посмях да припаря до ликьора дълго след смъртта му.
	Изгълтвам отново чашата и надигам гарафата.
	— Още едно?
	Грей се подвоумява за миг, но поднася чашата си.
	— Моля.
	Наливам му с вяла усмивка.
	— Ако знаех, че ще си толкова добър другар по чашка, отдавна да ти бях предложил.
	— Тогава нямаше да се съглася. — Вдига чашата така, както аз направих преди малко, и чака да сторя същото. Алкохолът все още не го е хванал, погледът му е съвсем бистър. — Не ми дължиш никакви извинения.
	Пресушава чашата.
	Усмивката ми се разширява.
	— Ами ти вярно ще тупнеш на пода, командире. — Посочвам с брадичка креслата до камината. — Свали си оръжията и седни.
	Настанявам се на канапето до гардеробната, а той разкопчава колана със сабята си и сяда пред огъня, оставяйки оръжието на пода. Определено не е пиян, щом държи оръжието си на една ръка разстояние.
	— Още едно? — питам.
	— Скоро ще се съмне, милорд. Не бива да…
	Пълня чашата му за трети път.
	Грей въздиша тежко, но все пак я взима от ръката ми.
	Този път не вдигам тост, а изгълтвам наведнъж своята.
	— Спомняш ли си онази вечер, в която Лилит ме рани и ти ме заведе в стаята ми?
	— Коя от всичките вечери?
	_Вярно._
	— Когато Харпър пристигна.
	— Да.
	Усещам как алкохолът лека-полека започва да замъглява мислите ми.
	— Тогава ти казах, че проваля ли се отново, ще те освободя от клетвата ти.
	— Така беше.
	Знам, че не е забравил и какво го накарах да ми обещае: да ме убие, ако се появят първите признаци на трансформацията, а все още не съм развалил проклятието.
	Цепениците в огнището пращят в притихналия мрак.
	— Освобождавам те от клетвата ти, Грей — продължавам. — След срещата с Карис Луран искам да…
	— Не!
	— Какво?
	Гаврътва чашата и я трясва на масата между креслата.
	— Казах не.
	— Грей…
	Изправя се и със светкавична бързина изважда камата си. Явно е размислил и все пак ще ме убие.
	Вместо това преобръща ножа в ръката си и ми го подава.
	— Сам го направи, ако желаеш. Аз няма да сложа край на живота на човека, който съм се заклел да… — Започва да завалва думите. — Да браня.
	Напушва ме смях.
	— Остави оръжието, преди да си се наранил.
	Грей присвива очи и тръшва камата на страничната масичка. Всичкото това блъскане — чашата, а сега и ножа — е изключително нетипично за него. Понечва да седне на креслото и едва не тупва на пода.
	Този път избухвам в смях.
	— Грей, не са минали и десет минути.
	— Баща ти е виновен. — Гласът му продължава да е дрезгав, но поне не се олюлява напред-назад, докато е седнал. — Той разпореди гвардейците да не пият алкохол.
	— Независимо какъв е резултатът от срещата ми с Карис Луран и дали ще изпълниш последното ми желание, смятам, че трябва да се махнеш оттук, Грей.
	— И къде ще отида?
	— Добър боец си. Без проблем ще си намериш работа. Да ти напиша ли препоръка?
	— Шегуваш се, нали?
	— Провалих се, Грей. Всичкото пиене на света няма да промени това. Харпър си замина. Не успях да я накарам да ме обикне. — Правя кратка пауза. — Мислех си, че има надежда… — Поклащам глава, седне вдигам очи към неговите. — Трябва да се върнеш за нея. Усетих, че помежду ви прехвърчат искри…
	Той извръща поглед.
	— Греша ли? — питам. — На кой друг би дал ножовете си?
	— Не грешиш. — Замисля се, после заговаря толкова бързо, че се препъва в думите си. — Искам да кажа… не съм имал намерение да отвле… да отвлека вниманието й от теб…
	— Знам.
	Командирът разтръсква рязко глава.
	— Прекалено ми се развърза езикът. Това дяволско питие ми размъти мислите.
	— На повечето хора им харесва — отвръщам. — Та ще потърсиш ли Харпър?
	Мисълта оставя неприятно усещане в стомаха ми, макар да искам най-доброто и за двама им.
	Поредният неуспех ме изгаря отвътре. Мъченията на Лилит бледнеят пред него.
	— Да — казва Грей.
	Не му е нужна кама, този разговор ме пронизва право в сърцето. Наливам си още едно.
	— Добре.
	— Защото тя ме помоли да се върна.
	Вдигам невярващо глава.
	— Какво?
	— Последната й заповед бе да й дам време да се погрижи за семейството си, след което да я доведа обратно в Ембърфол.
	Иска ми се да не бях обръщал толкова чаши ликьор. Мислите ми се лутат без посока.
	— Кога? Грей… кога?
	— Утре. В полунощ.
	Утре. _Утре._
	— Късно ще бъде — казвам.
	Погледът му като че ли се избистря изпод алкохолната мъгла.
	— Защо?
	Искрицата надежда в сърцето ми угасва. Разкопчавам палтото си и разтварям широко ризата.
	Грей въздиша дълбоко и взима чашата си.
	— Размислих. Налей ми още едно, ако обичаш.
	Мълчешком надигаме чаши. Алкохолът и уютното пращене на огъня започват да ме успиват. Клепачите ми натежават. Искам да се унеса в сладка дрямка и смъртта неусетно да ме застигне.
	Рано е още. Хората ми се нуждаят от мен.
	— Не си спомням досега да си имал люспи — нарушава мълчанието Грей.
	Отварям лениво очи.
	— И аз се изненадах.
	— Прекрасни са… — Опомня се по средата на изречението и изругава. — По дяволите! Милорд… исках да кажа…
	Отново се разсмивам, но този път някак провлечено. Мързеливо.
	— Забавен си, като подпийнеш. Наистина много съм изпуснал.
	Изражението му рязко се променя.
	— Значи мислиш, че Харпър ще закъснее? Мога да отида по-рано.
	— Не, Грей. Ако изобщо ще се връщаш за нея, направи го заради себе си. — Докосвам предпазливо люспите, за да не се порежа отново. — Навярно разполагаме с по-малко от ден. Не желая Харпър да вижда в какво ще се превърна.
	— Не е… — Той сам прекъсва мисълта си и пак изругава. — Не е моя работа да…
	— Напротив. Освободих те от клетвата ти. Никой друг не е служил толкова дълго на господаря си, колкото теб. Имаш пълното право да изразиш свободно мислите си, Грей.
	— Времето ти не е изтекло. Успя да обединиш хората си. Създаде план, който в началото сметнах за налудничав, но ти не се отказа и съумя да го изпълниш.
	— Нямаше да се справя без теб.
	Грей вдига ръка, за да ме накара да замълча.
	— Имаме стражи, армия. Среща с кралицата на Сил Шалоу. Кралство, пълно с хора, разчитащи на нас.
	Пълня за пореден път чашата си.
	— Така си е.
	Той я изтръгва от ръката ми и я запраща в камината. Стъклото се разбива на малки парченца, а огънят лумва още по-ярък.
	— Постигна всичко това, защото дръзна да повярваш в себе си. — Взима камата и я прибира със замах в ножницата. — Недей точно накрая да подаряваш победата на Лилит.
	Толкова уверен е в думите си. Нищо чудно, че за отрицателно време спечели уважението на гвардейците си. Усмихвам се и свеждам глава.
	— Да, милорд.
	За миг по лицето му пробягва гняв, но явно решава, че не си струва да му се поддава. Обляга се назад в креслото.
	— Непоправим си. Нямам представа как съм те търпял толкова дълго.
	Повдигам вежда.
	— Май ликьорът говори вместо теб.
	Устните му се извиват в безрадостна усмивка.
	— Каза ми да изразя свободно мислите си.
	Внезапно ме връхлита вълна от емоции. Дъхът засяда в гърлото ми.
	— Дадох всичко от себе си, Грей.
	— Знам.
	— В задънена улица съм. Навремето ми каза, че планирам действията си с двайсет хода напред. Вече изчерпах всички ходове.
	— Тогава може би е време да започнеш да разсъждаваш като гвардеец.
	Примигвам на парцали.
	— Спри да се тормозиш — продължава той. — Изчакай първи да изиграят хода си Лилит и Карис Луран. Сезон след сезон непрестанно кроиш планове.
	Изважда тестето карти от торбичката на колана си и започва да ги разбърква.
	Погледите ни се срещат.
	— Може би е време да се научиш да реагираш според ситуацията.


>	Четиридесет и първа глава
>	Харпър

	Мама спи непробудно.
	Наближава пет сутринта. Сгушила съм се до нея в леглото и от часове насам слушам свистенето на кислородния й апарат. Цялата стая мирише на болест.
	Започвам да се тревожа, че ще си отиде в съня си, без дори да имам шанса да се сбогувам с нея.
	— Харп — тихичко се обажда Джейк от прага.
	Едва повдигам лице от възглавницата.
	— Какво?
	— Тук си от часове.
	— Чакам я да се събуди.
	— Понякога… не се буди с дни. — Пауза. — Трябва да…
	Знам какво го мъчи. Все още не съм му дала обяснение. Разтърквам сънените си очи. Всеки път, щом помръдна, усещам тежестта на ножовете под ръкавите си.
	— Ще почакам — отвръщам. — Искам да знае, че съм тук.
	Той влиза в стаята и сяда на фотьойла до леглото. Очите му са кръвясали и изморени. Изглежда така, сякаш животът е изцедил и последните му сили. Толкова много се е променил. Погледът му е студен и наплашен. Това не е милият сърдечен брат, когото познавам.
	— Постоянно разпитваше за теб. Не… не посмях да й кажа, че не знам къде си. Четох някъде, че загубата на дете може да ускори смъртта на неизлечимо болните хора и не можах да… — Гласът му се накъсва. — Харпър, къде беше? Откъде се сдоби с онази чанта?
	Тонът му вече не е загрижен и емоционален, а по-скоро подозрителен.
	— Не знам как да ти обясня.
	В главата си бях подготвила история за отвличане и за това как съм отмъкнала торбата от похитителите си, но не искам да го лъжа. Не и на смъртното легло на майка ни.
	— Харпър, трябва да те попитам нещо.
	Мама се размърдва и поема дълбоко въздух. Застивам на място, тръпнейки в очакване да се събуди.
	Уви, напразно.
	Поглеждам отново към Джейк.
	— Давай.
	— Да не би да работиш с тях? — Тъмните му очи се впиват в лицето ми. Никога досега не се бе усъмнявал в мен. — Това някакъв капан ли е?
	— Какво? — възкликвам аз. — Не! — Иде ми да му фрасна един. — Дойдох да ти помогна.
	— Няма те седмици наред и решаваш да се появиш в последния възможен момент. Вижда ми се леко… подозрително.
	— Добре тогава — избухвам. — Отвлече ме приказен принц, прокълнат от зла магьосница. Направи ме своя принцеса. Трябваше да избирам между това да разваля проклятието, или да се прибера…
	— Мама умира, а на теб ти е до шегички? Какво те прихваща, по дяволите? — Изправя се и се надвесва над мен. — _Къде беше_, Харпър?
	— Няма да ми повярваш.
	С изненада забелязвам, че е стиснал юмруци. Сухожилията на ръцете му са изпъкнали.
	— Хайде да проверим.
	Бих се изплашила, ако това не беше големият ми брат. А и след всичките ми тренировки със Страшния Грей и половината войници от новата армия на Рен Джейк няма никакъв шанс срещу мен.
	— Какво ще направиш? — питам го. — Ще ме ступаш както останалите, при които те изпраща Лорънс?
	Той се дръпва назад.
	— Какво? Откъде знаеш за…
	— Джейк? — Клепачите на мама потреперват. Гласецът й е едва доловим. — Джейк, какво става?
	— Мамо, извинявай.
	Тя бавно завърта глава.
	— О! Харпър. Ти си… тук.
	Гласът й е толкова немощен. Почти не я чувам.
	Сълзите ми потичат неудържимо.
	— Тук съм, мамо.
	Отново затваря очи.
	— Аз… мислех си за теб… през цялото време. Усети ли го?
	— Да — изхлипвам. — Да.
	— Така се гордея с теб. Даде… всичко от себе си.
	Не мога да дишам.
	— Мамо?
	— Понякога говори несвързано — прошепва Джейк.
	— Радвам се… да ви видя… заедно — продължава мама. — Винаги… винаги се грижете един за друг.
	— Разбира се.
	Повдигам кокалестата й китка и я целувам.
	Тя с мъка отваря очи и ме поглежда.
	— Щастлива съм, че си тук. Толкова дълго те чаках. — Продължителна пауза. — Страшно ви обичам и двамата.
	— И аз те обичам, мамо.
	Сега, когато най-сетне съм до нея, времето ни изтича неимоверно бързо.
	— Аз също те обичам — казва Джейк.
	Лицето му е изопнато и бледо.
	Мама поема последната си глътка въздух.


>	Четиридесет и втора глава
>	Рен

	Карис Луран пристига с неколцина стражи и слуги.
	Каретата й се задава по каменната алея. Двама стражи яздят отпред, а други двама го следват отзад. Носят черни брони, гарнирани със зелено. Сребрист плат покрива долната част на лицата им. Въоръжени са с рапири — бързи и смъртоносни оръжия. Точно такива изглеждат и самите те.
	Каретата е украсена с ивици зелена коприна, а по сбруите на конете дрънчат сребърни звънчета. Тънки бели завеси закриват прозорците. Ние не я виждаме, но Карис Луран със сигурност вижда нас. Моите войници са заели местата си в двора. Повечето от тях са неопитни и все още неизпитани в бой. Днешният ми успех зависи от действията на толкова много хора.
	Макар че… предполагам, винаги е било така. Дори за баща ми. Просто досега не съм го осъзнавал.
	— Само четирима стражи — тихо казва Грей. — Проява на слабост?
	— Не. — Посочвам с глава каретата. — Кралицата смята, че няма от какво да се бои.
	Първоначално смятах да демонстрирам превъзходство, като я накарам да ме изчака в Главната зала.
	Но щом пристига с едва четирима стражи, Карис Луран вече ме е изпреварила по този параграф.
	Наистина добра идея е да реагирам според ситуацията.
	— Хайде — обръщам се към Грей. — Да я посрещнем.
	Днес от Голямата зала се носят меки приятни звуци на флейта и арфа — музика, подходяща за сутрешна сбирка. Придворните дами са се постарали да направят обстановката празнична. Есенни цветове се спускат от покривните греди и красят масите. Дългият килим, водещ чак до стълбището, е заменен от по-нов в ярко златисто и червено. Стражите в дъното на стълбите тръгват подире ми. Грей им дава команда да останат на място.
	След като тя си позволява да дойде в двореца ми с четирима стражи, то аз мога да я посрещна с един.
	Сърцето блъска в гърдите ми като окован звяр. Нямам за какво да живея, но за хората ми не всичко е загубено.
	Стражите отварят портата и сърцето ми се свива.
	Както винаги, искам да си изпрося още време.
	_О, Харпър! Прекалено късно ще бъде._
	Люспите задират ризата ми.
	Вратите се отварят. Свежият есенен въздух нахлува в Голямата зала.
	Карис Луран слиза на мраморната площадка отпред. Копринена рокля в зелено и слонова кост се спуска по стройното й тяло като буен водопад. Сребърна диадема е сгушена в мастиленочерните й коси. Макар да не е красавица, видът й е поразителен. Очите й имат тъмнозлатист оттенък, който обаче ни най-малко не смекчава суровия й поглед. Моментално приковава вниманието на всички. Това е жена, способна да заповяда на войниците си да убият стотици хора — и неведнъж го е правила.
	Четиримата й стражи са оформили квадрат около нея. Очевидно са подбрани по височина, макар че никой от тях не изпъква с ръста си. Не изглеждат и особено мускулести. Заради плата, покриващи долната част на лицата им, е невъзможно да се определи полът им — тактика на сплашване.
	Няма да се огъна толкова лесно.
	Покланям се.
	— Карис Луран — подхващам с топъл тон. — Добре дошла в Ембърфол.
	Кралицата вдига поглед към мен и бързо извръща презрително очи. Заговаря със силен акцент, но думите й са кристално ясни.
	— Доведи баща си, момче.
	Всяка следваща дума — по-обидна от предишната.
	_Доведи._
	_Баща си._
	_Момче._
	Ембърфол е под мое владение, откакто настъпи първата трансформация и избих семейството си — от цялата тази трагедия се роди и нещо добро. Разполагам с войници, готови да се сражават в името на кралството. Организирах срещи с благородници. С градски първенци. Вярвам, че Ембърфол ще продължи да съществува дълго след смъртта ми. За пръв път в живота си се гордея с това, което съм постигнал.
	Карис Луран съумя да потъпче гордостта ми с едно-единствено изречение.
	Мъча се да запазя самообладание. Промяната е съвсем близо и ми коства огромно усилие да овладея гнева си. Поемам дълбоко въздух.
	— Аз те повиках. Ще разговаряш с мен.
	— Тук съм по своя собствена воля — заявява тя.
	Тихата мелодия на арфата продължава да звучи зад гърба ми. Командир Грей стои неотлъчно до мен.
	— Пратих вест. — Не падам по-долу. — И ето те тук.
	Самодоволната й физиономия леко помръква.
	— Няма да разговарям с никого, освен с краля.
	— Тогава можеш да се връщаш в Сил Шалоу. Армията ми с радост ще придружи теб и отряда ти до границата.
	Погледът й е невъзмутим.
	— Къде е баща ти?
	— Изпраща ти много поздрави.
	— Къде е?
	Кръвта ми кипи, но се опитвам да спазвам добрия тон.
	— На посещение при краля на Диси. Урежда съюза ни с тях. — Всяка дума е внимателно подбрана и премерена, но този разговор крие повече опасности от ръкопашна схватка. — Войниците ти едва не убиха принцеса Харпър преди няколко седмици. Баща й желае възможно най-скоро да изпрати войските си в Ембърфол.
	— Не съм чувала за кралство на име Диси.
	— За което съм убеден, че съжаляваш. — Осезаемо напрежение тегне във въздуха. — Желаеш ли да разбереш какво означава този съюз за страната ми? — Правя пауза. — И за твоята?
	— В Сил Шалоу, ако някой се осмели да ме излъже, му отрязвам езика и го принуждавам да го изяде.
	Един от стражите зад нея изважда сабя и я държи върху дланите си. Заплаха. Повече от очевидна.
	Грей не помръдва, но вниманието му се изостря. Не би извадил оръжието си, освен ако не е абсолютно наложително. Надявам се гвардейците му да притежават същото търпение.
	— Очарователно. Кажи ми, Карис, даваш ли го първо на готвача си да го изпече, или…
	— Не си позволявай да ми говориш с този неуважителен тон. — Очите й притъмняват. — Както и да ми се подиграваш.
	— Ти ме нарече „момче“. Реших, че няма да имаш против да ти говоря на малко име.
	— Аз съм кралицата на Сил Шалоу. Дръж се почтително.
	— А аз съм принцът на Ембърфол. — Не позволявам гневът да се прокрадне в тона ми. — Същото важи и за теб.
	Устните й се разкривяват в дяволска усмивка.
	— Разузнавачите ми ме уведомиха за Диси и съюза ви с тях. Разбрах и за принцеса Харпър и обещаната от нея войска. Както и за надеждите на тази недъгава принцеса да предотврати инвазията ни.
	— Не смей да злословиш по адрес на принцесата.
	Без да обръща ни най-малко внимание на забележката ми, Карис Луран продължава:
	— Научих за нарастващата ти армия и за това как завръщането ти в Ембърфол е съживило духа на хората.
	— Наистина се завърнах от Диси с превъзходни новини за поданиците си.
	Кралицата понижава тон.
	— Разузнавачите ми не са видели нито един войник на Диси. Нито един пратеник. Нито пък слугите на предполагаемата ти принцеса. — Оглежда се наоколо. — Даже и самата принцеса я няма. Ще те попитам още веднъж, момче. Къде е баща ти?
	Разговорът не поема в желаната от мен посока. На път съм отново да се проваля.
	— Вече отговорих на въпроса ти.
	— Нещо ме кара да си мисля, че не си напълно откровен. Няма да те питам трети път.
	— Поканих те тук, за да се разберем по цивилизован начин. Получил съм одобрението на краля. Нима предпочиташ да пожертваш хората си пред това да разговаряш с мен?
	— Значи си въобразяваш, че можеш да прогониш войниците ми от земите си? Пробвай се.
	— Толкова ли си безочлива, че да изложиш на риск поданиците си?
	— Безочливият си ти. — Пауза. — Защо не изпратиш хората си в Диси, щом смяташ, че там ще ги посрещнат с отворени обятия? Може би защото празните ти обещания ще излязат наяве. — Дори за миг не сваля очи от моите. — Всички ще научат, че кралят е мъртъв, а принцът им се е докопал до престола чрез измама.
	Нечия тежка треперлива въздишка долита зад гърба ми.
	Карис Луран се усмихва.
	— Доста убедителна илюзия си създал. Трябва да призная, че съм впечатлена от теб, момче.
	Предположенията й попадат право в целта.
	— Как да те накарам да изтеглиш войската си от кралството ми?
	— Не можеш. Но за да ти покажа, че не съм коравосърдечна, ще дам на хората ти една седмица да напуснат Ембърфол. — Онази зла усмивка отново пропълзява по устните й. — Така ще разполагат с достатъчно време да се доберат до прословутото Диси.
	Не зная дали чудовището в мен, или собственият ми гняв ме кара да пристъпя безразсъдно напред. Стражите й моментално вадят оръжията си.
	Грей също изважда сабя.
	Карис Луран вдига ръка. Всички застават мирно.
	Точно в този момент названието „момче“ наистина ми подхожда.
	— Ще намеря начин да те спра — озъбвам се насреща й.
	— Опитай се само. — Изражението й дори не трепва. — Разбрах, че всичко това е един фарс, когато баща ти престана да плаща десятък.
	Загубвам ума и дума.
	Не знам за никакъв десятък. Най-малко пък че плащаме такъв на Сил Шалоу.
	Карис Луран продължава:
	— Отначало се обърках. Баща ти добре знаеше какво следва, ако не се издължи. Когато затворихте границите, бях сигурна, че готвите бунт. Разузнавачите ми обаче докладваха, че не допускате никой да влиза и в двореца. Това ме накара да се усъмня. После плъзна и слухът за създанието, вилнеещо из земите на Ембърфол. Минаха месеци, минаха години. Кралското семейство потъна вдън земя. Говореше се, че кралят е избягал и управлява от разстояние. Затова изпратих войници да окупират едно от малките ви градчета. Знаеш ли какво завариха там?
	Град, оставен без отбрана.
	Явно защитавам отдавна изгубена кауза.
	— Защо баща ми ти е плащал десятък? — питам.
	— Попитай него. — В очите й проблясват опасни искри. — Ако можеш.
	— След като вече не го плаща, какво те спира да ми кажеш?
	— Не ти дължа обяснения, момче.
	— Щом си толкова убедена, че баща ми е мъртъв — избухвам, — значи аз съм новият крал на Ембърфол и ще се обръщаш към мен подобаващо.
	Тя се разсмива и тръгва да си върви.
	— Откъде знаеш, че ти си истинският престолонаследник на Ембърфол? Предполагам, че си добре запознат със забежките на баща си и капризния му вкус към жените. Наистина ли смяташ, че е позволил да бъде убита чародейката, за която дядо ти му е забранил да се ожени?
	— Била е убита — възразявам аз. — Има сведения…
	— Не се и съмнявам. Има сведения и за първия му брак. — Кралицата присвива очи. — Къде, мислиш, се венча и консумира брака си? — Кратка пауза. — Роди му се син. Дядо ти нареди да убият и него, но баща ти се опита да го изпрати при мен. Отказах. Дете на магьосница? В Сил Шалоу? Никога. Видях колко тежко му беше на баща ти. Заради алчността си дядо ти допусна онези хора в земите си и обрече кралството на гибел.
	Чувствам се като ударен от гръм. Тази среща е пълна катастрофа.
	Втурвам се след нея.
	— Какво дете? Къде е то сега?
	— Има ли значение? — Карис Луран се обръща с пренебрежителна усмивка. — Загуби страната си, момче. Какво значение има кой е истинският наследник на трона на баща ти? — Качва се в каретата, но вдига ръка, преди лакеят да е затворил вратата. — Когато побегнеш, насочи се на север. Ще те назнача за помощник в двореца си. Тъкмо придворните дами ще се сдобият с нова играчка.
	— Нямам намерение да бягам.
	Процеждам думите през зъби.
	— Тогава ще те отведем насила.
	— Ембърфол няма лесно да падне в ръцете ти.
	— Така е — казва с леден тон тя. — И двамата ще загубим хора. Независимо дали ти си престолонаследникът, или не, действията ти не са присъщи за един владетел. Знаеш как да сплотиш хората си. Създал си армия. Но не знаеш, че вече си загубил. _Те_ не знаят, че са загубили. Едно е да вдъхнеш надежда на някого, съвсем друго е да я оправдаеш.
	С тези думи затръшва вратата.
	Искам да заповядам на войниците си да ги спрат. Да подпалят каретата и да избият стражите й.
	Каквото и да сторя от тук нататък, то само ще ускори неизбежната война.
	Особено след като в редиците ни има шпиони.
	— Опитва се да те провокира, милорд — тихичко се обажда Грей.
	— Разбира се, при това доста успешно.
	За пореден път се озовавам в задънена улица. Не знам как да постъпя. Хората ми очакват да получат заповед от мен, а след казаното от Карис Луран не съм сигурен, че имам правото да бъда техен водач.

	* * *

	Цял ден се взирам в картите на Ембърфол, разгърнати върху кръглата маса, чудейки се дали има начин да подредя оскъдната си армия така, че да устои на нападение от Сил Шалоу.
	Харпър с право нарече военната стратегия игра.
	Игра, която съм обречен да загубя.
	— Изглеждаш разтревожен, принц Рен.
	Лилит проговаря от сенките.
	Не я поглеждам.
	— Защо ли не се изненадвам, че се появяваш точно сега.
	— Напоследък нямаш време за мен.
	По тона й познавам, че се преструва на засегната.
	Игнорирам я. Идеята на Харпър да устроим засада на войниците в планинския проход е наистина добра. Имаме реален шанс да разбием армията на Карис Луран още преди да е стъпила на наша територия.
	Твърде вероятно е също така и да изложа войската си на сигурна смърт.
	Лилит се промъква зад мен и слага ръце на раменете ми.
	— Толкова си напрегнат.
	Завъртам се и ги изблъсквам настрана.
	— Не смей да ме докосваш. Харпър си замина. Провалих се.
	— Срещата ти с Карис Луран истински ме развесели. Кой би предположил, че с безразборните си връзки баща ти е оставил някъде из Ембърфол да се скита наследник на трона? — Поставя пръст на устата си. — При това мелез! Чак ми се приисква да се притека на помощ на злочестото ти кралство. Но ми се вижда ужасно отегчително да се занимавам с някаква си вражеска армия.
	Ненавиждам факта, че коментарите й ме жегват право в сърцето.
	— Махай се.
	— Но аз съм подготвила каишката ти, принц Рен. Желаеш ли да я видиш?
	_Каишка._ Думата ме стяга за гърлото.
	— Не.
	Точно в този момент осъзнавам какво трябва да направя. Карис Луран беше права: вече успях да сплотя хората си. Има само един начин да съхраня постигнатото.
	Обръщам гръб на Лилит и се отправям към вратата.
	Тя тръгва подире ми.
	— Мисля да си побъбря с Карис Луран. Ще те водя на верига със себе си, за да й дам стимул да говори.
	Грей ме чака пред вратата и се стъписва, когато вижда Лилит.
	— Не й обръщай внимание — казвам му аз и продължавам по пътя си.
	Поемам към стълбището.
	Чародейката ме следва по петите. Грей също.
	Подминавам третия етаж и се насочвам към каменните стълби, водещи към кулите на покрива. На пост е застанал страж. Името му е Лейлан. Нареждам му да ни остави.
	Той се поколебава и хвърля любопитен поглед на Грей и Лилит.
	— Дадох ти заповед — избухвам. — Остави ни.
	Стражът се подчинява. Тримата оставаме сами под звездното небе. Луната озарява земите ми в сребристо. Въздухът е мразовит, наближава зима.
	Над „Айрън роуз“ може би ще завали първият сняг от триста двайсет и седем сезона насам.
	Изведнъж ме връхлитат спомени за семейството ми.
	— Толкова си угрижен — прошепва Лилит. — Какво възнамеряваш да правиш тук, скъпи ми принце?
	Обръщам се към Грей.
	— Сабята ти, командире.
	Както обикновено, той не се подвоумява. Погледът му е тъмен като нощта. Изважда сабята и ми я подава.
	Взимам оръжието, без да свалям очи от неговите.
	— Благодаря ти за вярната служба — казвам.
	Лилит плясва радостно с ръце.
	— Значи си обещал на Грей да го избавиш от мъките?
	— Да.
	Сетне се завъртам и забивам сабята в гърдите й.
	Тя се свлича на колене. Устните й се движат, навярно от шок или болка, но нито думичка не излиза от тях. Трескаво опипва острието с ръце, мъчейки се да го изтръгне.
	— Това няма да я задържи за дълго — казва Грей.
	— Знам. Изпрати генералите в градовете. Нареди им да поведат хората на юг, възможно най-далеч от армията на Карис Луран. Раздай среброто от съкровищницата на двореца. С корабите бързо ще се доберат до южните брегове. Там ще са в безопасност, стига да не оставят кораби след себе си. Вземи кралския печат. Кажи им, че действаш по моя заповед.
	— Да, милорд.
	Лилит все още се превива на земята. Неспособна е да си поеме въздух, за да проговори. Мълчанието й е същинска благодат.
	— Отне ми всичко — озъбвам се. — Но никога няма да притежаваш мен.
	Прехвърлям се от другата страна на парапета. Вятърът безмилостно брули лицето ми.
	Поглеждам Грей.
	— Думите ми отпреди малко са самата истина. Благодаря ти.
	— И аз на теб.
	Извръщам поглед. Очите ми изгарят.
	— Намери Харпър, след като се увериш, че хората ми са в безопасност. Избягай от това проклето място.
	— Да, милорд.
	Обхващам с пръсти студения камък. Осъзнавам, че не мога да помръдна. Не ми достига въздух.
	Изглежда, не съм достатъчно смел да сложа край на живота си.
	Следващ сезон няма да има.
	Провалих се.
	Грей пристъпва към мен. Подава ми ръка.
	Улавям я, без да откъсвам очи от неговите.
	Изчерпих всички възможности. Изходът е само един.
	_Винаги има избор._
	— За благото на Ембърфол! — тихичко казва Грей.
	— За благото на всички нас! — отвръщам с разтреперан глас и пускам ръката му.


>	Четиридесет и трета глава
>	Харпър

	Джейк дава огърлиците на хората на Лорънс. Казва, че златните кюлчета и монетите ще предизвикат куп нежелани въпроси, но огърлиците не биха ги усъмнили.
	В безопасност сме. Поне засега.
	Парамедици пристигат да изнесат тялото на мама. Изпитвам чувство на празнота, когато затварят ципа на черната найлонова торба.
	В края на краищата изтощението ме надвива. Дълго не мога да се унеса, но се събуждам чак по обяд.
	Осъзнавам, че ми липсват спалнята ми в двореца, късните разговори със Зо, топлината на Рен в леглото до мен.
	Не искам да съм тук. Джейк не иска да съм тук. Не знам защо изобщо се върнах.
	_Заради мама._
	Не можах да я спася. Не мисля, че дори успях да й донеса каквато и да било утеха.
	Разказах всичко на Джейк. След като парамедиците и хората на Лорънс си тръгнаха, двамата седнахме във всекидневната и му излях цялата истина.
	Той не повярва на нито думичка. Не го виня.
	Казах му:
	— Защо не се видиш с Ноа? Попитай го какво мисли по въпроса.
	Джейк пребледня като мъртвец.
	— Какъв Ноа?
	— Божичко, Джейк! Не се прави на ударен. Казах ти за снимките в телефона. Казах ти за проклятието. Не разбирам само защо си го скрил от мен.
	Тогава той заби поглед в ръцете си.
	— Имах нужда от нещо, което кашата на татко не може да съсипе.
	Напълно го разбирам, затова спрях да дълбая по темата.
	Грей се завръща довечера. Мислех си, че ще се разколебая, че все пак ще предпочета да остана при семейството си. Досега не съм осъзнавала обаче, че изборът е изцяло в моите ръце.
	Джейк ще ми липсва. Вече не сме си толкова близки, колкото преди, но това може да се промени.
	Стига да повярва на историята за принцесата на Диси.
	Обличам дънки и блуза с дълъг ръкав и излизам на следобедна разходка. Ножовете под ръкавите ми едва ли са законни тук, но въпреки това не ги свалям. Запътвам се към „Дюпон Съркъл“, където тротоарите обикновено гъмжат от туристи и хипстъри*, но вместо това поемам на юг. Облаци закриват слънцето и сивото небе се слива с бетонните сгради наоколо.
	[* Субкултура от индивиди, различаващи се с независим начин на мислене, почитатели на съвременното изкуство и инди рок музика. — Б.пр.]
	Спомням си как се криех във входовете на сградите, чакайки Джейк да свърши мръсната работа.
	Сега не се страхувам. Мога и сама да се пазя.
	Не се прибирам цял следобед, купувам си вечеря от камионче за храна, спомням си колко голям ми се струваше навремето градът. Обикалям сумрачните улици, влачейки леко крак по тротоара от умора, и си мисля: _Време е да си ходя у дома._
	У дома вече не е тук.
	У дома е Ембърфол.


>	Четиридесет и четвърта глава
>	Рен

	За един кратък момент след трансформацията имам ясната представа кой съм и къде се намирам.
	В същия този момент осъзнавам и в _какво_ съм се превърнал.
	Само преди секунда вятърът бучеше в ушите ми и бях готов да прегърна мрака и сладкото избавление от болката.
	Изведнъж разтварям криле и се извисявам над земята. Ужасяващ крясък се изтръгва от гърлото ми. Издигам се все по-високо и по-високо.
	С острия си слух дочувам викове на хора.
	_Бягайте_, мисля си.
	Погледът ми се спира върху силуетите на покрива на двореца. Изваждам нокти. Със сетни сили се съпротивявам срещу порива да убивам.
	_Бягайте_, умолявам ги наум. _Бягайте._
	Миг по-късно разсъдъкът отстъпва място на жаждата за кръв.


>	Четиридесет и пета глава
>	Харпър

	За моя изненада Джейк сяда до мен на пейката и заявява, че ще ми прави компания, докато чакам Грей.
	Явно няма изгледи скоро да повярва на разказа ми.
	— Развълнувана ли си, че ще се завърнеш в страната на чудесата? — пита с подигравателен тон.
	— Върви по дяволите, Джейк.
	Дълга безмълвна въздишка се отронва от устата му.
	— Не знам какво да кажа, Харпър.
	— Не е нужно да казваш нищо. Прибирай се.
	Не отговаря. Не си и тръгва обаче.
	— Тревожех се за теб през цялото време — казвам. — Не мога да повярвам какво те е карал да вършиш Лорънс.
	Той печално поклаща глава.
	— Нямах друг избор, Харпър.
	— Знам.
	Гласът ми изтънява. Не спирам да мисля за Рен и тежките решения, които му се е налагало да взима през живота си.
	Чудя се какво ли прави сега.
	Толкова ли трудно щеше да ми бъде да му кажа, че го обичам?
	_Обикнах_ ли го всъщност?
	Страшно съм объркана. Досега не съм се влюбвала, но определено не съм си го представяла така.
	Поглеждам Джейк.
	— Защо не дойдеш с мен?
	Лицето му се изкривява в невярваща гримаса.
	— Харпър…
	— Какво?
	Потърква наболата си брада. Гласът му е нисък и тих.
	— Не мога да оставя Ноа.
	Долавям непозната нотка в тона му.
	— Обичаш го.
	Той вдига свенливо очи към мен.
	— Да. — Свенливостта му внезапно се превръща в тъга. — Единствено мама знаеше за нас.
	Обръщам се към него и обвивам ръце около врата му.
	Джейк първоначално се сковава, сетне отвръща на прегръдката ми.
	— Толкова много ми липсваше — прошепва.
	— И ти на мен.
	— Макар да продължавам да смятам, че тотално си откачила.
	Разсмивам се, но не го пускам от обятията си.
	— Жалко, че не успях да се запозная с Ноа — казвам.
	Той се дръпва назад. По улицата до нас все още се движат коли, но тротоарите са пусти.
	— Не искам да го замесвам. — Изважда телефона от джоба си и му хвърля бърз поглед. — Тази вечер и без това е на смяна в болницата. Каза, че приключва в полунощ, което обикновено значи, че ще работи докъм шест сутринта.
	— Как се срещнахте?
	Лека усмивка се плъзва по устните на Джейк.
	— Бях на свиждане на мама и си купувах кафе, а той си беше забравил портфейла, така че взех и на него.
	— Значи е лекар?
	— Стажант.
	— Каквото и да означава това.
	— Учи за лекар и е на практика в болницата. Сега е в спешното отделение.
	— Секси.
	Той се усмихва до уши.
	— Да.
	Очите ми парят, но този път от сълзи на щастие.
	— Не мога да повярвам, че едва се прибра, а вече искаш да си ходиш — казва Джейк.
	Обхващам лицето си с длани.
	— Прекалено много хора се нуждаят от мен.
	— В Ембърфол — разсъждава на глас Джейк. — Тук също има хора, които се нуждаят от теб, Харп.
	— Да. — Правя пауза. — Защо не дойдеш с мен? Моля те.
	— Знаеш, че не вярвам на цялата тази история.
	— Вярваш поне мъничко.
	Той се изчервява.
	— Навремето вярвах, че Хари Потър е истински.
	— Ще видиш. Само да стане полунощ и ще видиш.
	— Дори този магически боец да се появи…
	— Не е магически.
	— Хубаво. — Джейк врътва очи. — Дори този _напълно обикновен_ боец да се появи, не мога просто ей така да замина. Осъзнаваш ли изобщо какво ме молиш да направя?
	— Знам само, че тук не си в безопасност — отговарям. — Съвсем скоро Лорънс ще те накара да му донесеш още от онези бижута.
	Той се сепва, но не казва нищо. Седим мълчешком. Някъде в далечината отеква женски крясък.
	Не след дълго магазинът зад нас затваря и мракът ни обгръща изцяло. Сгушила съм се в Джейк. Топлината на тялото му и ритмичното му дишане ме унасят в дрямка.
	— Харпър!
	Ококорвам очи. Улицата тъне в непрогледна тъмнина и съм се вкочанила от студ.
	— Почти полунощ е — казва Джейк. — Трябва ли да правиш нещо, за да се появи?
	Адреналинът ме разсънва за секунди.
	_Почти полунощ е._
	Грей ще дойде всеки момент. Няма връщане назад. Навярно повече няма да видя Джейк.
	Дишането ми е трескаво и забързано. Обхождам с поглед тъмната улица, тесния вход на магазина.
	Явно доловил паниката ми, Джейк казва:
	— Харпър, все още има време да се приберем. Няма нужда да ходиш никъде.
	— Колко е часът? — сопвам се аз.
	— Единайсет и петдесет и девет.
	Преглъщам сухо. Естествено, че Грей ще ме държи под напрежение до последната минута.
	Не знам как да постъпя. Джейк ме хваща за ръката.
	— Спокойно — казва. — Сама си реши.
	Броя до шейсет.
	После пак, за всеки случай. И пак.
	Нито следа от Грей.
	Задавен звук се изтръгва от гърлото ми.
	— Спокойно — повтаря Джейк.
	Удрям го в рамото.
	— Изобщо не съм спокойна.
	Случило се е нещо.
	Грей ще дойде. Знам го.
	— Да почакаме още малко — казвам. — Само още малко.
	Чакаме цяла нощ.
	Грей така и не се появява.


>	Четиридесет и шеста глава
>	Чудовище


>	Четиридесет и седма глава
>	Харпър

	Спомням си онзи момент в конюшнята зад странноприемницата, когато внезапно усетих всичко около себе си съвсем истинско и животът ми във Вашингтон избледня като далечен сън. Фантазия.
	Това чувство ме връхлита отново. Този път обаче фантазията е Ембърфол.
	Изминаха два дни, а от Грей няма и помен. Прекарах толкова време пред входа на магазинчето отсреща, че собствениците повикаха полиция. Сто пъти пребродих улиците, по които минахме. Чаках го в малката уличка, където се озовахме най-напред.
	Вместо това би трябвало да помагам на Джейк да организира погребението на мама. Да се опитвам да открия татко. Да ровя из вещите на мама или да се моля в църквата.
	В четвъртък Джейк най-сетне се съгласява да покани Ноа на вечеря. Преравяме шкафовете и изнамираме макарони със сирене, няколко хотдога и две кутии зелен фасул.
	Тази храна още по-силно затвърждава чувството, че Ембърфол е просто плод на развинтеното ми въображение.
	Любовта между Джейк и Ноа ясно си личеше и на снимките, но на живо е повече от очевидна. Разбирам и какво е накарало брат ми да се влюби в него. Играем карти, а той ги разбърква с дългите си деликатни пръсти. Гласът му е плътен и някак успокояващ. Близостта и топлотата помежду им успява поне за малко да разсее угнетената и тъжна обстановка в апартамента ни.
	Ноа седи срещу мен. Не съм сигурна каква част от историята му е разкрил Джейк, но ми става болезнено ясно, когато казва:
	— Харпър, Джейк ми разказа за малкото ти приключение.
	— Да — отговарям уклончиво.
	Не мога да определя дали тонът му не е подигравателен, но съм убедена, че той също не ми вярва. А и след като Грей ми върза тенекия, Джейк съвсем отписа налудничавата ми история. Докато подготвях вечерята, дочух Ноа да употребява думи като _механизъм за справяне, бягство от реалността_ и _не знаеш какво е преживяла_.
	Ноа раздава картите. Играем на Луди осмици. Де да имах тесте от рисуваните на ръка карти на Грей, за да им кажа: _Вижте. Не си измислям._
	— Джейк спомена, че си предложила кралството да сключи съюз с несъществуваща страна — казва Ноа. — Не мога да отрека, че е доста изобретателно.
	— По-точно откачено — изсумтява Джейк. — Кой би се вързал?
	Набърчвам чело. Е, вярно, беше малко откачено, но свърши работа.
	— Замисли се — продължава Ноа. — Ако президентът обяви, че сме във война със страна, за която никога не си чувал, няма да се качиш на самолета да провериш дали наистина съществува, нали така? — Вдига рамене. — На какво, мислиш, се крепят всички конспиративни теории?
	Джейк ме поглежда.
	— Прекалено е умен за мен.
	— Вероятно е така — съгласявам се.
	Той се усмихва и ме сръчква закачливо по рамото.
	— Като говорим за умници, кога смяташ да се върнеш в училище? — пита ме Джейк.
	Ръцете ми застиват върху картите. Училището е последната ми грижа в момента. Даже когато ходех, мислите ми бяха окупирани от мама или от кашата, в която ни забърка татко. Въпреки всичко прилежно учех уроците си, но ме съмнява някой изобщо да е забелязал липсата ми.
	— Вече е април, половината учебна година е минала. Мислиш ли, че просто така ще ме приемат обратно?
	— Трябва да завършиш, Харпър. Ще ти намерим материали, за да се подготвиш за изпитите. Не можем вечно да разчитаме на торбата ти със съкровища. Ако въобще успеем да ги продадем, без да се набиваме на очи.
	Реалността непрекъснато ми напомня за себе си.
	_Добре дошла у дома._ Бих избухнала в смях, ако ситуацията не беше направо плачевна. Преди седмица бях принцеса и щях да спасявам кралство. Сега май се очертава да подавам молба за работа в близкия хранителен магазин.
	Някой заблъсква с юмрук по вратата.
	Джейк моментално скача на крака. Аз измъквам нож.
	— Леле! — възкликва Ноа и оставя картите си на масата.
	Джейк изшътква остро и прокарва пръст през гърлото си.
	— Лорънс? — прошепвам.
	— Не знам — отговаря брат ми.
	Отивам на пръсти до вратата и поглеждам през шпионката. Човекът от другата страна се е облегнал на рамката. Виждат се само черните му дрехи.
	Отмествам се малко встрани, стискайки с всичка сила ножа. Джейк е плътно зад гърба ми. Ноа не смее да помръдне от масата.
	— Кой е? — провиквам се.
	Зад вратата се чува раздвижване. После мъжки глас казва:
	— Милейди.
	Сърцето ми спира. Завъртам ключа.
	Първо виждам лицето му. Изпито и бледо, оцапано с кал — или нещо по-лошо.
	Сетне виждам и кръвта. Навсякъде е. По бронята му, по празната ножница на сабята му, по пелерината.
	— Грей — казвам. — Грей, добре ли…
	Залита напред. Поне петдесет килограма по-тежък е от мен, особено с бронята, но веднага хвърлям ножа и посягам да го уловя. Джейк внезапно се озовава до мен. С общи усилия сваляме Грей на пода и затваряме вратата.
	Струйки кръв се процеждат отвсякъде. Изпод бронята, около ботушите, през ръкавите му. Покапват по килима. Униформата му е разкъсана на няколко места. Дълбока рана зее на ръката му. Затворил е очи и едва диша.
	— Грей! — Искам да сложа ръка на гърдите му и да го разтърся леко, но ме е страх да не го нараня. — Грей, моля те.
	Той не реагира. Лек стон се отронва от устата ми.
	Ноа коленичи до мен. Взима ножа и лекарят в него проговаря:
	— Името му е Грей?
	Кимвам и Ноа продължава:
	— Грей, чуваш ли ме? Ще се опитам да разбера откъде идва всичката тази кръв.
	Без да чака отговор — не че има изгледи да получи такъв, — Ноа се залавя да реже кожените каишки по бронята на Грей. По кожата ясно личат следи от нокти. Каишките са хлъзгави от кръвта, но ножът ги прерязва с лекота. Най-горната вече се е скъсала.
	Ноа вдига очи към Джейк.
	— В шок е. Обади се на бърза помощ. — После поглежда мен. — Донеси кърпи.
	— Не — казвам на Джейк. — Не бива… не бива да се обаждаш.
	Трудно ми е да си представя, че в болницата просто ще се погрижат за Грей и ще го пуснат да си върви. Няма лична карта. Нито пък здравна застраховка. Ще ни засипят с въпроси, на които не можем да отговорим.
	Същите тези въпроси, които в момента са изписани по лицето на Ноа.
	— Моля те. — Гласът ми секва. — Моля те, помогни му.
	— Трябва да отиде в болница.
	Ноа срязва каишките от другата страна на бронята и я повдига.
	Всичкият въздух излита от гърдите ми. Каквото и да го е нападнало, е успяло да се докопа до крехката кожа под мишницата му и се е врязало в ребрата му. Под кръвта розовее разкъсан мускул.
	— Чисти кърпи — повтаря Ноа. — Веднага.
	Джейк се изстрелва към банята. Донася три. Ноа навива едната на руло и я притиска към раната. Със свободната си ръка проверява пулса на Грей.
	— Трябва да се обадиш. — Тонът му е строг. — Диша, но пулсът му е слаб. Загубил е много кръв.
	Ужас се чете по лицето на Джейк. Разказах му всичко за Страшния Грей, но е съвсем различно да го види със собствените си очи.
	Не искам да си помислям какво може да се случи, ако Грей се събуди в линейката. Казвал ми е, че нашият свят не му е напълно чужд, но да се събуди в шокова зала не е като да задига момичета от улиците.
	— Не е… не е тукашен. Няма да разбере какво става. Ченгетата ще го погнат. — Поглеждам Ноа. — Не можеш ли да го закърпиш?
	— С какво? — пита той. — С игла и конец ли?
	Наистина се вбесява, когато кимвам в отговор.
	— Дори да го направя, ще са му нужни антибиотици. Инжекция против тетанус. — Изражението му притъмнява. — Обаждай се, Джейк.
	Джейк се поколебава.
	— Мисля, че Харпър казва истината.
	— Тоест, той е принц от приказките ли? Това е истинска кръв. Харпър, вземи кърпата. Притискай силно.
	Заставам отстрани и долепям кърпата до ребрата на Грей. Прорезите са изключително дълбоки. Извръщам очи.
	— Това не е принцът, а гвардейският му командир — обяснявам аз.
	— Е, така вече може. — Ноа срязва ръкава му. — И тази рана е за шиене.
	— Не можеш ли да…
	— Не! — Той сякаш не може да повярва, че изобщо го обсъждаме. — Ще са ми нужни един куп неща!
	— Мога да изтичам до вас — намесва се Джейк. — Или… до аптеката?
	— До _аптеката_ ли? Шегуваш се, нали? — Ноа изругава и отрязва парче от третата кърпа. — Не мога да го направя. Може да умре. Може да…
	Грей поема свистяща глътка въздух и повдига клепачи.
	— Всичко е наред — прошепвам. Хващам ръката му и я обгръщам с длани. Кожата му лепне от кръв. Толкова е блед. — Всичко е наред. Ще се оправиш.
	Аз самата не вярвам на думите си.
	Очите му се затварят още преди да съм завършила изречението.
	Отново се обръщам към Ноа.
	— Умолявам те.
	— Може да си загубя работата. Може да…
	— Моля те — обажда се Джейк.
	Ноа изпуска гневно въздуха от гърдите си и съм убедена, че ще откаже. Вдига кърпите, за да провери кървенето, после отново ги притиска към раните.
	— Джейк, вземи ключовете от задния ми джоб. Нещата ми са до бюрото в спалнята…
	— Знам къде са.
	Джейк грабва ключовете и се втурва към вратата.
	Преди да я е затворил, Ноа се провиква:
	— Хей, Джейк.
	— Да?
	— Побързай.

	* * *

	Състоянието на Грей е стабилно.
	Поне според Ноа. Преди половин час двамата с Джейк го пренесоха в спалнята, защото Ноа се нуждаеше от повече светлина, докато го шие.
	Бронята на Грей е на пода в ъгъла на кухнята. Когато Джейк излезе, Ноа понечи да я среже, но аз го спрях и внимателно разкопчах каишките. Каквото и да се е случило в Ембърфол, по всичко личи, че бронята все още ще му е необходима.
	Ноа изпрати Джейк до аптеката, а аз се мъча да отмия кръвта от оръжията на Грей: камата на колана му и комплектът ножове за хвърляне.
	Внезапно ме връхлита ужасна мисъл. Щом Грей е тук, означава ли това, че Рен е мъртъв?
	Подреждам ножовете върху кърпата и отивам в спалнята.
	Грей все още е в безсъзнание, мъртвешки бледата му кожа се слива с чаршафите и кърпите под него. Тъмната му чорлава коса е разпиляна по възглавницата. За пръв път го виждам толкова уязвим и безпомощен. Тялото му е осеяно с белези, които обаче не могат да се сравняват с дълбоките резки по гърдите му. Без бронята и оръжията си изглежда сякаш се е смалил. Страшния Грей вече е само спомен.
	Стаята мирише на йод и кръв. Ноа е приключил с шевовете по ребрата на Грей и се е заел с прореза на ръката му.
	— Извадил е късмет, че не е засегнато сухожилие. Него нямаше да мога да закърпя — казва с тих глас Ноа.
	— Ще се оправи ли?
	— Кръвното му налягане все още е ниско. Нужен му е около литър кръв. Както и венозни системи.
	Долавям нотка на раздразнение в тона му.
	Не зная дали му дължа извинение, или благодарност. Всъщност и двете.
	— Ще оживее ли? — прошепвам.
	— Поне засега, да. През следващите няколко дни трябва да го следим за инфекция. Ще се почувствам по-добре, когато се събуди и сам ми каже името си.
	_Аз също._
	— Благодаря ти — промълвявам. — Признателна съм ти.
	Нито дума. Не познавам Ноа достатъчно добре, за да знам как да тълкувам мълчанието му. Тъкмо се каня да изляза от стаята, когато казва:
	— Не исках да ти вярвам. Джейк е този, който си пада по филми за супергерои. Аз съм здраво стъпил на земята.
	— Добре.
	Не съм сигурна накъде бие и гласът ми съвсем ясно го показва.
	— Целият е в белези. — Ноа ме поглежда през рамо. — Никоя от раните не е шита в болница. — Пауза. — Същото важи и за тази на лицето ти.
	Не му отговарям.
	— Дрехите му нямат етикети — продължава Ноа. — И оръжията му… определено не са от стомана.
	— Какво се опитваш да кажеш?
	— Не знам. Може би, че историята ти вече не ми се струва чак толкова смахната.
	Е, пак е нещо.
	Входната врата се отваря с трясък.
	— Върнах се — провиква се Джейк. — Отскочих и за кафе.
	— Остава ми само още един шев и съм готов — казва Ноа. — Идвам след малко.
	Отивам да помогна на Джейк.
	Донесъл е четири кафета от магазинчето на ъгъла. Явно е очаквал Грей да е чисто нов, когато се прибере.
	Понякога брат ми е просто очарователен, без дори да го осъзнава. Хвърлям се върху него и го прегръщам.
	— Това пък защо е? — пита озадачено той.
	— Купил си четири кафета.
	— Ох, вярно. — Изглежда сконфузен. Поглежда ме и понижава тон. — Отпред е спряла кола. Мисля, че може да са хората на Лорънс.
	Полазват ме ледени тръпки.
	— Защо?
	Изведнъж от спалнята долитат викове и лампата примигва.
	— Чакай! — крещи със задавен глас Ноа. — Джейк… помощ…
	Двамата с Джейк едва не се сблъскваме, опитвайки се да се доберем до спалнята. Грей се е изправил и е приковал китката на Ноа към гърдите му. С другата си ръка го е стиснал за гърлото.
	Все още е блед като платно.
	— Веднага ми кажи къде съм.
	— Пусни го!
	Джейк се хвърля напред.
	— Чакай!
	Сграбчвам го за ръката, а той просто ме повлича със себе си. Грей ни стрелва с очи. Едва се държи на краката си, но не изглежда готов да се откаже.
	Положението започва да става напечено.
	— Грей… всичко е наред…
	— Спокойно — изрича сподавено Ноа. — Опитвах се да… помогна…
	— Махни си ръцете от него — озъбва се Джейк.
	Отскубва се от мен и се спуска към Грей.
	— Командире! — изкрещявам аз. — Пусни го.
	Той се подчинява. Обхожда ни с поглед, опитвайки се да установи кой е лошият.
	— Добре съм — изстрелва Ноа. — Събуди се и не знаеше къде се намира. Не ме е наранил.
	Джейк се поуспокоява и отстъпва назад.
	— Добре, добре.
	Приближавам се към Грей, който продължава да наблюдава двамата непознати мъже. Дишането му е накъсано и по челото му е избила пот. Навярно единствено адреналинът го държи на крака.
	— Легни — казвам. — Беше в безсъзнание повече от час.
	— Къде са оръжията ми?
	— В кухнята. Ще ти ги донеса.
	— Не е добра идея около него да има оръжия — изсумтява Джейк.
	Грей веднага се наежва.
	— Спри! — казвам. — Джейк, защо не свършиш нещо полезно? Донеси му фланелка. — Оглеждам окървавените панталони на Грей. — И някакво долнище.
	— Върви. — Ноа отново пуска в действие успокояващия си докторски тон. — Ще се оправим.
	Джейк напуска стаята.
	— Седни — казвам на Грей. — Моля те. Всеки момент ще се свлечеш на пода.
	Той полека се настанява в края на леглото.
	— Не знаех дали ще успея да те открия.
	— Успя.
	Сядам до него. Изгарят ме куп въпроси за Рен, за Ембърфол, но сега не е подходящият момент да го засипя с тях.
	— Може ли да ти измеря кръвното? — пита Ноа.
	Вече е сложил стетоскопа в ушите си.
	Грей ме поглежда въпросително.
	— Доктор е — успокоявам го аз. — Заши те. Няма да те нарани.
	Той кимва. Ноа сяда обратно на стола си до леглото. Увива маншета на апарата за кръвно налягане около ръката на Грей и започва да го надува. И тримата мълчим, чува се само съскането на помпата.
	Накрая не се сдържам и питам:
	— Чудовището ли беше? — Сърце не ми дава да го нарека Рен. — То ли ти причини това?
	Бавно кимване.
	— Мислех си, че има план.
	— Закъсня.
	Ноа изпуска въздуха от маншета.
	— Деветдесет и пет на петдесет. Все още е твърде ниско. — Пауза. — Но сега разбирам защо не искаше да го водим в болницата.
	Думите на Грей не излизат от главата ми.
	— Как така е закъснял?
	Той поклаща глава и поема дълбоко дъх.
	— Скочи от крепостната стена. Преобрази се във въздуха. Този път… има криле.
	— Моля те, накарай го да легне — тихо казва Ноа.
	_Скочи от крепостната стена._
	Рен е пожертвал себе си, за да предпази хората.
	Направил е един последен опит да надвие Лилит, ала отново се е провалил.


>	Четиридесет и осма глава
>	Харпър

	Грей отказва да легне.
	Едва успявам да го накарам да седне. Присъствието на Джейк като че ли го напряга. Двамата непрестанно си разменят недоверчиви погледи.
	Преди малко Ноа превърза шевовете върху гърдите и ръката на Грей. Сложи три таблетки ибупрофен на масичката до леглото и каза:
	— Ще поуспокоят болката. Ако искаш нещо по-силно, ще се наложи да отидеш в болницата.
	Грей взе хапчетата с думите:
	— Благодаря ти, лечителю.
	Схруска ги като бонбони и направи кисела физиономия, преди да съм успяла да му донеса чаша вода.
	Ноа го изгледа невярващо, а Джейк набърчи чело.
	Всички сядаме да пием кафе на кухненската маса. Ръцете на Грей все още треперят, но лицето му постепенно възвръща цвета си. Може би кофеинът също върши работа. Зелената тениска на Джейк му е доста тясна, но долнището му е точно по мярка. Като се изключи камата до чашата му, изглежда досущ като колежанин с махмурлук. Трудно ми е да си представя, че това е същият онзи стриктен и строг гвардеец, когото познавам от Ембърфол.
	Джейк седи с кръстосани ръце срещу него. По изражението на Ноа е изписано любопитство.
	Чувствам се като пълна глупачка. Трябваше по-рано да се досетя какво е намислил Рен.
	— Защо не ми е казал?
	— Какво щеше да промени това?
	Не знам. Може би щях да остана.
	Рен знаеше, че не мога да изоставя Джейк и майка си. Опитвал се е да ме предпази.
	— Слушала си на какво е способно чудовището — продължава Грей. — За всички животи, които е отнело. Мисля, че Рен се срамува от себе си. — Пауза. — По-точно _се срамуваше_ от себе си.
	Думите му ме стряскат.
	— Защо говориш за него в минало време?
	— Когато се преобрази в чудовището, Рен не осъзнава действията си. — Грей се размърдва в стола и слага ръка на ребрата си, сякаш за да се овладее. — Нападал е много от момичетата преди теб. Някои от тях не оцеляха. С времето намерих начин да го отвеждам към по-безлюдните части на кралството, но… — Потреперва от болка. — Сега дворецът е пълен с хора. Успяха да се скрият, но съществото съвсем скоро ще ги открие.
	Пред очите ми изникват Фрея и децата, Джеймисън, Зо. Всички, към които така силно се привързах.
	— Загина ли някой?
	— Да. — Гласът му е мрачен. — Помъчихме се да го изведем от двореца, но той може да лети, а ние — не. Стрелите не пробиват кожата му. Ноктите му са остри като бръснач. Грабна ме от гърба на коня. Намушках го в крилото, но това не го спря. Щеше да ме разкъса.
	— Как се измъкна? — пита Джейк.
	— Преминах от другата страна. — Пауза. — Дойдох тук.
	— Защо?
	Тонът на Джейк е укорителен и не съм сигурна, че разбирам каква е причината.
	— Защото тя е единствената ни надежда.
	— Искаш да се върна — прошепвам.
	— Не — избухва Джейк. — _Не._
	Всички се втренчваме в него.
	Джейк обляга ръце на масата.
	— Избий си от главата, че ще те пусна да отидеш с него, Харпър. Та той буквално се свлече на прага ни преди два часа. Ако Ноа не беше тук, досега да е умрял. Не чу ли, че чудовището е щяло да го разкъса на парченца?
	— Да, но…
	— Няма _но_. Чуваш ли се изобщо? — Извръща гневен поглед към Грей. — Защо смяташ, че тя може да спре това създание, щом ти самият не си успял?
	— Говориш така, сякаш се опитвам да я вербувам за армията си. Грешиш.
	— Не ме интересува. Той е чудовище. Харпър няма как да се влюби в него _сега_. Достатъчно преживя. Не може да ти помогне.
	Обичам Джейк, но в неговите очи завинаги ще си остана малката беззащитна Харпър, която има нужда от закрила.
	В случая обаче има право. Щом Рен вече се превърнал в чудовище, не мисля, че има с какво да помогна. Не мога да се влюбя в кръвожаден звяр.
	— Ами Карис Луран?
	— Кралицата дойде в двореца сутринта, след като ти си замина. Не успяхме да я заблудим. Разкри тайни, известни само на нея и краля на Ембърфол. Даде на Рен една седмица да евакуира хората си.
	— Но сега всички се крият от чудовището.
	— Да, милейди.
	— А Лилит?
	— Чародейката — прошепва Ноа.
	Изглежда запленен от разговора ни. Не знам дали вярва и на думичка от казаното, но ми се струва, че _иска_ да повярва.
	— Лейди Лилит избяга. Сега Рен е магическо създание и е _способен_ да я убие.
	Нея и всички, изпречили се на пътя му.
	— Имаме ли армия все още? Колко души загинаха?
	— Само войниците, които тогава бяха на пост. Хората не знаят, че чудовището всъщност е принцът. Мнозина го смятат за мъртъв. Някои от стражите чуха думите на кралицата. Плъзнаха слухове, че няма никакъв съюз.
	Внимателно обмислените ни планове са били напразни.
	— Какво очакваш от Харпър? — сопва се Джейк. — Да се появи като принцеса на бял кон ли?
	— Да — отвръща без заобикалки Грей. Насочва поглед към мен. — Хората ти имат нужда от теб.
	_Хората ми._ Вторачвам се в него. Все така блед е, но погледът му е бистър.
	Обръщам се към Ноа.
	— След колко време Грей ще може да се бие?
	Докторът изглежда стъписан.
	— Да се бие ли? Та той дори не трябва да се изправя.
	— Щом мога да ходя, значи мога и да се бия — заявява Грей.
	— Няма да ходиш никъде! — обажда се Джейк.
	Прекосявам кухнята и взимам остатъците от бронята на Грей.
	— Напротив. Не можах да… — Не ми достига въздух. — Не можах да спася мама, но все още има шанс да спася тях.
	Когато ги слагам на масата пред Грей, Джейк ме сграбчва за ръката и ме завърта към себе си.
	— Няма да стане, Харпър. Не ме карай да те завлека в стаята ти и да те заключа…
	Преди да е успял да довърши изречението си, Грей извива ръката му зад гърба и опира върха на камата зад ухото му.
	— Не си го и помисляй — казва.
	Глупавият ми брат ме поглежда с изцъклени очи.
	— Сега разбра ли защо го наричам Страшния Грей?
	— Пусни ме — процежда през зъби той.
	Отмествам поглед към Грей.
	— Пусни го, преди да си се наранил. Ще ти помогна да си сложиш бронята.
	Грей сяда обратно на стола и отново потреперва.
	— Ако продължаваш в същия дух — подхваща Ноа, — ще си разкъсаш шевовете.
	— Харпър — казва със суров тон Джейк, но не посмява да ме докосне. — Не можеш да го направиш.
	— Мога. — Коленича и подавам на Грей ботушите му. — И ще го направя.
	Когато най-сетне нахлузва бронята си, Грей е плувнал в пот и едва си поема въздух. Искам да го помоля да почака, но по погледа му познавам, че няма да го стори. Даже да не тръгна с него, той пак ще си замине. Няма кой друг да защити хората на Ембърфол.
	През цялото време Джейк не обелва нито думичка. Просто ни наблюдава безмълвно от кухненския плот.
	— Почакай поне до сутринта — казва Ноа. — Шевовете са твърде крехки.
	— Не разполагам с толкова време, лечителю — отговаря запъхтяно Грей. — Ембърфол разчита на мен.
	— Как ще я предпазиш, ако ви нападнат? — пита Джейк.
	— Ще внимаваме — казва Грей.
	Подпира се на масата, за да се изправи на крака.
	— Щели да внимават. Това е лудост!
	На вратата се почуква и всички замръзваме на място.
	Наближава полунощ.
	Какво каза Джейк, когато донесе кафето?
	_Отпред е спряла кола. Мисля, че може да са хората на Лорънс._
	Поглеждам Джейк.
	— Какво ще правим? — прошепвам.
	Не му остава време да ми отговори. Двама въоръжени мъже разбиват вратата и нахълтват вътре.
	— Огърлиците струваха цяло състояние. Някакви номерца ли ни въртиш?
	Джейк ме натиква зад Грей. Ноа е плътно до гърба ми.
	— Нямаме повече — казва Джейк.
	— Кой е тоя? — пита единият непознат.
	Грей посяга към оръжието си.
	Изщраква петлето на пистолет. Сабята няма шанс пред куршумите. Всичко се случва прекалено бързо. Трябва ни план на действие. Трябва ни…
	В стаята отеква изстрел.
	Отварям очи и се озоваваме в гората. В далечината виждам да горят факлите на двореца. Ушите ми все още кънтят.
	Всички сме на същите места, на които бяхме в кухнята: Грей и Джейк са пред мен, а Ноа е плътно до рамото ми. До един сме запъхтени и в шок. Сърцето ми бие лудо.
	— Какво стана? — пита Джейк. — Къде сме?
	— В Ембърфол — прошепвам.
	— Ама… как така?
	— Чакайте — казва Ноа. — Чакайте.
	Звучи паникьосан. Добре си спомням това чувство.
	Грей се обръща към мен. Дори в мрака кожата му е плашещо бледа.
	— Да вървим. Войниците на Карис Луран са наблизо. Дворецът може да е… — Замижава за миг. — Трябва да вървим.
	В следващия момент започва да се олюлява като пиян.
	Джейк за пореден път го улавя, преди да се е сгромолясал на земята.
	— Така ли щеше да те пази? — избухва той.
	Но тъй като никога не остава безучастен, премята ръката на Грей през рамото си и го изправя.
	— Хей, вие там! Стойте!
	Трима войници изникват между дърветата. Насочват лъковете си към нас. Не мога да ги разпозная в мрака.
	— Това е командирът! — провиква се единият. — Лейтенанте!
	Грей изобщо не помръдва.
	Съмнявам се да ме разпознаят в това облекло. Определено никой от тях не познава Джейк и Ноа. Положението ни никак не е розово.
	Четвърти войник се появява от гъсталака и насочва сабя към нас.
	— Какво търсите тук?
	Него вече го познавам. Слава Богу!
	— Джеймисън!
	Обзема ме такова облекчение, че едва не се затичвам да го прегърна.
	Той ме вижда и примигва объркано.
	— Принцесо! — Оглежда ме от глава до пети, сетне се обръща към войниците. — Свалете оръжията.
	Те снижават лъковете, но не докрай.
	Това достатъчно ясно ми показва колко съм паднала в очите им.
	Допреди минута бях в кухнята си, а сега отново съм принцеса Харпър. Ако не се стегна, съвсем ще затвърдя подозренията им.
	— Командир Грей е ранен. Нуждае се от помощ.
	— Видяхме чудовището да го напада. Търсихме тялото му навсякъде. Помислихме, че е мъртъв.
	Очевидно чака обяснение.
	_Мисли, Харпър. Мисли._
	— Тъкмо пътувахме към двореца, когато чудовището нападна каретата ни — започвам аз. — Наложи се да продължим пеша. Натъкнахме се на командир Грей по пътя. За щастие, съм довела и лечителя си.
	Поглеждам Ноа.
	Той ме зяпа недоверчиво.
	_Моля те_, казвам си наум. _Моля те, не прецаквай всичко._
	Питам се как ли би постъпил Рен на мое място.
	— Накарай хората си да пренесат командира — продължавам. — Лечителят ми ще има нужда от инструменти.
	— Харпър! — изсъсква Джейк.
	Всички войници се обръщат към него и повдигат леко лъковете.
	— Кой е този? — пита Джеймисън.
	Обхождам с поглед сабята в ръката му. Заредените стрели. Карис Луран е разбила на пух и прах доверието, което двамата с Рен толкова дълго се борихме да извоюваме.
	— Това е брат ми — казвам. — Принц Джейкъб. Наследник на трона на Диси. Капитан на… Кралската армия. Дочухме за лъжите на Карис Луран и сме дошли да се бием.
	Джеймисън се позамисля, но все пак кимва на Джейк.
	— Простете ми, Ваше височество. Всички сме на нокти. Носят се слухове, че в гората се укриват войници на Сил Шалоу. А и чудовището е някъде наблизо.
	— Прощавам ти — казва Джейк.
	Пресягам се и го хващам за ръката.
	— Помогнете на командира — нарежда на хората си Джеймисън. После кимва и на мен. — Радваме се, че се завърнахте, принцесо. Ще ви придружим до двореца.


>	Четиридесет и девета глава
>	Чудовище

	_Харпър?_
	_Болка._
	_Сън._


>	Петдесета глава
>	Харпър

	В двореца цари почти непрогледен мрак — кепенците на всички прозорци са спуснати. Свещи горят из клаустрофобичните притихнали коридори. Двама от войниците отведоха Грей в лазарета, а Джеймисън лично ни съпровожда до спалнята ми.
	Стражите в дъното на коридора ме оглеждат подозрително, но Фрея тутакси се спуска да ме прегърне.
	— О, милейди! — казва тихичко тя, за да не събуди останалите. — Така се притесних. Наслушах се на какви ли не ужасни неща. Как е майка ви?
	Толкова е топла и мека. Ухае на вкъщи. Не осъзнавах колко отчаяно се нуждая от прегръдка, докато Фрея не ме пое в обятията си. Искам да остана там завинаги.
	— Почина. За малко да не успея да се сбогувам с нея.
	— Ох, колко тъжно! — Милва гърба ми с ръка. — Толкова съжалявам!
	После виждам Зо. Моят страж. Моята _приятелка_. Не знам дали ще го понеса, ако и тя ме погледне с недоверие.
	Зо се мята на врата ми с такъв устрем, че едва не ме събаря на пода.
	Очите ми се пълнят със сълзи.
	— Страшно ми липсваше.
	— Мислех си, че никога повече няма да те видя — възкликва тя. — Даже попитах командира дали може да те потърся.
	Джейк прочиства гърло и казва:
	— Ъм, Харп?
	Тонът му не е груб, но ме връща в реалността.
	— Извинявай. — Изпъвам гръб. — Зо, Фрея, това е брат ми Джейкъб. — Правя всичко възможно думите ми да прозвучат убедително, но не ми е никак лесно да въвлека брат си и приятеля му в тази измислица. — Принцът на Диси. И Ноа, личният лечител на краля.
	— О! — Фрея веднага прави реверанс. — Ваше височество. Милорд.
	— Добре дошли! — казва Зо.
	Джейк и Ноа безмълвно се взират в тях. И двамата продължават да изглеждат напълно шашнати.
	— Чудовището изпотроши каретата ни — казвам. — Ще си отдъхнем в покоите ми, докато Джеймисън намери стаи за Джейкъб и Ноа.
	— Да — отговаря Фрея. — Да, разбира се. Ще ви донеса храна.
	Зо внимателно ни оглежда и тримата.
	— Предполагам, ще са ви нужни и дрехи? — Поколебава се за секунда. Нотка на любопитство се прокрадва в думите й. — След като сте загубили вещите си?
	Фрея сляпо се доверява на всички, но Зо е доста по-схватлива. Определено усеща, че я баламосваме. Иска ми се да й кажа истината, но не мога да отнема единствената надежда на хората на Ембърфол.
	— Да — отвръщам. — Благодаря ти.
	Тя отново хвърля бърз поглед на брат ми и Ноа.
	— Да, милейди.
	Когато си тръгва, въвеждам Джейк и Ноа в стаята си и затварям вратата. В камината с пукот играят пламъци и всички свещи по стените са запалени.
	— Не вярвам на очите си — казва Ноа. — Ощипи ме да се събудя.
	— И ти мен — отговаря Джейк.
	Ноа го поглежда унило.
	— На теб поне ти се падна ролята на принца. А аз съм един нищо и никакъв лечител.
	— Да се разменим тогава, все ми е тая. Не държа да съм фалшив принц. — Джейк кръстосва ръце пред гърдите си. — Кога ще ни върне у дома твоят приятел?
	Тонът му ме изнервя.
	— Където преди малко се опитаха да ни застрелят? Няма да е лошо да почакаме малко.
	Той се сепва и извръща поглед.
	— Не можем да останем тук, Харпър.
	— Е, аз не мога да ви отведа вкъщи, а на Грей му е нужна почивка.
	Ноа се е изправил пред камината. Прокарва ръка по полицата над нея.
	— В миналото ли сме? — Набърчва чело и поклаща глава. — Това е нелеп въпрос. Невъзможно е. Но и това тук е невъзможно…
	— Наричат го _другата страна_ — опитвам да обясня аз. — Или по-скоро нашата страна е другата страна. Световете ни някак съществуват паралелно.
	Незабавно трябва да разбера какви слухове са плъзнали из кралството. В какво състояние е армията ни. Какви ги е наговорила Карис Луран. Едва се върнах тук, а вече се чувствам изтощена.
	Преравям дрешника на Арабела за панталоните от еленова кожа и плетените пуловери, които свикнах да нося, когато се дуелирам с войниците.
	— Добре, слушайте — провиквам се през леко открехнатата врата. — След малко Фрея ще донесе храна и дрехи. Облечете ги, за да не биете толкова на очи. Хапнете, ако сте гладни. Полегнете си. Намерете си някакво занимание. Само не се бъркайте в неща, които не разбирате.
	— Ти какво ще правиш през това време?
	Гласът на Джейк звучи скептично.
	— Ще се опитам да разбера къде е чудовището. Заедно с войниците на Рен трябва да измислим как да предпазим хората.
	— Така ли било?
	Слагам жилетка върху блузата си и я закопчавам.
	— Да. Точно така. Няма кой друг да поведе тези хора.
	— И смяташ, че ти можеш?
	Не. Нямам представа.
	— Да — заявявам. Измъквам колана с камата от шкафа под роклите и го усуквам два пъти около кръста си. — Голяма трудност ли ще ти представлява да не се забъркваш в неприятности, докато ме няма?
	— Харп… ама ти за коя се вземаш? — изпуфтява Джейк.
	— Принцеса Харпър — казвам. — А ти си брат ми, принцът на Диси, така че започни да се държиш като такъв.
	— Как да се държа като принц? Даже не знам _къде съм_!
	— Намираш се в Ембърфол. Да се държиш като принц, означава да си арогантен всезнайко, а на теб това ти идва отвътре.

	* * *

	Дворецът гъмжи от хора, избягали от създанието. Войниците на Карис Луран са се изнесли на изток от планината, преграждайки пътя към прохода. Всички, дръзнали да се сражават с тях, са посечени. Веднъж дневно между градовете се разпращат съобщения — вестоносците пътуват в групи по трима. Много от тях не се завръщат. Все повече хора вярват, че Рен е мъртъв, че кралят на Ембърфол е мъртъв. Мнозина от тях смятаха и мен за мъртва.
	Дочух слуховете, че Рен не е истинският престолонаследник, че армиите на Сил Шалоу ще опустошат Ембърфол, че след завръщането на звяра бягството е невъзможно.
	Казвам им, че моето кралство също е било нападнато от създанието и едва не сме загинали по пътя насам. За щастие, водя със себе си добър лечител — фактът, че Грей все още е сред живите, е достатъчно доказателство за това.
	Не можем да избягаме, защото рискуваме да ни разкъса чудовището. Не можем и да останем тук, защото армията на Карис Луран ще ни нападне всеки момент.
	Хората ни са изтощени и уплашени, нуждаят се някой да им покаже пътя. Дори най-опитните войници чакат да получат заповед.
	Всяка следваща история за чудовището е по-ужасяваща от предишната. Не зная къде свършва истината и заговаря страхът. Мога само да слушам. Да успокоявам.
	И да се тревожа.
	Когато се завръщам в спалнята си, установявам, че е минал не час, а цели четири. Джейк и Ноа са задрямали на леглото ми. Не си спомням кога за последно съм спала. Напук на пулсиращата болка в крака, излизам от стаята и се запътвам към лазарета.
	Вътре заварвам само Грей. Спи на тясно легло в далечния ъгъл, завит с тънко муселиново одеяло. Мека утринна светлина нахлува през прозорците на приземната стаичка.
	Внимателно придърпвам стол до леглото му. Дървото лекичко изстъргва по камъка — достатъчно да го събуди.
	— Извинявай — прошепвам. — Опитвах се да съм тиха.
	Той замижава и плъзва ръка по лицето си. Тъмна брада е набола по челюстта му. С мъка се повдига и сяда. Гол е от кръста нагоре, но превръзките на Ноа все още опасват гърдите и предмишницата му.
	— Нямаше нужда да ставаш — казвам. — Дойдох само набързо да те погледна.
	Очите му се спират върху лицето ми.
	— Струва ми се, че ти имаш по-належаща нужда от сън от мен.
	— Може и така да е. — Не е сега моментът да спя. Не и когато животът на всички в двореца е заложен на карта. — Нали каза, че Карис Луран е дала на Рен една седмица да изведе хората си от Ембърфол? Минали са три дни. Рен имаше ли план как да я победи? Как възнамеряваше да постъпи?
	Грей поклаща глава.
	— Бихме обрекли войниците си на сигурна смърт, ако ги изпратим срещу нейните. Последната му заповед бе генералите да евакуират хората. Да ги качат на кораби и да ги отведат към южните брегове.
	Можел е да спаси хората си единствено като се предаде. Познавайки Рен, добре знам какво му е коствало да вземе подобно решение.
	— Ако пробваме да го направим сега, чудовището ще ни нападне.
	— Или войниците на Карис Луран.
	— Дали ще нападне и тях?
	— Може би… но ще убие и много от нашите. Обикновено не подбира плячката си. Успях да го раня. Това може да ни спечели малко време, но няма как да сме сигурни. — Вдига очи към мен. — Поговори ли вече с някого?
	— Разбира се. Говорих с всички. Ще се срещнем с генералите по обяд.
	Смесица от изненада и тъга се изписва по лицето му.
	— Какво? — питам. — Какво има?
	— Нищо — тихичко отвръща той. — Радвам се, че те срещнах, милейди. Наистина.
	Страните ми пламват.
	— Благодаря ти, Грей.
	— Не бях сигурен дали ще дойдеш с мен, когато узнаеш истината. — Пауза. — Но и сега не виждам изход от ситуацията.
	Усмихвам се вяло.
	— Тайно се надявах да имаш план за действие.
	И по неговите устни се плъзва тъжна усмивка.
	— Принцът е този, който съставя плановете. Аз просто изпълнявам заповедите му.
	— Какво би сторил Рен? — питам.
	— Най-вероятно би наредил на войниците да убият създанието. Или поне да го отведат надалеч от „Айрън роуз“. Каузата е изгубена и в двата случая. Ако не от чудовището, хората ще бъдат погубени от войските на Карис Луран.
	_Изгубена кауза._ Досущ като скока на Рен от крепостната стена.
	— Аз ще го направя. Ще взема Воля. Бърз и издръжлив е. Ти изведи хората оттук.
	Грей ококорва недоумяващо очи.
	— Нямах това предвид…
	— Не се тревожи. — Поемам глътка въздух. — Седмици наред уверявам хората, че ще им помогна. Време е да им докажа, че това не са били просто празни приказки. Изборът си е мой.
	— Ще дойда с теб.
	— Не! Грей…
	— Това пък е _моят_ избор — категорично отсича Грей. — Най-напред ще погне мен. Мисля, че ме разпознава дори преобразен.
	— Ранен си. Мога да ти заповядам да останеш тук.
	— Всъщност не можеш. Принц Рен ме освободи от клетвата ми. Вече не служа на никого.
	— Наистина ли?
	— Да.
	Въпреки всичко е останал. Върна се за мен.
	В този момент пред мен не стои командир Грей, верният до гроб страж на принца на Ембърфол. Няма я униформата му, оръжията, подчинените му гвардейци. Той е просто Грей и аз съм просто Харпър.
	Тъмните му настойчиви очи не се отклоняват и за миг от моите.
	— Мислиш ли, че все още има шанс проклятието да бъде развалено? — прошепвам.
	— Трябва да зададеш този въпрос на себе си.
	Рен е чудовище. Щом е готов да нападне дори Грей, значи от него не е останало нищо. Възможно ли е да се влюбя в един спомен?
	— Не знам.
	В изражението му се чете примирение.
	— Тогава не ни остава голям избор.


>	Петдесет и първа глава
>	Харпър

	Джейк е проблем.
	Не, може би проблемът е в мен. Напълно съм погълната от събитията и съвсем забравих за него.
	Двамата с Грей сме в оръжейната. Движенията му са все така сковани, но не е блед и плувнал в пот, какъвто беше снощи. Сънят му се отрази добре. Де да можех да кажа същото за себе си. Тъкмо когато закопчава колана със сабята около кръста си, Джейк и Дъстан се появяват на прага.
	Джейк е облякъл кожени панталони и кубинки, сложил е и палто. Дрехите му подхождат, а нацупената му физиономия го превръща в същински непокорен млад принц.
	— Изобщо имаше ли намерение да се връщаш? — тросва се той.
	— И аз се радвам да те видя. — Поглеждам Дъстан. — Остави ни, ако обичаш.
	Затварям тежката врата и тримата оставаме насаме в тясната стаичка.
	— Върнах се — казвам на Джейк. — Двамата с Ноа бяхте заспали. Как разбра, че съм тук?
	— Казах на стража, че трябва да говоря с теб. Ти не си единствената, която е чела „Игра на тронове“. И аз мога да се преструвам. — Изведнъж осъзнава, че обличам броня върху дрехите си. — Какво правиш?
	— Налага се да излезем за няколко часа. Заключете се в стаята. Веднага щом се уверим, че е безопасно, Грей ще ви отведе у дома.
	_Надявам се._
	— Не. — Джейк ме поглежда кръвнишки. — Сега.
	— Това е важно, Джейк.
	— Това също. — Отмества очи към Грей, който прикрепва камата към колана си. — Ако не му наредиш незабавно да ни прибере, ще разкажа на всички истината за теб.
	Грей изпъва гръб и пристъпва към Джейк. Гласът му е равен и студен.
	— Бих те отвел на мига, но сестра ти ще се тревожи за теб. Така че ще го направя, когато е безопасно и Ембърфол не е изложен на непосредствен риск. Разбираш ли ме правилно?
	Джейк не му остава длъжен.
	— Не ме е страх от теб.
	— Не е и необходимо. Но ще се научиш да уважаваш сестра си и мен.
	— Не трябва ли да е обратното? Все пак аз съм принцът на Диси.
	Грей застива на място. Поглежда ме така, сякаш му се иска да ме удуши.
	Закривам лицето си с ръце и надниквам изпод пръстите си.
	— Извинявай.
	Той насочва гневния си поглед обратно към Джейк. Не думи, а отрова се сипе от устата му.
	— Простете ми, милорд.
	Самодоволна физиономия лъсва на лицето на Джейк.
	— Значи ще ни прибереш.
	— Уважавам титлата, която ти е дала сестра ти. — Грей извръща поглед и сваля по-къс нож от стената. — Не съм полагал клетва да ти служа и не съм длъжен да изпълнявам заповедите ти. — Пауза. — Един истински принц щеше да знае това.
	Брат ми понечва да възрази.
	— Джейк — избухвам аз. — Губим ценно време. Застрашени са човешки животи. Ще изтърпиш ли дванайсет часа? Толкова ли е трудно да поседиш до камината с гаджето си?
	— Първо ми кажи какво си намислила да правиш.
	Поколебавам се.
	— Ще се опитаме да отвлечем вниманието на Рен…
	— _Какво?_
	— … през това време хората ще се качат на лодките в Силвърмуун. Това е единственият начин да предпазим всички. Той познава Грей. Мисля, че ще разпознае и мен…
	— Харпър!
	— Не можеш да ме спреш — сопвам се.
	— О, повярвай ми, това вече ми се изясни. — Поема дъх, сетне оглежда стаята така, сякаш чак сега осъзнава къде се намира. — Просто… и на мен ще са ми нужни някои от тези неща.
	— Някои от тези неща ли?
	— Да — повтаря Джейк, сочейки стената. — Прекарах последните няколко седмици в борба за оцеляване. Не си мисли, че само ти можеш да се биеш.
	Не съм сигурна какво да отговоря.
	— Да не би да си въобразяваш, че ще похапвам торта с Ноа, докато ти рискуваш живота си? — озъбва се той. — Стига си ме зяпала. Идвам с вас.

	* * *

	Денят е толкова прекрасен, а ние сме тръгнали на лов за чудовища. Всичко наоколо е окъпано в слънчева светлина. Сезонът е към края си и температурата не се променя, когато прекосяваме гората. Само краските на листата преминават от червено и златисто в яркозелено. Съмнява ме Джейк изобщо да е забелязал.
	Придвижваме се бавно, за да не изостава. Навремето ме придружи на няколко урока по езда, но не достатъчно, че да добие нужните умения. Като видях каква физиономия направи Грей, докато се качваше на седлото, ми се струва, че темпото ни ще се отрази добре и на него.
	На тръгване Грей оборудва брат ми с две ками и сабя.
	— Яко — рече Джейк, когато командирът сложи колана със сабята на кръста му.
	Грей го стегна малко повече от необходимото и каза:
	— В случай че отново загубя своя.
	Трудно ми беше да оставя Зо, но й имам пълно доверие да изведе хората от двореца. Изгледа ме продължително, когато й наредих да се грижи за жените и децата, ала все пак се подчини.
	Искам да й кажа истината. Просто не знам как.
	Вече не ми е толкова чудно как Рен е успял да опази огромната си тайна от мен. Сърцето ми се свива при тази мисъл. Имам нужда да се разсея. Поглеждам Грей.
	— Дали ще имат достатъчно време да отведат хората в Силвърмуун?
	Той свива рамене, потрепервайки от болка.
	— Ако чудовището е успяло да излети, ще ги грабва един по един от въздуха.
	— Значи трябва да открием тази гад и да я убием — намесва се Джейк.
	Челюстта на Грей се стяга, но не казва нищо.
	— Извинявай — прошепвам. — Изненадана съм, че му позволи да дойде.
	Той ме стрелва с очи.
	— Как бих могъл да откажа на принца на Диси?
	Тонът му е остър и попада право в целта.
	— Ти беше в безсъзнание! Помислих си, че Джеймисън ще заповяда на войниците да ни убият! Нямах друг избор!
	Грей повдига вежда и пита:
	— Не ти ли хрумна да им обясниш, че е твой слуга? Или пък лакей?
	Отварям уста да възразя, но бързо я затварям.
	Грей не е приключил.
	— Роб, милейди. _Страж._
	— Избра да ме нарече принц обаче — озъбва се Джейк. — Свиквай с тази мисъл.
	Грей не му обръща внимание.
	— Наложник на лечителя, може би?
	Джейк изпухтява и бузите му порозовяват.
	— На Ноа страшно щеше да му хареса.
	В гората сме от часове. Движим се по главен път, а компания ни правят само птиците и малките животинки из храстите. Не сме срещнали жива душа.
	Всички се крият.
	— Наближаваме — казва Грей. Не мога да преценя дали тишината го тревожи, или обнадеждава. Посочва напред. — Нападна ни ей там.
	Виждам изпочупени клони. Кората на дърветата е изпръскана с нещо кафяво — с ужас осъзнавам, че това е засъхнала кръв.
	Бяла светлина блещука между листата.
	— Там! — Посочвам. — Грей, виждаш ли…
	Свиреп крясък пронизва въздуха.
	Неподвижната бяла светлина придобива облика на чудовищно четирикрако създание. Проехтява втори крясък и съществото се спуска към нас.
	Не мога точно да различа формите му. Знам само, че е грамадно. Джейк крещи името ми. Воля отстъпва назад. Изхлузвам се от гърба му.
	Грей ме сграбчва за ръката и ме придърпва на коня си. Обвивам ръце около кръста му.
	— Съжалявам! — провиквам се. — Съжалявам.
	Той забива пети в хълбоците на животното.
	— Хвани юздите — казва запъхтяно и ги натиква в ръката ми.
	Сетне изважда ножовете си.
	Пришпорвам коня към звяра. Не свалям поглед от него. Извисява се на поне два метра над нас. Главата му наподобява конска, с черни като въглени очи и закривени остри зъби. Люспи в цветовете на дъгата лъщят по кожата му, а над широките му рамене се издигат бели криле. Създанието е прибрало едното до тялото си, докато другото се влачи по земята. Сребристи нокти проблясват на предните му крака. Устремило се е към нас с бясна скорост.
	Едновременно ужасяващо и красиво е. Чувствам, че частица от Рен все още живее в него.
	Когато се приближаваме, то застава над нас, готвейки се да ни разкъса с хищническите си нокти.
	Грей е по-бърз. _Фиу-фиу-фиу!_ Ножовете политат от ръката му. Единият отскача от люспите, но другите два се забиват в кожата под крилото.
	Съществото надава вик и отмята глава назад.
	— Рен — изкрещявам. — Рен, моля те!
	— Крилете — казва Грей, останал без дъх. — Те са слабото му място.
	Рен — чудовището — се сгромолясва на земята. Всеки миг ще се изправи и пак ще ни се нахвърли. Мъча се да докопам юздите.
	Нищичко не виждам…
	Не мога да подкарам коня…
	Не мога да…
	Всичко се случва прекалено бързо…
	Джейк улавя юздите на коня ни.
	— Хайде! — провиква се. — Нали щяхме да го отвеждаме надалеч от двореца?
	Пришпорва коня си и се изстрелваме напред.
	Стъпките на чудовището отекват подире ни. Препускаме бясно през гората, юздите отново са в ръцете на Грей, а аз съм се вкопчила в бронята му.
	— Тича — задъхано казва Грей. — Не може да лети между дърветата.
	— Пак е дяволски бързо — отвръща Джейк.
	Сграбчил е коня за гривата и краката му подскачат нагоре-надолу. Съвсем скоро ще се озове на земята.
	Смразяващ кръвта крясък прозвучава зад гърбовете ни. Страхувам се да погледна. Конят на Грей се втурва още по-бързо напред.
	— Ще ни настигне — казва Грей.
	Прав е. Навеждам се и виждам белите криле на метри от нас.
	— Измъкни я оттук — изревава Джейк.
	Преди да съм успяла да кажа и дума, Джейк дръпва с всичка сила юздите и застава лице в лице с чудовището.
	— Хайде! — чувам го да крещи. — Какво чакаш?
	— Не! — Ще го убие. Рен ще убие брат ми. — Грей… не! Не можеш да…
	Той не намалява дори за секунда.
	— Моля те — не спирам да крещя аз. Опитвам се да измъкна юздите от ръцете му. — Умолявам те, Грей…
	Нещо остро се впива в бронята ми и ме издига нагоре.
	Крещя с пълно гърло. Конят изчезва под краката ми. Вятърът свисти в ушите ми. Закривените нокти са като от стомана. Едно по-рязко движение и ще прережат бронята ми на две.
	Оказа се, че Грей греши. Чудовището е ранено, но все пак може да лети.
	— Моля те, Рен. Това съм аз.
	Създанието надава крясък и се устремява нагоре. Виждам Грей да препуска под нас.
	Изваждам камата. Не мога да достигна крилете, но пък меката кожа до ноктите е на една ръка разстояние.
	— Не! — провиквам се.
	Замахвам с острието.
	Чудовището се снижава и заплясква трескаво с криле. Замахвам отново. Този път нокътят като че ли поотпуска бронята ми.
	Сетне отново затяга хвата си. Едва си поемам въздух.
	— По дяволите, Рен! Чуй гласа ми!
	Изведнъж се устремяваме право към Джейк. Брат ми е извадил и двете си ками, готов да…
	Забиваме се в него. Джейк и конят му се строполяват с трясък на земята.
	Рен се понася по въздушното течение и отново се извисяваме. Светът под нас се превръща в размазано петно.
	— Не! — изпищявам. Гласът ми е накъсан и пресипнал. Леденият вятър брули безпощадно бузите ми. — Не, Рен, моля те. Обичам те. Обичам те. Ще кажа каквото поискаш. Само престани, умолявам те.
	Думите ми остават нечути. Отново политаме надолу.
	— Спомни си! — продължавам аз. — Ти ме научи да стрелям с лък. Спаси живота ми в Силвърмуун. Научи ме да танцувам на ръба на онази скала.
	Той дори не трепва. Запращаме Грей на земята. Чувам виковете му. Размахва ръце в опит да ме улови.
	Безуспешно. Отново се понасям нагоре.
	— Моля ти се, Рен. — Пак забивам камата точно над нокътя му. Надава болезнен вик, но не ме пуска. — Спомни си. Спомни си. Моля те! Помниш ли, когато нападнах Лилит, за да те защитя? А когато ти показах как танцуваме в моя свят?
	Страхът засяда в гърлото ми.
	Внезапно осъзнавам, че той само сплашва Джейк и Грей. Ако искаше да ги нападне, отдавна щяха да са мъртви.
	И аз все още съм жива.
	Преставам да го мушкам с ножа.
	— Рен? — Гласът ми е задавен и накъсан. — Рен! Моля те!
	За момент всичко утихва.
	Точно тогава Джейк се обажда отдолу:
	— Хей! Пусни сестра ми!
	Рен се устремява с крясък към него и оголва зъби.
	— Не! — отчаяно се провиквам аз.
	Напразно. Политаме като снаряд към земята.
	— Моля ти се! Каза, че никога не би ми отказал нищо. Моля те, спри. _Моля те!_
	Рен подминава брат ми, без да го докосне.
	Дъхът ми секва. Получи се. _Получи се._
	Отново прелитаме ниско, но не с предишната бясна скорост. Краката ми опират в земята.
	Свободна съм.
	Претъркулвам се като парцалена кукла. Имам чувството, че ноктите му все още са впити в бронята ми. Тъкмо когато се изправям, създанието се приземява до мен.
	Страшно, но и прелестно същество. Отчасти дракон, отчасти кон, отчасти нещо, което не мога да назова. Само с един замах може да убие и трима ни. Нямам представа как да разваля проклятието. Нямам представа как да го спася.
	С крайчеца на окото си долавям раздвижване. Джейк се задава с по една кама във всяка ръка.
	Рен изглежда готов всеки момент да скочи отгоре му. Мекият бял пух под едното му крило е пропит с кръв.
	— Не! — провиквам се. — Джейк! — Заставам пред Рен и вдигам ръце. — Спри, Рен, спри.
	Той рие заплашително с крака. Драконовите му нокти оставят дълбоки бразди по земята.
	— Всичко е наред — продължавам.
	Гласът ми трепери. Прекрачвам напред.
	Пронизителният му крясък ме кара да замръзна на място. Протягам ръка.
	— Спокойно — прошепвам. — Аз съм, Рен. Спокойно.
	Той прави провлачена крачка към мен. Грей следи внимателно всяко негово движение, готов да се намеси.
	Зъбите на звяра са дълги колкото ръката ми. Главата му е колкото половината ми тяло.
	— Рен — прошепвам.
	Приближава се още повече. Вглеждам се в катранените очи на чудовището, но там не откривам и следа от Рен.
	Но _усещам_ присъствието му.
	Бавно протягам ръка към него, сякаш е куче, и му давам да ме помирише.
	Моля се наум да не отхапе китката ми.
	Създанието навежда глава. Замръзвам. Спирам да дишам.
	Притиска лице към гърдите ми. Усещам топлия му дъх върху коленете си.
	Слагам ръка на бузата му. С другата поглаждам долната страна на челюстта му. Люспите са като от коприна.
	— О, Рен.
	Сълзи потичат по страните ми. Той е тук. Спомни си коя съм.
	Но все още е чудовище.
	Проклятието не е развалено.


>	Петдесет и втора глава
>	Чудовище

	_О, Харпър!_
	_Ти се върна._


>	Петдесет и трета глава
>	Харпър

	Докато стоя до него и му говоря, Рен е послушен като кученце.
	Приближат ли го Грей или Джейк, поклаща масивния си врат и оголва зъби. Увещавам го да легне на земята, за да извадя ножовете на Грей от крилото му.
	Пръстите ми продължават да потреперват от адреналина и се порязвам на люспите му, но все пак успявам да изтръгна ножовете. Вадички кръв рукват по тялото му. Изглежда не изпитва болка.
	Рен отново обляга глава на мен.
	Всеки път, щом го направи, ме залива вълна от скръб.
	Измъчва се, а аз не мога да му помогна. Не мога и да го убия.
	Вдигам поглед към Грей.
	— Какво ще правим?
	Командирът отново е пребледнял. Чудя се дали след цялото това препускане не са се отворили раните.
	— За пръв път виждам чудовището да се успокоява. Не знам колко дълго ще продължи — казва.
	— Е, не можем да останем в гората завинаги.
	Сякаш някаква магия го държи близо до мен и се страхувам да помръдна, за да не я разваля.
	— Ако трябва да съм честен, милейди, не знам как да постъпим.
	Грей понечва да се доближи, а Рен моментално се извърта към него. Ниско ръмжене се изтръгва от гърлото му, сетне и онзи оглушителен птичи крясък.
	Конете отстъпват назад и мятат глави. Грей не се отказва. Вдига ръце във въздуха.
	— Ако в това чудовище е останала поне частица от теб, то тогава добре знаеш, че не ти мисля злото.
	Звярът пак изръмжава, но този път не така свирепо.
	— Харпър току-що извади ножовете ти от крилото му — обажда се Джейк. — Може би ще му е трудно да ти повярва.
	Грей не сваля очи от създанието.
	— Аз пък целият съм изподран от неговите нокти, така че май сме квит.
	Рен започва нервно да рие земята с крак, след което отстъпва назад.
	Надявам се да е в знак на примирие, но не съм убедена.
	Силен звук проехтява в далечината. Сякаш някой надува тромпет. Рен веднага наостря слух.
	— Какво беше това?
	— Това е бойната тръба на войниците на Сил Шалоу — отговаря Грей. — Тръгнали са в настъпление.
	Няма как да разберем дали хората ни са напуснали двореца. Удържахме чудовището, но не и войската на Карис Луран.
	Тръбата прозвучава отново.
	— Трябва да се уверим, че всички са избягали — казвам. — С колко време разполагаме?
	— Ако побързаме, може да ги изпреварим с около половин час.
	— Какво ще правим с това нещо? — намесва се Джейк.
	— Не знам. — Тъга прозира в гласа на командира. Вдига очи към чудовището. — Искаш ли да се върнеш в „Айрън роуз“? Искаш ли да си отидеш у дома?
	Рен прикляква и се изстрелва нагоре. Разтваря широко криле и се понася на запад. Люспите по тялото му проблясват в палитра от розово, синьо и зелено. Отдалеч острите му като бръснач зъби и закривени нокти не се виждат.
	— По-живо — казва Грей и отвързва юздите на коня си от дървото. — Ако някой от нас изостане, може да го нападнат.
	Или пък Рен може да нападне тях.
	Не го изричам на глас. Просто закуцуквам към просеката между дърветата и подсвирвам на Воля.

	* * *

	Препускаме в галоп и набираме значителна преднина. Рен е по-бърз, но не се отделя от нас. Очаквам всеки момент отново да се превърне в кръвожадния звяр, който беше допреди малко, и да погне хората, отправящи се към Силвърмуун. С лекота би изпочупил и потопил корабите.
	Трябва да прогоня тези мисли от главата си.
	Когато наближаваме двореца, той се приземява и закрачва редом с нас. Воля се изправя на задните си крака и едва успявам да удържа юздите, а Рен продължава най-необезпокоявано напред.
	Поглеждам Грей.
	— Какво ще го правим в двореца?
	— Ще го скрием в двора, докато Карис Луран не ни спипа. — Кратка пауза. — Прости ми, милейди, но наистина не виждам изход от ситуацията.
	Бойната тръба за пореден път зазвучава в далечината. Рен изръмжава.
	Ненадейно ме завладяват купища емоции.
	— Не трябваше да си тръгвам, Грей. Рен имаше нужда от мен, а и аз тъкмо бях започнала да се влюбвам в него. Но… семейството ми…
	Закривам очи с ръка.
	Гласът на Грей е изтерзан, отчаян.
	— Той го знае, милейди. Заклевам се. Знае го.
	— И въпреки това ме пусна да си отида.
	— Да, разбира се.
	В този миг всичко ми се изяснява.
	Рен се е _влюбил_ в мен.
	Спомням си какво ми каза на онази скала в Силвърмуун. _Аз също искам да знам, че е истинско._
	За него още тогава е било истинско.
	Надявал се е и аз да почувствам същото.
	— Аз съм тази, която се провали — казвам с разтреперан глас. — Само и единствено аз.
	— Не. — Грей изглежда стъписан от думите ми. — Не. Не си го и помисляй даже.
	— Вината е моя…
	— Не — обажда се Джейк. — Харпър, недей да се самообвиняваш.
	— Можех да предотвратя всичко това…
	— Не — избухва той. — Ще ме изслушаш ли поне веднъж, да му се не види? Не си ти тази, която го е прокълнала. Не си дошла тук по собствена воля. Не си… не си виновна ти, че мама се разболя от рак. Не ти накара татко да вземе пари от грешните хора…
	— Нито пък ти — отвръщам. — Но все пак се хвана да работиш за Лорънс.
	— Принуден бях — продължава брат ми. — Трябваше да спечеля време на мама. Да те предпазя.
	— Аз също — казвам.
	Навлизаме в гората. Рен неотлъчно ни следва. Знам какво предстои. Ще заварим двореца пуст и притихнал. Грей ще върне Ноа и Джейк във Вашингтон.
	Понятие си нямам какво ще правя аз.
	Забелязвам раздвижване през пролуките между дърветата. Гласове ехтят в далечината.
	Дръпвам юздите на коня.
	— Грей, това армията на Карис Луран ли е?
	Нима са ни изпреварили? Миг по-късно виждам златисточервените униформи на нашите войници.
	— Не са си тръгнали! — Мислите ми са в пълен безпорядък. — Още са тук! Какво се е случило? Какво…
	— Чудовището — изревава мъжки глас. — Чудовището е в гората!
	Всички се втурват към нас с вдигнати лъкове. Отвсякъде се чуват викове и тропот на копита.
	Рен разгъва криле в опит да отлети — дърветата обаче са твърде нагъсто. Войниците ни ще го нападнат. Той няма да им остане длъжен.
	— Не! — крещя с пълно гърло. — Спрете! — Воля отново се изправя на задни крака и аз отпускам юздите му, за да препреча пътя на атакуващите. — Свалете оръжията! Къде е генералът ви?
	Рен надава писклив крясък зад гърба ми. Много от войниците отстъпват назад. Други продължават настъплението.
	— Достатъчно! — нареждам им. — Казах да спрете.
	Армията на Рен най-сетне се отказва. Надявам се Грей да е убедил чудовището също да остане на място. Във въздуха витаят страх и жажда за мъст.
	— Милейди. — Зо излиза напред. Лицето й е изопнато от напрежение. Хвърля разтревожен поглед на създанието зад Грей. — Ама вие сте… го заловили?
	Рен драска земята с нокти. Гърлен звук се надига от дробовете му и се процежда между дърветата. Войниците си разменят нервни погледи.
	— Трябваше да се евакуирате — казвам й. — Какво правите тук?
	— Тръгнаха си само онези, които пожелаха.
	— Какви ги говориш? — Зад гърба й има стотици мъже и жени. — Заповядахме ви да изведете всички от двореца.
	Един от мъжете пристъпва напред. Името му е генерал Ландън, навремето е служил на бащата на Рен.
	— Милейди, след като вие сте готова да рискувате живота си за нас, то и ние сме готови да сторим същото за Ембърфол. Не създадохме тази армия, за да бягаме.
	— Генерале… армията на Диси няма да може да ни помогне. — Очите ми се пълнят със сълзи. — Не разполагаме с достатъчно хора. Войската на Карис Луран е съвсем близо.
	— Ако успеем да ги удържим, докато пристигне подкрепление…
	_Подкрепление._
	— Генерале. — Гласът ми се губи. — Аз… аз нямам…
	Рен рие нетърпеливо в прахта. Поглеждам го през рамо.
	Макар да не е напълно на себе си, определено разпознава двама ни с Грей.
	Премятам крак над седлото, скачам долу и се отправям към създанието.
	Щом се изправям пред него, откъсва очи от останалите и сгушва лице в гърдите ми. Топлият му дъх погалва коленете ми.
	Дочувам шушуканията на войниците.
	_Опитомила го е. Принцесата е опитомила чудовището._
	Поглаждам копринените люспи под челюстта му, чудейки се дали пък не е истина. Преди време Рен ми каза, че стига да изтласкаме армията на Карис Луран обратно през планинския проход, можем да го завардим и да не им позволим да влязат повече.
	Рен е единственият ни шанс. Остава само да го накарам да ги подгони.
	— Не можем да останем тук. Войниците на Карис Луран ще ни избият до един. — Обхващам лицето на звяра с ръце и впивам поглед в черните му като нощта очи. — Моля те. Разбираш ли какво искам от теб?
	Той отново ме смушква с глава, сетне разравя земята с нокти.
	Войниците с викове се провират между дърветата.
	— Не му позволявайте да нарани принцесата!
	Рен се изправя на два крака. Извисява се на поне шест метра над мен. Тежкото боботене от гърлото му разтриса цялата гора. Свивам се на кълбо на земята.
	Ще ни разкъса един по един. Не е разбрал думите ми.
	Нечия ръка сграбчва моята и ме дръпва назад. Зо вдига сабя пред двете ни. Рен спуска предните си крака с трясък. Изревава право в лицето й. Аз бързо я натиквам зад себе си.
	— Не! — изкрещявам.
	Тогава чудовището погва мен. Заострени зъби се забиват като копия в бронята ми. Чувам викове. Острието на Грей проблясва пред очите ми. Джейк крещи името ми.
	Не мога да мисля. Поемам последна глътка въздух. Болката всеки миг ще завладее тялото ми.
	Греша. Препускаме с такава бързина, че дърветата се размиват пред погледа ми. Вися от устата на Рен като новородено коте.
	Най-сетне излизаме от гората и той разперва криле. Понасяме се с вятъра. Чувам викове.
	Моите собствени. Крещя с пълно гърло.
	Цялото ми тегло се държи на кожените каишки, с които е закопчана бронята ми.
	Толкова нависоко сме, че виждам земята под себе си като разгърната карта. „Айрън роуз“. Миниатюрните войници и конете, приличащи по-скоро на плъхове. Виждам странноприемницата, даже и Силвърмуун в далечината.
	Въздухът в дробовете ми започва да се разрежда. Ръцете ми изтръпват от стегнатите каишки.
	— Моля те — изскимтявам. — Нараняваш ме. Върни ме обратно. Моля те, Рен.
	Той не ме връща обратно.
	Изпуска ме.


>	Петдесет и четвърта глава
>	Чудовище

	_Унищожавай._


>	Петдесет и пета глава
>	Харпър

	Падам безконечно. Вятърът бучи в ушите ми и налага с ледени плесници лицето ми. Земята се приближава все повече и повече.
	Криле се появяват под мен, белота изпълва полезрението ми. Очаквам със страшна сила да се стоваря отгоре им, но Рен се снижава леко, докато коленете ми не опират в раменете му. Обвивам ръце около врата му, люспите прорязват кожата ми, но не разхлабвам хвата си.
	Поглеждам надолу. Войниците яздят след нас. Значително по-бързи сме от тях, ала не се отказват.
	Няма как да ми помогнат. Кой знае накъде ще ме отнесе Рен. Може всеки момент отново да ме изтърве.
	Или пък да ги нападне.
	Не мога да го спра. Безсилна съм.
	Такава съм глупачка. Джейк беше прав. Трябваше да го убием.
	Задава се цяла кавалерия. Развяват се зелено-черни знамена. Зловещият вой на бойна тръба пронизва въздуха.
	Армията на Карис Луран.
	Виждам два катапулта. Лъкове.
	Може да не разбирам много от военна стратегия, но и слепец би видял превъзходството на армията им пред нашата. Моля се само Джейк, Грей и останалите да не са все още по петите ни.
	Войниците ни забелязват отдалеч. Стрели профучават покрай нас.
	— Рен! Трябва да се върнем. Трябва да предупредим…
	Крясъкът му заглушава виковете ми. Рен се устремява надолу към войниците, грабва ги от конете им и ги запраща едни върху други. Те крещят и отчаяно се мъчат да ме докопат. Кървави пръски се разлитат във въздуха.
	Значи не се е опитвал да ме убие, а да спре тях.
	Не желая да гледам как избива тези мъже.
	Но не искам да гледам как загиват и нашите войници.
	Рен беше напълно прав за тежките решения, пред които ни изправя съдбата.
	Той отново се врязва във войниците. Кървавият облак се смесва със сълзите по бузите ми. Между крилете му съм в безопасност, но с цената на какво?
	Връхлита ги пак. И пак. И пак. Войниците са опитни и веднага се прегрупират, за да посрещнат атаките ни. Иска ми се да заровя лице във врата му и изобщо да не поглеждам, но не мога. Стрели свистят навсякъде около нас. Изтръгвам ги от крилете на Рен, когато го улучат.
	Някъде отдясно прозвучава силно _скръц_ и _хряс_. С ужас осъзнавам, че са заредили катапулта.
	— Пази се! — провиквам се и рязко дръпвам Рен за врата.
	Голям колкото мен камък прелита на сантиметри от нас.
	Рен се извисява над войниците, далеч от обсега на катапулта. Сълзи засядат в гърлото ми и не мога да си поема дъх. Ранени мъже стенат от болка. Окървавеното бойно поле под нас ме връща в прокълната стая в „Айрън роуз“.
	Войниците за пореден път се прегрупират. Нужен ни е план. Прекалено много са, а той ги напада съвсем безразборно.
	Рен обсъждаше надълго и нашироко военната стратегия с генералите си. За жалост, аз никога не съм присъствала на тези разговори. Зная обаче, че важните хора са най-отзад на войската.
	Не мога да го направя. Искам просто да отлетим надалеч оттук.
	Думите се отронват от устата ми, преди да съм успяла да ги спра.
	— Задните редици — казвам с треперлив глас. Спомням си колко сломен беше той, след като заповяда да бъде убит онзи мъж в Хътчинс Фордж. — Трябва да се целим в офицерите им. Последната редица, Рен. Флаговете. Офицерите.
	Рен описва полукръг във въздуха и се спуска надолу.
	Вкопчвам се във врата му и се подготвям за сблъсъка. Той помита последната редица, оставяйки след себе си разкъсани флагове и тела. Няма да забравя този звук, докато съм жива. Цвилят коне. Мъже ридаят и умират. Камъни се сипят от небето.
	Когато отново се издигаме, се надвесвам над рамото му, за да огледам щетите. Пръстите ми оставят кървави отпечатъци по великолепните му люспи и пера. Рен дори не е задъхан.
	Навсякъде са пръснати трупове. Земята е напоена с кръв.
	От нашата армия няма и следа. Не знам дали това е добър, или лош признак.
	— А сега първата редица — казвам. — Не бива да им позволяваме да се придвижат напред. Първата, Рен. — Побутвам врата му с ръка и посочвам. — Разбираш ли?
	Политаме с бясна скорост към земята.
	Тези войници са по-млади. Момчета. Много от тях дори нямат коне. Рен ги раздира един по един с хищните си нокти. Войниците на Сил Шалоу съвсем забравят за бойната си подредба и се разбягват панически във всички посоки.
	— Побеждаваме — провиквам се аз, макар че никак не се чувствам като победител. — Получава се.
	Дългият му крясък огласява бойното поле.
	Остро свистене прорязва въздуха.
	Понасяме се странично и се забиваме в земята.
	Крилете омекотяват удара, но аз изхвърчам от гърба му и се плъзвам по лице в пръстта. Значи катапултът все пак ни уцели.
	Нечий крак ме преобръща по гръб. Стрели са насочени към главата ми. Някъде отляво на мен Рен надава крясък.
	Един от мъжете, насочили лъкове към лицето ми, вдига глава и се провиква:
	— Хей, дяволско изчадие, чуваш ли ме? Ще я убием! Не можеш да се справиш и с шестима ни наведнъж!
	Земята под нас се разтриса, когато Рен се изправя на крака.
	Друг войник ме сграбчва за бронята и вдига нож. Погледът ми все още е премрежен от сблъсъка. Очаквам всеки момент да ме намушка в ребрата. Вместо това той срязва каишките на нагръдника ми. Изпод слоевете кожа и стомана цялата съм подгизнала от пот.
	Още един крясък.
	Мъжът над главата ми пуска тетивата.
	Стрелата пронизва рамото ми и се врязва в земята.
	Зарежда втора стрела.
	Болката е неописуема. Пред очите ми заиграват звезди. Цели галактики.
	Чудовището размахва мощно криле.
	— Не се приближавай! — изкрещява мъжът.
	Рен не е достатъчно бърз. _Плюс-плюс-плюс._
	Стрелят по него. Стрелят по мен.
	Тази стрела минава през горната част на ръката ми.
	Безпомощни писъци се изтръгват от гърдите ми.
	Ще загубя съзнание. Ще умра.
	Стотици стъпки разлюляват земята. Нищичко не виждам.
	— Тръгвай! — викам колкото ми глас държи. — Върви. Спаси хората си. Остави ги да ме убият. Остави ги да ме убият, Рен.
	Свирепият му рев прокънтява из полето.
	Летят стрели. _Фиу-фиу-фиу._
	Слънчева светлина заслепява очите ми. Мъжете около мен рухват един по един. Стрели стърчат от гърдите и главите им. Саби дрънчат наблизо. Пред погледа ми на забързан кадър минават златисти и червени краски.
	Армията ми е тук.
	Един от войниците на Карис Луран се докопва до мен. Явно осъзнава, че с него е свършено, защото насочва стрела към лицето ми.
	Изплющява тетива и от другата страна на ръката му се показва връх на стрела.
	Слънчевите лъчи посребряват. Някой замахва със сабя.
	Главата на войника тупва в пръстта. Кръвта шурти като фонтан от врата му.
	Грей и Зо коленичат до мен. Клепачите ми се затварят. Метален мирис на кръв изпълва въздуха. Стрелите не спират да свистят наоколо. Стомана звънти някъде в далечината.
	Създанието кряска.
	— Милейди. — Ръката на Грей. Лицето ми. — Погледни ме. Харпър!
	С мъка повдигам клепачи.
	— За пръв път… ме наричаш Харпър.
	Той въздиша дълбоко. Блед е като платно.
	— Ще оживее. Аз ще я пазя.
	Мисля, че говори на Зо, но струйки топъл въздух погалват косата ми и осъзнавам, че всъщност е Рен. Понечвам да докосна муцуната му, ала ръката ми е прикована към земята.
	Изпищявам от болка.
	— Грей — казвам.
	Като дете, зовящо майка си.
	— Трябва да ги срежа.
	— Добре. Добре — изхлипвам аз.
	Грей тутакси вади камата и прерязва стрелите. Зо светкавично ги издърпва и трите. Преобръщам се настрани и повръщам в пропитата с кръв трева. Когато спазмите най-сетне стихват, потрепервам и отварям очи.
	Взирам се право в безжизнените очи на мъжа, който едва не ме уби.
	Внезапно някой ме повдига. Моля се да не е Рен, защото не знам дали ще издържа още един полет. Усещам човешки ръце под коленете и гърба си. Главата ми се обляга върху рамо.
	— Спокойно, милейди.
	Когато Грей проговаря, ужасните звуци около нас сякаш изчезват.
	Не бива да ме носи. Шевовете му ще се отворят.
	Отварям уста да му го кажа.
	Вместо това изпадам в несвяст.

	* * *

	Бавно се връщам в съзнание.
	За дълъг замаян момент ми се струва, че се намирам в болница. Мъжки глас раздава заповеди да бъдат донесени чисти бинтове. Около мен цари суматоха.
	Когато отварям очи, разбирам, че съм в лазарета. Разпознавам тавана, формата на притъмнелия прозорец над леглото ми. В същия онзи ъгъл съм, в който тази сутрин лежеше Грей. А дали беше тази сутрин? Идея си нямам. Лявата ми ръка пулсира от болка.
	С пъшкане се обръщам настрани.
	Лазаретът е претъпкан. И шестнайсетте легла са заети. Чаршафите са напоени с кръв. Мъже и жени немощно стенат.
	Ноа е седнал до едно от леглата. Привързва ръката на войник към дървена дъска.
	— Поисках чисти бинтове! — озъбва се той.
	Жената до вратата е ококорила паникьосано очи. Името й е Абигейл. Рен я беше назначил за нещо като медицинска сестра. Очевидно не е свикнала доктор от спешното да я юрка напред-назад.
	— Да, докторе. Изпратих човек да донесе.
	— Ноа — промълвявам с писклив гласец.
	Той набързо обхожда с поглед тялото ми.
	— Събудила си се, значи. Браво. — Откъсва парче муселин. — Леглото ще ни е нужно. Абигейл!
	Жената до вратата подскача като ужилена.
	— Да…
	— Намери Джейк. Кажи му, че Харпър е будна.
	Прокарва лакът по потното си чело.
	— Ъм… Джейк ли? — пита тя.
	Ноа врътва очи и откъсва второ парче от памучния плат.
	— Принц Джейкъб. — Абигейл изхвърча навън, а той поглежда към мен. — Ще трябва да ти сложим превръзка през рамото. Фрея вече направи такава за един от ранените. Ще я помоля да спретне една и за теб.
	Мозъкът ми се бори да асимилира информацията. Джейк явно е добре. Търся Грей с очи. Оглеждам се и за Рен. Не ги виждам никъде.
	— Ноа…
	— Джейк каза, че имате да свършите нещо набързо и после се прибираме. Изведнъж ми води цял куп войници в критично състояние. С кой акъл изобщо му повярвах. Как така имате цяла армия и нито един доктор? АБИГЕЙЛ!
	Тя влетява обратно в стаята.
	— Да… да…
	— Да доведат следващия. Увери се, че промиват раните от стрелите с _преварена подсолена вода_. Не просто с обикновена вода. Разбра ли ме? Питам те…
	Спирам да го слушам. Опитвам се да седна в леглото. Придърпам лявата ръка към тялото си, за да поуспокоя болката.
	— Харп!
	Джейк е пред мен, гласът му е пресипнал и изтощен. Има торбички под очите и целите му дрехи са в мръсотия, но не виждам да е превързан някъде.
	— Джейк! Ти си добре. — Поколебавам се за миг. — Какво стана с Рен?
	Той безмълвно ми подава ръка.
	— Хайде. Ноа ще откачи, ако скоро не освободим леглото.
	— Чакай малко! — Оглеждам отново лазарета. — Къде е Зо? Да не би да…
	— Момичето с плитките ли? Нищо й няма. По-опърничава е и от теб. Наложи се Грей да й заповяда да си легне.
	_Грей._ Трябва да говоря с Грей. Трябва да разбера какво се е случило с Рен. С помощта на брат си се изправям на крака и поемам към коридора. Вие ми се свят и здраво стискам ръката му. Мъже и жени чакат реда си в коридора. Някои от тях са ранени, други нямат видими наранявания. Въздухът е натежал от мириса на газени лампи, пот и кръв. Всички ни се покланят, когато минаваме покрай тях.
	— Еха — прошепвам на Джейк. — Кланят ти се като на истински принц.
	— Не — отвръща той. — На теб се кланят.
	Вдигам изненадан поглед към него.
	— Какво?
	— На теб отдават почит, Харпър. Хората не спират да говорят как собственоръчно си се справила с армията на Сил Шалоу. Как си опитомила кръвожадния звяр и си го насъскала срещу врага. Как си спасила кралството им.
	— Ама… аз…
	— Шшш. — Джейк слага пръст на устните ми. — Не пред всички.
	— Значи се е получило? — Сърцето ми запява от щастие. — Армията се е оттеглила?
	— Да. — Лицето му се изкривява в остра гримаса. — Беше брутално, Харп… а добре знаеш какви неща съм виждал.
	Погледите ни се срещат. Да, наистина знам.
	Аз също ги видях на онова окървавено поле.
	— Побягнаха — продължава той. — Невредимите ни войници завардиха прохода. Ранените доведохме тук. Ноа ги превързва веднага щом „медицинските му сестри“ почистят раните.
	— Еха!
	Нямам представа дали войниците ни ще успеят да удържат армията на Карис Луран. Поне засега обаче можем да си отдъхнем.
	Мислех си, че Джейк ме води към стаята ми, а всъщност се насочваме към задния двор и конюшнята.
	— Колко дълго бях в безсъзнание? — питам.
	— Почти цял ден.
	— Междувременно си разучил кое къде се намира.
	— Разведоха ме. — Прави пауза. — Как да ми откажат, когато смятат, че сестра ми е спасила света?
	Без да чака отговор, Джейк отваря широко вратата. Навън се здрачава, есенният въздух е студен и изпълнен с мирис на пушек и гнили листа. Факли горят по крепостните стени, хвърляйки дълги разкривени сенки из двора.
	До дърветата виждам да проблясват разноцветни люспи.
	Ембърфол е в безопасност, но Рен все още е затворен в тялото на чудовище.
	Грей също е на двора. С чисто нова броня. Лъскави оръжия. Застанал е в дъното на стълбите и се обръща, когато Джейк отваря вратата. Лицето му е навъсено и строго.
	— Милейди — казва. — Събудила си се.
	— Да. — Крепя ранената си ръка с другата. — Ноа ме изрита.
	— „Докторът“ ти определено е с характер.
	Джейк изпуфтява и затваря вратата. Тишината ни обгръща изцяло.
	— Само не го казвай пред него.
	Преглъщам сухо.
	— Смятате… да си ходите ли? И чакахте да се събудя?
	— Още не. — Джейк подритва пясъка по каменните стъпала. — Ноа отказва да си тръгне, преди да се е погрижил за всички.
	— Това е страхотно.
	Джейк свива рамене.
	— Хич не е щастлив от този факт. — Пауза. — Родителите му ще се тревожат. Притеснява се какво ще стане, ако ченгетата се отбият в апартамента. Телефонът му е останал на масата.
	Мислите ми препускат. Ако нещо се е случило с хората на Лорънс и Ноа се окаже заподозрян… това би навредило на кариерата му. На семейството му.
	— Съжалявам, Джейк — прошепвам.
	Той отново вдига рамене.
	— Слизам долу да му помогна. — Стрелва очи към Грей, после и към Рен, чиито грамадни черни очи ни наблюдават от другия край на двора. — Добре ли си?
	— Да. Разбира се.
	Разтваря обятията си и ме прегръща.
	— Наистина беше невероятна, Харп.
	Отварям уста да възразя, но брат ми поклаща глава.
	— Заслугата не е само негова. Нямаше да се справи без теб. — Сетне се усмихва по онзи начин, който ме връща в щастливите ни дни. — Мама страшно би се гордяла с теб, принцесо Харпър.
	Целува ме по челото и влиза обратно в двореца.
	Полека се спускам по стълбите, здраво стиснала парапета.
	Грей застава пред мен.
	— Не е добра идея да се придвижваш сама в момента. — Разкопчава колана си и изважда камата. — Камо ли пък да слизаш по стълби.
	Намотава два пъти кожения колан през ръката ми, премята го през врата ми и закопчава токата.
	Най-накрая мога да отпусна ръката си. Изключително ми олеква.
	— Благодаря ти, Грей.
	Кимване.
	— Значи, не си отворил шевовете? — питам.
	— Всъщност да. Докторът каза, че ако пак го направя, направо ще ми ампутира ръката.
	— Сигурно няма да се зарадва да види, че отново си нарамил оръжията.
	— Определено.
	Не спирам да мисля за прокълнатото създание в дъното на двора.
	— Пазиш двореца от Рен ли? — отронвам с тих глас. — Или обратното?
	Очите му са още по-непроницаеми в сумрака.
	— И двете, милейди.
	— Надявах се да…
	Въздишам тежко и забивам поглед в дланите си. Нямам сили да погледна Рен.
	— Той също.
	Ръмжене избоботва от мрака. Не виждам никого, но Грей изважда сабята си.
	Женски глас се обажда до мен:
	— _Тц, тц, тц!_


>	Петдесет и шеста глава
>	Чудовище

	_Унищожавай._


>	Петдесет и седма глава
>	Харпър

	Рен моментално се втурва към Лилит. Крясъкът му проехтява между крепостните стени.
	Лилит се приближава до мен.
	— Не, не, принц Рен — казва с тих глас. — Никак не ми се иска да наранявам това прелестно създание.
	Той спира пред нас, източвайки заплашително блещукащия си врат. Щраква със зъби на сантиметри от лицето й.
	— Убий я — нареждам му аз. — Не ме е грижа какво ще ми направи.
	Онова ниско, смразяващо кръвта ръмжене излиза от гърлото му — но не я напада.
	— На него определено не му е безразлично дали ще те убия — отбелязва със задоволство Лилит.
	— Казах му, че го обичам — озъбвам се насреща й. — Целунах го. Рискувах живота си за него. Какво повече искаш?
	— Рискува живота си за Ембърфол, а не за него. — Въздишка. — Ако наистина го обичаше, проклятието вече щеше да е развалено. Всичко е в твоите ръце. Истинската любов изисква жертви. Готовност да поставиш живота на другия пред своя собствен.
	— Тогава Грей отдавна трябваше да е развалил проклятието — казвам. — Рискувал е живота си за него безброй пъти.
	— Длъжен е бил, все пак е положил клетва. Нали така, командире?
	Грей не се поддава на провокациите й.
	— Знаете ли — продължава тя, — че се видях с Карис Луран? Държеше да разбере какво сте сторили на войниците й. — Лилит прави нацупена физиономия. — Доста е разстроена. Успях да я поуспокоя и научих любопитни факти за покойния крал на Ембърфол.
	Рен оголва зъби.
	— О, да — казва чародейката.
	Прокарва пръст по лицето на Рен. С ужас виждам как звярът потреперва от допира й.
	— Доста любопитни, наистина — повтаря. — Излиза, че съм избрала грешния принц. Но и този ще ми свърши работа.
	— Остави го на мира. — Сърцето ще изскочи от гърдите ми. — Какво искаш?
	— Скъпият ни принц добре знае какво искам. Не изпълни ли желанието ми, ще те унищожа. Като гледам колко е покорен, даже няма да ми е нужна каишка.
	Пресяга се и докосва бузата ми.
	Цялото ми лице пламва. Свличам се на колене, притискайки бузата си с длан. Обляна съм в сълзи.
	Не кървя. Не напипвам и рана на кожата си.
	Рен изръмжава, ала не посмява да пристъпи напред.
	— Не — казвам. — Моля те, Рен. Недей.
	Трябва да има и друг начин. Помогнах му да победи войниците на Сил Шалоу, но той беше този, който нахъса хората си. Той ги обедини и ги превърна в армия. Той е владетелят, а не аз.
	Лилит пристъпва напред, а Рен се свива като подплашено пале.
	— Помисли колко много можем да постигнем заедно.
	— Достатъчно! — намесва се Грей и изважда сабя.
	Лилит се обръща с усмивка към него.
	— Не можеш да ме убиеш, командире. Смятах, че вече си го научил.
	Прави крачка към него, а той отстъпва назад, държейки сабята пред лицето си.
	Усмивката й се разширява.
	— Знам, че и ти не би ми посегнал заради нея.
	В мислите ми настава пълен хаос.
	— Не, Грей. Не. Просто ме убий. Не й позволявай да причини това на Рен.
	Дишането му се ускорява, но не казва нищо. Обхожда и трима ни с очи.
	— Направи го! — изкрещявам. — Каза, че твоите оръжия са и мои. Извади ножа си и го направи!
	Виковете ми са напразни.
	Лилит ме поглежда. Самодоволното изражение внезапно слиза от лицето й.
	— Какво в теб провокира подобна преданост? Наистина, Харпър, това е същинска мистерия за мен. — Мрачната нотка в тона й преобръща стомаха ми. — А и, честно казано, доста ме дразни. Ти саката, безполезна, малка…
	— Вземи мен — прекъсва я Грей.
	Тя впива поглед в него.
	— Рен ме освободи от клетвата ми.
	— Не — казвам аз, осъзнавайки накъде бие. — Не, Грей. Не…
	Грей продължава да говори, сякаш ме няма.
	— Принцът е могъщо същество, но единствено чувствата му към Харпър го спират да те убие. А те след време неминуемо ще повехнат.
	— Същото няма ли да стане и с теб?
	— Никога не се отмятам от думата си. — Пауза. — Надявам се същото да важи и за теб.
	Ниското ръмжене на звяра вибрира във въздуха.
	Грей не сваля очи от Лилит.
	— Най-обикновен човек съм, но мога да отида на места, на които чудовището не може. Умея да изпълнявам заповеди. Готов съм да ти служа.
	— Заинтригувана съм от предложението ти, командире. Но не мисля, че осъзнаваш какво ми предлагаш.
	— Напротив.
	Той пада на колене.
	Полага сабята върху дланите си.
	Поднася я към нея.
	— Не! — протестирам аз. — Не! Грей! Не можеш!
	Спускам се към него, но Лилит сграбчва плитката ми и грубо ме издърпва назад.
	Рен не спра да ръмжи.
	Грей не казва нито дума.
	Лилит избухва в ехиден смях.
	— Великият командир Грей е коленичил в краката ми. Все още мога да те убия, момиче. Не съм приела предложението му.
	Сабята дори не трепва в ръцете му.
	— Приемаш ли? — пита той.
	— Да.
	Магьосницата взима оръжието. Пуска със замах косата ми. Залитам назад.
	Рен надава рев и се повдига на задните си крака.
	Лилит рязко се завърта със сабя в ръка.
	— Ти вече не си ми нужен.
	Насочва острието напред, готова да го забие под крилото му.
	_Те са слабото му място._ Думите на Грей отекват в главата ми. _Крилете._
	Хвърлям се отгоре й, без да разсъждавам. Хвърлям се право към сабята. Просто не мога да седя безучастно и да гледам как го убива.
	Нямам броня. Нито пък оръжия. Сабята на Грей се врязва в кожата ми като милион остри стъкълца. И двете с Лилит се срутваме на земята. Пронизва ме изпепеляваща болка, когато тялото ми опира в нейното. Крясъкът на Рен раздира въздуха.
	Грей извлачва Лилит настрана. В ръката му просветва острие.
	Тя се пресяга и го улавя за врата.
	— Закле се да ми служиш.
	— Не съм.
	Грей я пробожда в гърдите. Вадички кръв потичат по шията му, но забива камата чак до дръжката.
	Конвулсии разтрисат тялото й.
	— Не можеш… да ме убиеш…
	— Не мога да те убия тук. Но _мога_ да те убия…
	Преди да е довършил изречението си, и двамата изчезват пред очите ми.
	Не ми достига въздух. Болката в ребрата ми е невъобразима. Всепоглъщаща. Минава час. Година. Секунда. Цяла вечност.
	Нечия ръка докосва лицето ми. Топъл дъх погалва страните ми.
	Заговаря мъжки глас:
	— Харпър! О, Харпър, какво направи?


>	Петдесет и осма глава
>	Рен

	Този път не бдя сам край леглото й. Зо е до мен. Братът на Харпър е до мен. Лечителят Ноа едва успя да закърпи зейналата рана.
	Когато приключи, каза с печален глас:
	— Не знам. Не знам.
	Дадоха й приспивателни, за да си почине. Ноа недоволстваше, че дозата е твърде висока и може да изпадне в състояние, което нарече кома.
	Остава ни само да чакаме да се събуди.
	Измъчват ме куп въпроси.
	Харпър ли е развалила проклятието, или Грей е убил Лилит и това ме е избавило от този кошмар?
	Ами ако Лилит е убила него?
	Изминаха часове, а Грей все още не се е върнал.
	Харпър може да не оживее.
	Животът ми е низ от трагедии.
	Джейк пръв нарушава мълчанието в стаята:
	— Ако умре, ще те убия.
	Не ми е проговарял, откакто му помогнах да пренесем Харпър тук.
	Зо безмълвно се съгласява с думите му.
	Въздишам тежко, сетне кимвам.
	— Сам ще ти дам сабята си.


>	Петдесет и девета глава
>	Харпър

	За разлика от предишния път, сега се връщам в съзнание с неистов вик.
	Свивам се на топка, мъчителна болка раздира цялото ми тяло. Слънчевата светлина пари на очите ми. Чаршафите ми са подгизнали от пот.
	— Шшш, милейди. — Гласът на Рен. Ръката му докосва бузата ми. — Сънувала си кошмар. Спокойно.
	Повдигам клепачи и той е пред мен.
	Погледът ми се премрежва от сълзи.
	— Ти си тук. — Болката изкарва въздуха от дробовете ми, но не мога да престана да се взирам в него. — Ти си тук.
	— Да. Тук съм. — Избърсва с палец сълзите ми. — Зо и Джейкъб страшно ще се зарадват да чуят гласа ти. — Слага длан на челото ми. — А лечителят ти най-сетне ще се успокои, че температурата ти е спаднала.
	— Ами… проклятието…
	— Развалено е.
	— Развалено — прошепвам.
	— Да. — Отмества кичур коса от челото ми. — Хубаво е отново да те видя през истинските си очи.
	Преглъщам.
	— От колко време съм в безсъзнание?
	— От шест дни.
	— Шест дни!
	Понечвам да седна и съжалявам на секундата.
	— Полека. — Рен ме хваща за раменете и ме полага обратно на леглото. — Ще се наложи да полежиш още доста седмици.
	— Ами Грей? Добре ли е? — Осъзнавам какво ми каза преди малко за Джейк и Ноа. — Значи, не е отвел брат ми и Ноа у дома?
	Погледът на Рен притъмнява.
	— Грей така и не се върна.
	— Какво?
	— Изчезна с Лилит и оттогава не се е връщал.
	— О, Рен. — В очите ми отново напират сълзи. — Мислиш ли, че…
	— Не знам какво да мисля. — Пауза. — Може да е мъртъв. Или да се е заклел във вярност на Лилит. Възможно е и да няма как да се прибере, ако я е убил във вашия свят. Мога само да гадая.
	Пипнешком откривам ръката му и я обгръщам със своята. Очите му се разширяват от изненада.
	Повдига я и нежно я целува.
	— Имам чувството, че едновременно съм победил и загубил.
	— Аз също — отговарям.
	Рен сбърчва вежди, сетне пак целува ръката ми.
	— Ще наредя на стражите да доведат брат ти. Предполагам, че имате какво да си кажете.

	* * *

	Дните се нижат, а от Грей няма и следа.
	Всички шушукат за злата магьосница и за това как чудовището е разпердушинило армията на Карис Луран. Носят се слухове, че истинският принц се скита немил-недраг из кралството. Повечето хора не приемат тези истории на сериозно. Рен дори не се и опитва да потуши клюките. Поданиците му отдавна възвърнаха вярата си в него.
	Джейк и Ноа няма как да си отидат вкъщи. Лека-полека свикнаха с обстановката и на пръв поглед изглеждат щастливи тук. Неведнъж обаче чувах брат си да утешава разплакания Ноа нощем, когато мракът обгърне всичко, няма пациенти за лекуване и реалността го връхлети с пълна сила.
	Рен е вечно зает. Вечно е необходим на някого. Често се отбива при мен, но през повечето време съм в компанията на Зо, Фрея и децата.
	Минава още една седмица, докато Ноа най-сетне ми позволи да се разходя навън. Рен върви до мен и ме придържа, а Дъстан и Зо неотлъчно ни следват.
	Въпреки болката в корема ми, свежият въздух е наистина приятен. В задния двор сме, близо до конюшнята. Дървените решетки по стените на двореца са отрупани с разкошни рози.
	— Цветята са разцъфнали! — възкликвам.
	— Да. — Рен се усмихва. — Когато проклятието беше развалено, есента се превърна в пролет. За една нощ изсъхналите листа по дърветата се преобразиха в нови пъпки. — Кратка пауза, след която усмивката слиза от лицето му. — Макар да понесохме много загуби, хората са истински впечатлени от победата ни над Лилит и Карис Луран.
	Победа, в името на която Грей пожертва живота си.
	— Съжалявам — промълвявам. — И на мен ми липсва.
	Той бавно поклаща глава.
	— Чувствам, че за пореден път съм се провалил.
	_Може пък да се върне._ Помислям си го, но не смея да го изрека на глас.
	Ако е имало как, Грей досега щеше да се е върнал.
	— Не си се провалил — казвам. — Спаси хората си.
	— Напротив — отвръща Рен. — Твърде много се забавих.
	Помълчавам за момент.
	— Лилит ми разказа, че навремето е подкупила Грей, за да я пусне в спалнята ти. Пропуснал си да ми го споменеш. Но си знаел през цялото време, нали?
	Рен кимва в отговор.
	— Грей сам ми е признавал, че той също носи вина за проклятието. В края на краищата аз бях този, който й разреши да остане. Можех просто да я отпратя. — Замълчава. — Вината за проклятието е изцяло моя.
	— Спомняш ли си, когато ми каза, че според баща ти съдбата на всички ни е предопределена?
	— Да.
	— Не мисля, че е прав. Съдбата е в собствените ни ръце и зависи от решенията, които взимаме. Да, нещата можеше да са много по-различни сега, но фактът, че не си успял да спасиш всички, не означава, че не си спасил никого.
	Рен замислено смръщва чело. Крачим мълчаливо под топлото пролетно слънце. Пресягам се и преплитам пръсти в неговите.
	— Има едно нещо, в което все още не знам дали съм се провалил, или съм успял — казва Рен.
	— И кое е то?
	Спира и се обръща към мен. Слънчевите лъчи превръщат косите му в разтопено злато.
	— Чудя се дали ти си развалила проклятието, или Грей е убил Лилит.
	Не ми е задал въпрос, но очите му са изпълнени с очакване.
	Изведнъж осъзнавам, че ме пита дали съм влюбена в него.
	Свеждам поглед.
	— Не знам.
	— Аха.
	Макар да не помръдва от мястото си, усещам дистанция помежду ни. Той бавно разплита пръсти от моите.
	Обземат ме мисли за нощите, в които споделяхме един с друг най-съкровените си тайни и се полюлявахме в такта на музиката.
	За саможертвата на Грей.
	За обагрени в цветовете на дъгата люспи и тихи вечери, и хвърляне на ножове, и майка ми.
	За трудните решения.
	За човека пред очите ми и онзи, който може би никога няма да се завърне.
	Рен тръгва обратно. Не би ме притискал — не е в стила му.
	Улавям ръката му.
	— Ваше височество.
	За пръв път изричам думите без капчица сарказъм. Това веднага привлича вниманието му.
	— Милейди.
	Слагам длан на лицето му и го придърпвам към своето.
	— Нека проверим какъв е отговорът на въпроса ти.


>	Епилог
>	Грей

	Седмици наред ме спохожда един и същи сън.
	Лилит лежи в краката ми на грапавия мокър тротоар. Неонови светлини проблясват над мен.
	— Не можеш да ме убиеш — казва тя. — Карис Луран ми разкри истината. Не искаш ли да научиш истината за Рен, командир Грей? За себе си? Да разбереш кой е истинският престолонаследник? Каква кръв тече във вените ти? — Опирам сабя във врата й. — Не ти ли е любопитно как от цялата гвардия оцеля единствено ти?
	— Не — отсичам.
	След това прерязвам гърлото й.
	Събужда ме женски глас:
	— Грей, Грей. Сънуваш кошмар. Събуди се.
	Отварям клепачи. Разтревожените очи на майка ми се взират в моите. Тревогата не е слязла от лицето й, откакто ме намери едва жив в конюшнята. С раздрана от последния опит на Лилит да отнеме живота ми шия и зейнали шевове. Целува пръстите си и ги долепя до челото ми — нещо, което правеше, когато бях малък, и за което напълно бях забравил.
	— Ето — казва. — Това ще го прогони.
	Хващам ръката й.
	— Нали не си казала на никого, че съм тук?
	— Продължавай да крещиш насън и изобщо няма да ми се наложи.
	— Майко.
	Въздъхвам и я пускам.
	Ако онова, което ми каза Лилит, е истина, тази жена не ми е никаква майка.
	— Станал си толкова сериозен. — Погалва бузата ми с ръка, а аз се дръпвам настрана. Спомням си допира й. Мисълта, че може да не е моя майка, е по-болезнена и от решението ми да се отрека от нея. — Взеха милото ми момче в онзи дворец и ми върнаха воин. — Гласът й се разтреперва. — Мислех, че си мъртъв.
	— Никой не бива да разбира, че съм тук. — Преглъщам. Незаздравелите рани на врата ми пулсират от болка. — Ще казваш на хората, че съм ти племенник. Пострадал съм в битката със Сил Шалоу.
	— Защо? — прошепва тя. — Какво си направил?
	— Въпросът е не какво съм направил, а какво знам.
	И какво си спомням. Очите на Харпър в мрака.
	Как принцът се вкопчи в ръката ми, преди да се хвърли от парапета.
	Думите на Лилит: _Карис Луран ми разкри истината._
	Сабята никога не ми е изневерявала. Сигурен съм, че магьосницата е мъртва.
	Или поне се надявам. Магията й е безполезна от другата страна.
	Тръгнах си, преди да съм се уверил напълно.
	— Какво знаеш? — тихичко промълвява майка ми.
	Обхваща ръката ми между дланите си.
	Издърпвам я обратно.
	— Не, майко. Какво знаеш _ти_? Какво знаеш за баща ми?
	— Грей?
	— Какво знаеш за майка ми? — продължавам. — За _истинската_ ми майка.
	Изражението й отговаря вместо нея.
	Отново понечва да докосне ръката ми.
	— Няма значение, Грей. Няма значение. Отгледах те като свой син. _Обичам те_ като свой син. Никой не знае. Никой. И ти не трябваше да узнаваш.
	Карис Луран изниква в мислите ми.
	— Е, някой е разбрал.
	Лицето й пребледнява.
	— Кралят сам те донесе в ръцете ми. Тогава служех в двореца. Загубих дете при раждане. Каза ми, че само двамата с него знаем и научи ли някой друг, веднага ще му стане ясно, че аз съм си отворила устата. Не съм казала и думичка. Повярвай ми, Грей.
	— Та ти ми позволи да се запиша в гвардията.
	— Нямахме нищо. След като баща ти пострада… — Думите засядат в гърлото й. Убеден съм, че прехвърля в ума си онези изключително тежки за семейството ни години. — Сигурна бях, че кралят няма да те разпознае. Виждал те е само в деня на раждането ти. Не знаеше дори името ти. Ти гореше от желание да си гвардеец. Сърце не ми даде да ти забраня.
	Бяхме в безизходица. Добре си спомням тези времена.
	— Принцът е единственият престолонаследник — отговарям. — Заклех се да му служа, защото нито за момент не съм се усъмнявал в това. Истината за баща ми не променя нищо.
	— Но Грей…
	— Не мога да остана тук. — Изправям се. — Вече и без това се носят слухове, че принцът не е този, за когото се представя.
	Нямам претенции да ставам владетел, но прекарах достатъчно време в двореца, за да знам, че това е без значение. Самото ми съществуване е заплаха за династията.
	Ще се погрижат да бъда обезглавен.
	Майка ми явно е осъзнала същото.
	— Никой не знае. — Преглъща. — Не съм казвала на никого. Ще се представяш за мой племенник…
	— Не мога.
	Съжалявам, че изобщо дойдох тук. Изложих я на огромен риск.
	— Но… къде ще отидеш?
	Тя също се изправя, сякаш в отчаян опит да ме спре.
	Заобикалям я. Изминаха седмици и болката в ребрата ми е далеч по-поносима. Оръжията ми са струпани до вратата — върху всички тях е изрисуван златисточервеният кралски герб.
	— Зарови ги — казвам й. — Под коритото за храна или купчината тор. Някъде, където никой няма да ги открие.
	— Но, Грей…
	— Прекалено дълго се задържах тук.
	— Къде ще отидеш?
	— Не знам.
	Дори да знаех, нямаше да й кажа. Тръгнат ли да я разпитват, което е само въпрос на време, и за двама ни ще е най-добре да не знае нищо.
	— Ако Кралската гвардия изобщо ме е научила на нещо, то е как да оставам незабелязан и да оцелявам.
	Тя преглъща мъчително.
	— Грей, моля те!
	Отправям се към вратата.
	— Грей е мъртъв, майко. Запомни го.


>	Бележка на автора

	Главната героиня в „Проклятие за мрак и самота“, Харпър, има церебрална парализа. Досущ като при всички останали, страдащи от заболяването, то се е превърнало в част от ежедневието й. Стремежът ми беше да изобразя едно силно, жилаво и способно момиче — не въпреки физическия му недъг, а напук на него. Както самата Харпър казва на Рен, церебралната парализа засяга всеки по различен начин. Може би не всички с това заболяване ще разпознаят себе си в Харпър, но се надявам решителността и непримиримостта й да им вдъхне кураж. Приканвам читателите да научат повече за церебралната парализа на www.cerebralpalsy.org.
